Title: Förordning (2020:127) om tillfälligt inreseförbud till Sverige
SFS Number: Svensk författningssamling 2020:127
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020127-om-tillfalligt-inreseforbud_sfs-2020-127/
Source Link: http://rkrattsbaser.gov.se/sfst?bet=2020:127
Amendment Register Link: http://rkrattsbaser.gov.se/sfsr?bet=2020:127
Ministry/Authority: Justitiedepartementet L4
Issued: 2020-03-17
Metadata: {"Utfärdad": "2020-03-17", "Ändrad": "t.o.m. SFS 2022:53"}

==================================================

Förordning (2020:127) om tillfälligt inreseförbud till Sverige
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:127
Departement/myndighet
:   
Justitiedepartementet L4
Utfärdad
:   
2020-03-17
Ändrad
:   
t.o.m. SFS 2022:53
Övrig text
:   
Rättelsesida 2021:851 har iakttagits.
Tidsbestämd
: 
2022-04-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna förordning finns föreskrifter om ett tillfälligt  inreseförbud till Sverige för att hindra att det virus som  orsakar covid-19 förs in i landet eller sprids till andra  länder.
Denna förordning kompletterar Europaparlamentets och rådets  förordning (EU) 2016/399 av den 9 mars 2016 om en unionskodex  om gränspassage för personer (kodex om Schengengränserna),  utlänningslagen (2005:716) och utlänningsförordningen 
(2006:97).
De uttryck som används i den här förordningen har samma  betydelse som i utlänningslagen och utlänningsförordningen.
2 §
Denna förordning är meddelad med stöd av 30 § lagen 
(2006:1570) om skydd mot internationella hot mot människors  hälsa.
3 §
En utlänning som reser till Sverige från en annan stat än  en EES-stat eller Schweiz ska nekas inresa i landet och  avvisas.
Första stycket gäller inte för en utlänning som
1. är EES-medborgare eller medborgare i Andorra, Monaco, San  Marino, Schweiz eller Vatikanstaten,
2. har ställning som varaktigt bosatt i Sverige eller en annan  EU-stat,
3. har uppehållstillstånd i Sverige eller en annan EES-stat,  Andorra, Monaco, San Marino, Schweiz eller Vatikanstaten,
4. har nationell visering i Sverige eller nationell visering  för längre tid än tre månader i en annan EES-stat, Andorra,  Monaco, San Marino, Schweiz eller Vatikanstaten,
5. har en sådan familjeanknytning som anges i 3 a kap. 2 §  första stycket, 5 kap. 3 § första stycket 1-4 eller 3 a §  utlänningslagen (2005:716) till en person som omfattas av  någon av punkterna 1-4 eller till en svensk medborgare,
6. är medborgare i Förenade kungariket eller familjemedlem  till en sådan medborgare, under förutsättning att han eller  hon omfattas av artikel 10 i avtalet om Förenade konungariket  Storbritannien och Nordirlands utträde ur Europeiska unionen  och Europeiska atomenergigemenskapen (EUT L 29, 31.1.2020,  s. 7),
7. är bosatt i en sådan stat eller i ett sådant område som  anges i bilaga 1 till denna förordning,
8. kan uppvisa ett intyg om att han eller hon har fått ett  covid-19-vaccin och intyget är utfärdat i en stat eller i ett  område som anges i bilaga 2 till denna förordning, eller
9. är under 18 år och reser tillsammans med en person som  omfattas av punkt 8.
Första stycket gäller inte heller för en utlänning som har  särskilt angelägna behov eller som ska utföra nödvändiga  funktioner i Sverige, till exempel
1. hälso- och sjukvårdspersonal, forskare inom hälso- och  sjukvård och personal inom äldreomsorgen,
2. gränsarbetare,
3. säsongsarbetare inom jordbruk, skogsbruk och  trädgårdsnäring,
4. personal som transporterar gods och annan personal inom  transportsektorn,
5. personer som omfattas av 2 kap. 10 § utlänningslagen,
6. personer som arbetar i internationella organisationer eller  som är inbjudna av sådana organisationer och vilkas närvaro  behövs för organisationernas verksamhet, militär personal och  annan personal inom ramen för internationellt  försvarssamarbete, hjälparbetare och personal inom det civila  försvaret,
7. passagerare i transit,
8. personer med trängande familjeskäl,
9. sjömän,
10. personer som är i behov av internationellt skydd eller som  har andra humanitära skäl,
11. personer som reser i syfte att studera,
12. personer som reser i syfte att utföra högkvalificerat  arbete, om deras arbetsinsats är nödvändig ur ett ekonomiskt  perspektiv och arbetet inte kan skjutas upp eller utföras på  distans, däribland personer som ska delta i eller utföra  nödvändiga arbetsuppgifter vid internationella  elitidrottstävlingar eller liknande internationella  elittävlingar, och
13. personer som i särskild ordning bjudits in av  Regeringskansliet. Förordning (2021:851).
3 a §
För att en utlänning som reser till Sverige ska omfattas  av något av undantagen i 3 § andra eller tredje stycket krävs  dessutom att utlänningen vid ankomst till Sverige kan uppvisa  ett intyg om negativt provsvar från testning för pågående  covid-19-infektion som har utförts inom 72 timmar före  ankomsten.
Första stycket gäller inte för
1. personer under 18 år,
2. personal som transporterar gods och annan personal inom  transportsektorn,
3. sjömän,
4. personer med trängande familjeskäl,
5. personer som är i behov av internationellt skydd eller som  har andra humanitära skäl,
6. personer som har ställning som varaktigt bosatta i Sverige,
7. personer som har uppehållsrätt eller uppehållstillstånd i  Sverige,
8. medborgare i Förenade kungariket eller familjemedlem till  en sådan medborgare, under förutsättning att han eller hon på  grund av uppehåll i Sverige omfattas av artikel 10 i avtalet  om Förenade konungariket Storbritannien och Nordirlands  utträde ur Europeiska unionen och Europeiska  atomenergigemenskapen (EUT L 29, 31.1.2020, s. 7),
9. personer som omfattas av 2 kap. 10 § utlänningslagen 
(2005:716),
10. personer som i särskild ordning bjudits in av  Regeringskansliet,
11. personer som enligt Europaparlamentets och rådets  förordning (EU) 2021/953 av den 14 juni 2021 om en ram för  utfärdande, kontroll och godtagande av interoperabla intyg om  vaccination mot, testning för och tillfrisknande från covid-19 
(EU:s digitala covidintyg) för att underlätta fri rörlighet  under covid-19-pandemin kan uppvisa ett intyg om att de har
a) fått ett covid-19-vaccin (vaccinationsintyg),
b) fått negativt provsvar från testning för pågående covid-19-
infektion som har utförts inom 72 timmar före ankomsten 
(testintyg), eller
c) tillfrisknat från covid-19 (intyg om tillfrisknande), eller
12. personer som kan uppvisa ett intyg om att de har fått ett  covid-19-vaccin enligt 3 § andra stycket 8.  Förordning (2022:24).
4 §
Avvisning enligt 3 § ska vid tillämpning av  utlänningslagen (2005:716) anses motsvara avvisning enligt 
8 kap. 2 § utlänningslagen, om utlänningen inte är en EES-
medborgare eller familjemedlem till en EES-medborgare, eller  avvisning enligt 8 kap. 8 § utlänningslagen, om utlänningen är  en EES-medborgare eller familjemedlem till en EES-medborgare.
Trots det som anges i första stycket och 12 kap. 22 §  utlänningslagen ska ett beslut om avvisning som har meddelats  med anledning av denna förordning upphöra att gälla när  beslutet har verkställts eller senast vid den tidpunkt då  denna förordning upphör att gälla. Förordning (2020:426).
5 §
Efter att ha gett Polismyndigheten tillfälle att yttra sig  får Folkhälsomyndigheten meddela föreskrifter om vilka  kriterier som ska vara uppfyllda för att intyg som avses i 3 §  andra stycket 8, 3 a § första stycket och 3 a § andra  stycket 11 a ska godtas. Förordning (2022:24).
Övergångsbestämmelser
2020:426
1. Denna förordning träder i kraft den 8 juni 2020.
2. Bestämmelserna i 4 § i den nya lydelsen tillämpas även på  beslut som har meddelats före ikraftträdandet.
2020:1232
1. Denna förordning träder i kraft den 22 december 2020.
2. Bestämmelsen i 3 § i den nya lydelsen tillämpas första  gången vid inresa efter den 31 december 2020.
Bilaga Har betecknats bilaga 1 genom förordning (2021:851).
Bilaga 1
Stater och områden som omfattas av undantaget i 3 § andra  stycket 7
Bahrain
Chile
Colombia
Förenade arabemiraten
Hongkong
Indonesien
Kuwait
Macao
Nya Zeeland
Peru
Qatar
Rwanda
Saudiarabien
Sydkorea
Taiwan
Uruguay Förordning (2022:53).
Bilaga 2
Stater och områden som omfattas av undantaget i 3 § andra  stycket 8
Albanien
Andorra
Armenien
El Salvador
Färöarna
Förenade arabemiraten
Förenade kungariket
Förenta staterna
Georgien
Guernsey
Isle of Man
Israel
Jersey
Kap Verde
Libanon
Marocko
Moldavien
Monaco
Montenegro
Nordmakedonien
Nya Zeeland
Panama
San Marino
Schweiz
Serbien
Singapore
Taiwan
Thailand
Togo
Tunisien
Turkiet
Ukraina
Uruguay
Vatikanstaten Förordning (2022:24).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.