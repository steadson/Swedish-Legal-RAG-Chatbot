Title: Lag (2024:926) om behandling av personuppgifter vid Inspektionen för socialförsäkringen
SFS Number: Svensk författningssamling 2024:926
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024926-om-behandling-av-personuppgifter_sfs-2024-926/
Source Link: http://rkrattsbaser.gov.se/sfst?bet=2024:926
Amendment Register Link: http://rkrattsbaser.gov.se/sfsr?bet=2024:926
Ministry/Authority: Socialdepartementet
Issued: 2024-10-10
Metadata: {"Utfärdad": "2024-10-10"}

==================================================

Lag (2024:926) om behandling av personuppgifter vid Inspektionen för socialförsäkringen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:926
Departement/myndighet
:   
Socialdepartementet
Utfärdad
:   
2024-10-10
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag gäller vid behandling av personuppgifter i sådan  verksamhet vid Inspektionen för socialförsäkringen som avser  systemtillsyn och effektivitetsgranskning.
Lagen gäller endast om behandlingen är helt eller delvis  automatiserad eller om personuppgifterna ingår i eller kommer  att ingå i ett register.
Förhållandet till annan dataskyddsreglering
2 §
Denna lag kompletterar Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av personuppgifter  och om det fria flödet av sådana uppgifter och om upphävande  av direktiv 95/46/EG (allmän dataskyddsförordning), här  benämnd EU:s dataskyddsförordning.
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
Uppgifter om avlidna personer
3 §
Vid behandling av uppgifter om avlidna personer ska  följande reglering gälla i tillämpliga delar:
1. denna lag och föreskrifter som har meddelats i anslutning  till lagen,
2. EU:s dataskyddsförordning, och
3. lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen.
Begränsning av rätten att göra invändningar
4 §
Artikel 21.1 i EU:s dataskyddsförordning om rätten att  göra invändningar gäller inte vid sådan behandling av  personuppgifter som är tillåten enligt denna lag eller  föreskrifter som har meddelats i anslutning till lagen.
Rätten att göra invändningar gäller dock när personuppgifterna  samlas in direkt från den enskilde.
Personuppgiftsansvar
5 §
Inspektionen för socialförsäkringen är  personuppgiftsansvarig för den behandling av personuppgifter  som myndigheten utför enligt denna lag.
Ändamål för behandling av personuppgifter
6 §
Inspektionen för socialförsäkringen får behandla  personuppgifter om det är nödvändigt för undersökningar av  förhållanden inom socialför-säkringsområdet eller inom  verksamheter som gränsar till socialförsäkringsområdet.
Inom ramen för sådana undersökningar får personuppgifter  behandlas även för att framställa statistik eller utföra  forskning.
7 §
Personuppgifter som behandlas enligt 6 § får även  behandlas för att fullgöra uppgiftslämnande som sker i  överensstämmelse med lag eller förordning.
Känsliga personuppgifter och uppgifter om lagöverträdelser
8 §
Personuppgifter som avses i artikel 9.1 i EU:s  dataskyddsförordning (känsliga personuppgifter) får behandlas  med stöd av artikel 9.2 g eller 9.2 j i förordningen om det är  nödvändigt med hänsyn till ändamålet med behandlingen.
9 §
Av lagen (2003:460) om etikprövning av forskning som avser  människor följer att forskning som innefattar behandling av  känsliga personuppgifter eller personuppgifter om  lagöverträdelser som innefattar brott, domar i brottmål,  straffprocessuella tvångsmedel eller administrativa  frihetsberövanden (uppgifter om lagöverträdelser) måste  etikprövas.
10 §
Sökningar får inte utföras i syfte att få fram ett urval  av personer grundat på känsliga personuppgifter.
Sökningar får dock utföras i syfte att få fram ett urval av  personer grundat på personuppgifter om etniskt ursprung,  religiös eller filosofisk övertygelse, hälsa eller sexuell  läggning om sökningen sker för ändamål enligt 6 §.
Behandling av personuppgifter i projekt
11 §
Med projekt avses i denna lag en planerad arbetsinsats  som genomförs inom bestämda ramar.
12 §
Behandling av personuppgifter enligt 6 § ska ske inom  ramen för ett projekt. Personuppgifter som har samlats in för  att behandlas inom ramen för ett projekt får inte behandlas i  ett annat projekt.
Personuppgifter får dock behandlas inom ramen för ett annat  projekt än det som uppgifterna samlats in för, om behandlingen  är nödvändig för att Inspektionen för socialförsäkringen helt  eller delvis ska kunna upprepa eller följa upp det tidigare  projektet.
Behandling av personuppgifter som utförs för omvärldsbevakning  eller planering av Inspektionen för socialförsäkringens  verksamhet behöver inte ske inom ramen för ett projekt.
13 §
Innan personuppgifter får behandlas inom ramen för ett  projekt ska Inspektionen för socialförsäkringen fastställa
1. syftet med projektet,
2. vilka kategorier av känsliga personuppgifter och uppgifter  om lagöverträdelser som ska analyseras i projektet, och
3. när projektet senast ska vara avslutat.
Det fastställda syftet får inte ändras.
Information om vad som har fastställts ska hållas tillgänglig  på Inspektionen för socialförsäkringens webbplats.
Medgivande till behandling av personuppgifter
14 §
Om personuppgifter samlas in direkt från den enskilde,  får de behandlas endast om den enskilde har lämnat sitt  uttryckliga medgivande till behandlingen.
Den registrerade har rätt att när som helst återkalla ett  lämnat medgivande. Personuppgifter som omfattas av ett  återkallat medgivande ska raderas.
Om ett medgivande återkallas får behandlingen av  personuppgifter dock fortsätta om Inspektionen för  socialförsäkringen inte kan hänföra uppgifterna till den  registrerade utan att bevara, förvärva eller behandla  ytterligare personuppgifter. Behandlingen får också fortsätta  om personuppgifterna finns i handlingar som har tagits om hand  för arkivering.
Begränsning av möjligheterna att identifiera den registrerade
15 §
Personuppgifter som direkt kan hänföras till den  registrerade ska förvaras separat från övriga personuppgifter.  Personuppgifter som direkt kan hänföras till den registrerade  får dock behandlas tillsammans med övriga personuppgifter, om  en separering skulle medföra en oproportionerlig ansträngning  eller motverka syftet med behandlingen.
Det som sägs i första stycket hindrar inte att personuppgifter  som inte direkt kan hänföras till den registrerade är försedda  med en beteckning som kan kopplas till ett personnummer eller  motsvarande identitetsbeteckning.
Tillgång till personuppgifter
16 §
Tillgången till personuppgifter ska begränsas till det  som var och en behöver för att kunna fullgöra sina  arbetsuppgifter vid Inspektionen för socialförsäkringen.
Åtkomsten till personuppgifter ska kontrolleras och följas upp  regelbundet.
Övergångsbestämmelser
2024:926
1. Denna lag träder i kraft den 1 januari 2025.
2. Bestämmelserna i 12-14 §§ tillämpas inte på projekt som har  inletts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.