Title: Förordning (2015:848) om statsbidrag för särskilda främjande- och utvecklingsinsatser i syfte att påskynda nyanlända invandrares etablering på arbetsmarknaden
SFS Number: Svensk författningssamling 2015:848
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015848-om-statsbidrag-for-sarskilda_sfs-2015-848/
Source Link: http://rkrattsbaser.gov.se/sfst?bet=2015:848
Amendment Register Link: http://rkrattsbaser.gov.se/sfsr?bet=2015:848
Ministry/Authority: Arbetsmarknadsdepartementet AA
Issued: 2015-12-03
Metadata: {"Utfärdad": "2015-12-03", "Ändrad": "t.o.m. SFS 2017:1170"}

==================================================

Förordning (2015:848) om statsbidrag för särskilda främjande- och utvecklingsinsatser i syfte att påskynda nyanlända invandrares etablering på arbetsmarknaden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:848
Departement/myndighet
:   
Arbetsmarknadsdepartementet AA
Utfärdad
:   
2015-12-03
Ändrad
:   
t.o.m. SFS 2017:1170
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning är meddelad med stöd av 8 kap. 7 §  regeringsformen och innehåller bestämmelser om statsbidrag  till arbetsmarknadens parter för särskilda främjande- och  utvecklingsinsatser som syftar till att påskynda nyanlända  invandrares etablering på arbetsmarknaden.
Med nyanländ avses i denna förordning en person som omfattas  av lagen (2017:584) om ansvar för etableringsinsatser för  vissa nyanlända invandrare eller en annan person utan  erfarenhet av svenskt arbetsliv eller med begränsad sådan  erfarenhet. Förordning (2017:1170).
2 §
Statsbidrag lämnas i den mån det finns tillgång på  medel.
Arbetsförmedlingen prövar frågor om och betalar ut  statsbidrag enligt denna förordning.
Förutsättningar för statsbidrag
3 §
Statsbidrag enligt denna förordning får lämnas till  arbetsgivar- och arbetstagarorganisationer,  branschorganisationer och partssammansatta organ på  arbetsmarknaden.
4 §
Statsbidrag får lämnas efter ansökan för särskilda  främjande- och utvecklingsinsatser som syftar till att  påskynda de nyanländas etablering på arbetsmarknaden genom  att
1. synliggöra deras kompetens,
2. stärka deras kunskaper i svenska, eller
3. främja användningen av arbetsmarknadspolitiska insatser  för nyanlända. Förordning (2017:888).
Fördelning av statsbidrag
5 §
Vid fördelning av statsbidrag ska ansökningar som  inkommer gemensamt från arbetsgivar- och  arbetstagarorganisationer och ansökningar från  partssammansatta organ på arbetsmarknaden prioriteras. Bland  dessa ska ansökningar för insatser som syftar till att skapa  snabbare vägar in på arbetsmarknaden för nyanlända som har  utbildning eller yrkeserfarenhet som efterfrågas i landet  främst prioriteras.
Därefter ska ansökningar för insatser där det finns en egen  finansiering från sökanden med minst en tiondel av  kostnaderna prioriteras.
6 §
Arbetsförmedlingen får i övrigt prioritera mellan inkomna  ansökningar utifrån vilka insatser som bedöms ha bäst  förutsättningar att uppfylla det syfte med statsbidraget som  anges i 4 §.
7 §
Arbetsförmedlingen får besluta att bevilja statsbidrag  med ett lägre belopp än det som ansökan avser, om det finns  skäl för det.
Ansökan om statsbidrag
8 §
En ansökan om statsbidrag ska ha kommit in till  Arbetsförmedlingen senast det datum som myndigheten  bestämmer. Om det fortfarande finns tillgängliga medel efter  prövningen av de ansökningar som har kommit in i rätt tid,  får dock en senare gjord ansökan tas upp till prövning.
Förordning (2017:888).
9 §
En ansökan om statsbidrag ska innehålla
1. en uppgift om vem eller vilka som är sökande,
2. en beskrivning av planerade insatser, hur sökanden kommer  att bidra i genomförandet av dessa, tidsplan, målgruppen och  i förekommande fall hur samarbetet med Arbetsförmedlingen och  andra berörda aktörer och myndigheter ska utformas,
3. en kostnadsberäkning där graden av egen finansiering ska  framgå, och
4. för organisationer som tidigare har beviljats stöd för  särskilda främjande- och utvecklingsinsatser som syftar till  att påskynda nyanlända invandrares etablering på  arbetsmarknaden, en redovisning av vilka insatser som  genomförts, resultaten och kostnaderna för dessa samt vilka  ytterligare resultat som kan förväntas.
Beslut och utbetalning
10 §
Statsbidraget betalas ut vid ett tillfälle i samband med  beslutet om bidrag. I beslutet ska det anges vilka insatser  som statsbidraget beviljas för och sista dag för redovisning  enligt 11 §.
Redovisning
11 §
En organisation som tagit emot statsbidrag enligt denna  förordning ska senast vid den tidpunkt som angetts i beslutet  lämna en ekonomisk redovisning av de mottagna medlen till  Arbetsförmedlingen. Organisationen ska även redovisa vilka  insatser som har genomförts, vilka resultat som har uppnåtts  och hur resultaten förhåller sig till det ändamål som  bidraget har beviljats för. Förordning (2017:888).
Återbetalning och återkrav
12 §
En mottagare av statsbidrag är återbetalningsskyldig  om 1. mottagaren genom att lämna oriktiga uppgifter eller på  något annat sätt har förorsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren insett eller borde ha  insett detta,
3. bidraget helt eller delvis inte har utnyttjats eller inte  har använts för det ändamål det har beviljats för, eller
4. en redovisning enligt 11 § inte har lämnats.
13 §
Arbetsförmedlingen ska besluta att helt eller delvis  kräva tillbaka ett statsbidrag om en mottagare är  återbetalningsskyldig enligt 12 §.
Om ett belopp som har återkrävts inte betalas i rätt tid, ska  dröjsmålsränta enligt räntelagen (1975:635) tas ut på  beloppet.
Arbetsförmedlingen får besluta att helt eller delvis avstå  från ett krav på återbetalning eller ränta, om det finns  särskilda skäl för det.
Förbud att överklaga
14 §
Beslut enligt denna förordning får inte överklagas.
Bemyndigande
15 §
Arbetsförmedlingen får meddela föreskrifter om  verkställigheten av denna förordning.
Övergångsbestämmelser
2017:1170
1. Denna förordning träder i kraft den 1 januari 2018.
2. Utöver vad som anges i 1 § avses med nyanländ även  fortsättningsvis en nyanländ som tillhör målgruppen för den  upphävda lagen (2010:197) om etableringsinsatser för vissa  nyanlända invandrare.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.