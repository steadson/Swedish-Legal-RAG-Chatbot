Title: Lag (2003:1210) om finansiell samordning av rehabiliteringsinsatser
SFS Number: Svensk författningssamling 2003:1210
URL: https://www.riksdagen.se/sv/dokument-och-lagar/dokument/svensk-forfattningssamling/lag-20031210-om-finansiell-samordning-av_sfs-2003-1210/
Source Link: http://rkrattsbaser.gov.se/sfst?bet=2003:1210
Amendment Register Link: http://rkrattsbaser.gov.se/sfsr?bet=2003:1210
Ministry/Authority: Socialdepartementet
Issued: 2003-12-18
Metadata: {"Utfärdad": "2003-12-18", "Ändrad": "t.o.m. SFS 2023:644"}

==================================================

Lag (2003:1210) om finansiell samordning av rehabiliteringsinsatser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2003:1210
Departement/myndighet
:   
Socialdepartementet
Utfärdad
:   
2003-12-18
Ändrad
:   
t.o.m. SFS 2023:644
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Finansiell samordning enligt denna lag får inom ett  samordningsområde bedrivas mellan Försäkringskassan,  Arbetsförmedlingen, kommun och region för att uppnå en  effektiv resursanvändning. Ett samordningsområde kan omfatta  en eller flera kommuner eller delar av kommuner. Kommunerna  kan vara belägna inom olika regioner.
Lag (2019:914)
.
2 §
Insatserna inom den finansiella samordningen skall avse individer som är i behov av samordnade rehabiliteringsinsatser och skall syfta till att dessa uppnår eller förbättrar sin förmåga att utföra förvärvsarbete.
Samverkande parter
3 §
Försäkringskassan, Arbetsförmedlingen och en eller flera  regioner samt en eller flera kommuner får delta som  samverkande parter i verksamhet med finansiell samordning.  Finansiell samordning får bedrivas endast om  Försäkringskassan, Arbetsförmedlingen, minst en region och  minst en kommun deltar. För finansiell samordning måste såväl  kommun som region delta för varje del av samordningsområdet  enligt 1 §. Finansiell samordning får dock bedrivas utan en  region för en del av samordningsområdet, om det för denna del  deltar en kommun som inte ingår i en region.
Lag (2019:914)
.
Samordningsförbund
4 §
Verksamheten med finansiell samordning bedrivs av ett för detta ändamål särskilt bildat samordningsförbund i vilket de samverkande parterna är medlemmar.
Medel för finansiell samordning
5 §
Försäkringskassan ska bidra med hälften av medlen till den  finansiella samordningen. Den eller de regioner som deltar ska  bidra med en fjärdedel av medlen och den eller de kommuner som  deltar med en fjärdedel.
Om flera kommuner deltar i finansiell samordning inom ett  samordningsområde, ska dessa tillsammans anses utgöra en part.  Den andel som dessa kommuner sammanlagt ska bidra med fördelas  mellan dem på det sätt som de kommer överens om.
Andra stycket ska tillämpas på motsvarande sätt på regioner,  om flera regioner deltar i finansiell samordning inom ett  samordningsområde.
Lag (2019:914)
.
5 a §
Om en kommun som inte ingår i en region deltar i  finansiell samordning, ska den kommunen bidra med hälften av  medlen till samordningen, om det inte deltar någon region i  samordningen.
Om en kommun som avses i första stycket deltar i finansiell  samordning i vilken det också deltar en region, ska 5 § andra  stycket tillämpas på denna kommun. Vid sådant förhållande ska  dessutom 5 § tredje stycket tillämpas på så sätt att denna  kommun betraktas som en region.
Lag (2019:914)
.
6 §
En samverkande part får som medlem i ett samordningsförbund överföra medel för finansiell samordning till förbundet.
Lag (2011:1517)
.
Ett samordningsförbunds uppgifter
7 §
Ett samordningsförbund har till uppgift att
1. besluta om mål och riktlinjer för den finansiella samordningen,
2. stödja samverkan mellan samverkansparterna,
3. finansiera sådana insatser som avses i 2 § och som ligger inom de samverkande parternas samlade ansvarsområde,
4. besluta på vilket sätt de medel som står till förfogande för finansiell samordning skall användas,
5. svara för uppföljning och utvärdering av rehabiliteringsinsatserna, och
6. upprätta budget och årsredovisning för den finansiella samordningen.
Ett samordningsförbund får inte besluta i frågor om förmåner eller rättigheter för enskilda eller vidta åtgärder i övrigt som innefattar myndighetsutövning eller som avser tillhandahållande av tjänster avsedda för enskilda.
Bildande av ett samordningsförbund
8 §
För ett samordningsförbund skall det finnas en förbundsordning, som skall fastställas av förbundets medlemmar.
Förbundet är bildat när förbundsordningen har fastställts av förbundsmedlemmarna eller vid den senare tidpunkt som anges i förbundsordningen.
Förbundsordning
9 §
Förbundsordningen ska ange
1. samordningsförbundets namn och den ort där förbundet ska ha  sitt säte, förbundets medlemmar och ändamål,
2. förbundets organisation,
3. antalet ledamöter och ersättare i styrelsen och hur  förbundsmedlemmarna ska vara representerade samt mandattiden  om den ska vara kortare än fyra år,
4. de uppgifter förbundet ska få fullgöra enligt 7 § och den  beslutanderätt förbundet enligt samma bestämmelse ska ha,
5. om en förbundsmedlem ska ha rätt att väcka ärenden i  styrelsen,
6. om det för beslut ska krävas kvalificerad majoritet i  styrelsen och för vilka ärenden detta ska gälla,
7. var förbundets tillkännagivanden ska anslås,
8. förbundsmedlemmarnas andelar i förbundets tillgångar och  skulder och fördelningen av förbundets kostnader mellan  medlemmarna, allt i förhållande till de andelar som  medlemmarna ska bidra med enligt 5 §,
9. eventuella begränsningar av förbundets rätt enligt 21 §  till skuldsättning genom sedvanliga krediter,
10. förbundsmedlemmarnas styrning av och insyn i förbundets  ekonomi och verksamhet,
11. föreskrifter om förbundets budgetprocess,
12. mandattiden för revisorer som utses enligt 25 §,
13. i fråga om förbund med en eller flera gemensamma revisorer  för kommuner och regioner, på vilket sätt de gemensamma  revisorerna ska utses och vilken av förbundsmedlemmarna som  ska utse dem,
14. förfarandet vid en förbundsmedlems utträde ur förbundet,
15. förutsättningarna för och förfarandet vid förbundets  likvidation och upplösning samt grunderna för skifte av  förbundets behållna tillgångar när förbundet upplöses,
16. ordningen för att lösa tvister mellan förbundet och dess  medlemmar,
17. ordningen för att bestämma ekonomiska förmåner till  ledamöterna och ersättarna i styrelsen samt till revisorerna,  och
18. vad förbundsmedlemmarna i övrigt anser nödvändigt för att  ordna de ekonomiska förhållandena mellan förbundet och dess  medlemmar samt förbundets förhållanden i fråga om ekonomi och  förvaltning.
Lag (2019:914)
.
Ett samordningsförbunds ledning m.m.
10 §
Varje förbundsmedlem skall vara representerad i styrelsen med minst en ledamot och en ersättare. Antalet ersättare skall vara lika många som antalet ledamöter.
Styrelsen utövar beslutanderätten, förvaltningen och verkställigheten i samordningsförbundet.
Styrelsen får besluta att en ledamot eller ersättare i styrelsen eller en tjänsteman hos förbundet skall få besluta på förbundets vägnar i en viss grupp av ärenden. Detta gäller dock inte
1. ärenden som avser verksamhetens mål, inriktning, omfattning eller kvalitet,
2. yttranden med anledning av att beslut av förbundet i dess helhet har överklagats, och
3. ärenden som anges i särskilda föreskrifter.
Beslut som har fattats på förbundets vägnar enligt tredje stycket skall anmälas till styrelsen, som bestämmer i vilken ordning anmälan skall ske.
11 §
Ledamöter och ersättare i styrelsen har rätt att av förbundet erhålla arvode för det arbete som är förenat med uppdraget samt ersättning för resekostnader och andra utgifter som föranleds av uppdraget.
12 §
Ledamöter och ersättare i förbundsstyrelsen utses av  kommun- och regionfullmäktige, av Försäkringskassan och av  Arbetsförmedlingen. När ledamöter eller ersättare ska utses  för kommun och region ska det, under de förutsättningar som  anges i lagen (2022:629) om proportionella val i kommuner och  regioner, ske genom proportionellt val.
Till ledamot eller ersättare i styrelsen får en medlem utse  endast den som är
1. ledamot eller ersättare i kommun- eller regionfullmäktige,
2. anställd vid Försäkringskassan, eller
3. anställd vid Arbetsförmedlingen.
När det utses ersättare i styrelsen ska det bestämmas i vilken  ordning de ska kallas till tjänstgöring.
Lag (2022:637)
.
13 §
Styrelsen väljs för fyra år, om inte kortare mandattid anges i förbundsordningen.
Mandattiden räknas från och med den 1 april året efter det då val av fullmäktige har ägt rum i hela landet, om inte annat anges i förbundsordningen.
14 §
Om det under ett år då val av fullmäktige har hållits i  hela landet utses ledamöter och ersättare enligt 12 § första  stycket ska detta i fråga om kommun och region göras av de  nyvalda fullmäktige.
När ledamöter och ersättare utses enligt första stycket ska 
4 kap. 8 § kommunallagen (2017:725) tillämpas på motsvarande  sätt.
Lag (2019:914)
.
15 §
Om en ledamot i styrelsen avgår under mandattiden och en ersättare har utsetts, inträder ersättaren i ledamotens ställe för återstoden av mandattiden. Ersättarna inträder i den ordning och för de ledamöter som har bestämts vid valet. En ersättare får dock endast inträda i stället för en ledamot som valts av samma förbundsmedlem som ersättaren själv.
Om en ledamot avgår och det saknas ersättare för denne, skall den medlem som utsett ledamoten utse en ny ledamot. Om en ersättare avgår eller inträder i stället för en ledamot som har avgått, skall en ny ersättare utses. Den nye ledamoten eller ersättaren skall utses för den återstående delen av företrädarens mandattid.
16 §
Bestämmelserna i 4 kap. 6, 7 och 9 §§ samt 11 § första  stycket kommunallagen (2017:725) om upphörande av uppdrag och  rätt till ledighet ska tillämpas på motsvarande sätt för  ledamöter och ersättare i styrelsen. Det förhållandet att en  ledamots eller ersättares mandattid i kommun- eller region-
fullmäktige har löpt ut medför inte att uppdraget som ledamot  eller ersättare i samordningsförbundets styrelse upphör.
Försäkringskassan och Arbetsförmedlingen får återkalla  uppdraget för en ledamot eller ersättare som Försäkringskassan  respektive Arbetsförmedlingen har utsett, om hans eller hennes  anställning vid Försäkringskassan eller Arbetsförmedlingen har  upphört.
Lag (2019:914)
.
17 §
Styrelsen utser bland sina ledamöter en ordförande och en eller två vice ordförande för den tid som styrelsen bestämmer.
18 §
Styrelsen skall hålla förbundsmedlemmarna underrättade om den allmänna planläggningen av förbundets verksamhet samt om frågor av större ekonomisk eller organisatorisk betydelse.
Styrelsen har rätt att från förbundsmedlemmarna få de yttranden och upplysningar som behövs för att styrelsen skall kunna fullgöra sina uppgifter.
19 §
Beträffande styrelsens verksamhet ska 3 kap. 5 § första  och andra styckena, 4 kap. 20, 21, 24, 25 och 27 §§ samt 
6 kap. 17, 23 och 27-36 §§ kommunallagen (2017:725) tillämpas  på motsvarande sätt. Det som där föreskrivs om förtroendevald  ska gälla ledamot och ersättare i styrelsen och vad som  föreskrivs om fullmäktige eller nämnd ska gälla styrelsen.  Justering av styrelsens protokoll ska tillkännages på  anslagstavlan hos varje kommun och region som är medlem i  samordningsförbundet. Det sammanträde vid vilket budgeten  fastställs ska vara offentligt. Sammanträdet ska tillkännages  i enlighet med vad som anges i förbundsordningen.
Lag (2019:914)
.
19 a §
Styrelsen får besluta att ledamöter och ersättare i  styrelsen får delta i styrelsesammanträden på distans.  Deltagandet ska i sådana fall ske genom ljud- och  bildöverföring i realtid och i övrigt på ett sådant sätt att  samtliga deltagare kan delta på lika villkor. Om det finns  särskilda skäl, får styrelsen besluta att deltagande på  distans får ske genom enbart ljudöverföring i realtid.
En ledamot eller en ersättare som deltar på distans ska anses  vara närvarande vid sammanträdet.
Om styrelsen beslutar att ledamöter och ersättare får delta på  distans, ska det av beslutet framgå i vilken utsträckning ett  sådant deltagande får ske. Beslutet ska dokumenteras.
Lag (2022:131)
.
20 §
Ansvaret för tillsynen av att samordningsförbundet  fullgör sina skyldigheter enligt arkivlagen (1990:782) ligger  på arkivmyndigheten i en kommun som är medlem av förbundet.  Arkivmyndigheten ska samråda med Riksarkivet. Om mer än en  kommun ingår i förbundet, ska de berörda kommunerna komma  överens om vilken av dem som ska svara för tillsynen.
Kommunfullmäktige i den ansvariga kommunen får, efter samråd  med Riksarkivet, meddela föreskrifter om förbundets arkivvård.  Det som föreskrivs i 12 och 15 §§ arkivlagen om regeringen,  den myndighet regeringen bestämmer och regionfullmäktige ska i  stället avse kommunfullmäktige.
Lag (2019:914)
.
Ekonomisk förvaltning m.m.
21 §
Bestämmelserna i 8 kap. 14 § samt 11 kap. 1-3 §§, 5 §  första och andra styckena, 6, 15 och 22 §§ kommunallagen 
(2017:725) ska tillämpas på motsvarande sätt i fråga om  ekonomisk förvaltning i ett samordningsförbund. Det som där  föreskrivs om kommun eller region ska gälla för ett  samordningsförbund och det som föreskrivs för fullmäktige och  styrelse ska gälla för förbundsstyrelsen.
Ett samordningsförbund får inte ingå borgen. Förbundet får  inte heller sätta sig i skuld i annat fall än när det gäller  sedvanliga krediter för verksamheten.
Lag (2023:644)
.
22 §
Om ett samordningsförbund saknar tillgångar för att betala en skuld, skall en medlem skjuta till så stor del av bristen som svarar mot den andel som medlemmen skall bidra med enligt 5 §.
23 §
Styrelsen skall fastställa samordningsförbundets budget senast den 30 november varje år. Styrelsen skall dessförinnan samråda med förbundsmedlemmarna om budgeten. För ett nybildat samordningsförbund fastställs budgeten av medlemmarna vid bildandet av förbundet.
24 §
Styrelsen ska svara för samordningsförbundets  räkenskaper och årligen inom tre månader från räkenskapsårets  slut upprätta årsredovisning. I fråga om upprättande av  årsredovisningen tillämpas lagen (2018:597) om kommunal  bokföring och redovisning.
Lag (2018:598)
.
25 §
Ett samordningsförbunds räkenskaper och årsredovisning  samt styrelsens förvaltning ska granskas av en revisor för  varje förbundsmedlems räkning. För Försäkringskassan och  Arbetsförmedlingen ska Försäkringskassan utse en gemensam  revisor. Revisorer ska när det gäller kommun och region utses  av kommun- och regionfullmäktige. När kommun- och region-
fullmäktige utser revisorer ska 14 § denna lag samt 4 kap. 3 §  och 4 § andra stycket samt 7 kap. 3 § kommunallagen (2017:725)  tillämpas på motsvarande sätt. Kommuner och regioner kan  träffa överenskommelse om att utse en eller flera gemensamma  revisorer. När en eller flera gemensamma revisorer utses ska 
9 kap. 7 § andra stycket kommunallagen tillämpas på mot-
svarande sätt.
För granskning av ett nybildat förbund ska revisor utses  senast när förbundet bildas och avse tiden från tidpunkten för  utseendet till dess nästa mandattid för revisorer börjar.
Arvoden till samtliga revisorer ska betalas av  samordningsförbundet, om inte annat anges i förbundsordningen.  Om förbundsmedlemmarna enligt förbundsordningen ska betala  arvode till revisorerna, ska i stället Försäkringskassan  betala arvodet till den för Försäkringskassan och Arbets-
förmedlingen gemensamma revisorn.
Lag (2019:914)
.
26 §
Bestämmelserna i 12 kap. 1-3 och 7-17 §§ kommunallagen 
(2017:725) tillämpas på motsvarande sätt vid revision enligt  denna lag. Bestämmelserna i 12 kap. 18 § kommunallagen  tillämpas på motsvarande sätt vid revision enligt denna lag  som utförs av revisorer utsedda av kommun- och  regionfullmäktige.
Justering av revisorernas protokoll tillkännages på  anslagstavlan hos varje kommun och region som är medlem i  samordningsförbundet.
Revisionsberättelse ska lämnas till styrelsen,  förbundsmedlemmarna och Arbetsförmedlingen.  Förbundsmedlemmarna ska var för sig pröva om styrelsen ska  beviljas ansvarsfrihet och om skadeståndstalan ska väckas.
Lag (2019:914)
.
Utträde ur ett samordningsförbund
27 §
En förbundsmedlem har rätt att efter uppsägning utträda ur ett samordningsförbund.
Uppsägningstiden skall vid utträde vara tre år, om inte kortare tid anges i förbundsordningen.
Överklagande av ett samordningsförbunds beslut
28 §
Ett samordningsförbunds beslut får, med motsvarande  tillämpning av bestämmelserna om laglighetsprövning i 13 kap.  kommunallagen (2017:725), överklagas av den som är medlem i en  kommun eller region, som ingår i förbundet.
Beslut varigenom allmän förvaltningsdomstol har upphävt ett  samordningsförbunds beslut eller förbjudit att det verkställs  får överklagas endast av förbundet och av den som är medlem i  en kommun eller region som är förbundsmedlem.
Lag (2019:914)
.
Övergångsbestämmelser
2004:793
1. Denna lag träder i kraft den 1 januari 2005.
2. Försäkringskassan inträder som förbundsmedlem i ett samordningsförbund som har bildats före ikraftträdandet på samma villkor som har gällt för den allmänna försäkringskassa som har varit medlem i förbundet.
3. De ledamöter och ersättare i samordningsförbundets styrelse som har utsetts av en allmän försäkringskassas styrelse skall behålla sitt uppdrag under återstoden av mandatperioden, om inte försäkringsdelegationen beslutar annat.
2006:1563
Denna lag träder i kraft den 1 januari 2007. Bestämmelserna i 16 § första stycket i sin nya lydelse tillämpas dock första gången för tid efter den 31 mars 2007.
2007:411
1. Denna lag träder i kraft den 1 januari 2008.
2. De nya bestämmelserna i 25 § om vem som ska utse revisor för Försäkringskassan och Arbetsförmedlingen tillämpas från och med räkenskapsåret 2008.
Lag (2007:1018)
.
3. Äldre bestämmelser i 25 § tillämpas på arvode som avser granskning till och med räkenskapsåret 2007. Vad som därvid föreskrivs om länsarbetsnämnden ska i stället gälla Arbetsförmedlingen.
Lag (2007:1018)
.
2007:1017
1. Denna lag träder i kraft den 1 januari 2008.
2. Under löpande mandattid får en gemensam revisor utses med stöd av den nya bestämmelsen i 9 § 13, om de nuvarande revisorer som har utsetts av kommun- eller landstingsfullmäktige önskar avgå och det inte finns särskilda skäl mot att befria de sistnämnda revisorerna från sitt uppdrag.
2017:746
1. Denna lag träder i kraft den 1 januari 2018.
2. Äldre bestämmelser gäller fortfarande för överklagande av  beslut som har tillkännagetts före ikraftträdandet.
2018:598
1. Denna lag träder i kraft den 1 januari 2019.
2. Lagen tillämpas första gången i fråga om årsredovisningen  för räkenskapsåret 2019.
3. Äldre föreskrifter gäller fortfarande i fråga om  årsredovisningen för räkenskapsåret 2018.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.