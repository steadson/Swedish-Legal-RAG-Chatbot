Title: Lag (1999:673) om skatt på avfall
SFS Number: Svensk författningssamling 1999:673
URL: https://www.riksdagen.se/sv/dokument-och-lagar/dokument/svensk-forfattningssamling/lag-1999673-om-skatt-pa-avfall_sfs-1999-673/
Source Link: http://rkrattsbaser.gov.se/sfst?bet=1999:673
Amendment Register Link: http://rkrattsbaser.gov.se/sfsr?bet=1999:673
Ministry/Authority: Finansdepartementet S2
Issued: 1999-06-23
Metadata: {"Utfärdad": "1999-06-23", "Ändrad": "t.o.m. SFS 2025:101"}

==================================================

Lag (1999:673) om skatt på avfall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:673
Departement/myndighet
:   
Finansdepartementet S2
Utfärdad
:   
1999-06-23
Ändrad
:   
t.o.m. SFS 2025:101
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Skatt (avfallsskatt) skall betalas till staten enligt denna lag för avfall som förs in till en avfallsanläggning där farligt avfall eller annat avfall till en mängd av mer än 50 ton per år slutligt förvaras (deponeras) eller förvaras under längre tid än tre år.
Avfallsskatt skall också betalas för avfall som uppkommer inom en anläggning där det huvudsakligen bedrivs annan verksamhet än avfallshantering, om farligt avfall eller annat avfall till en mängd av mer än 50 ton per år deponeras inom anläggningen eller förvaras där under längre tid än tre år.
2 §
Med avfall jämställs annat material som förs in till en avfallsanläggning som avses i 1 § första stycket.
3 §
Bestämmelserna i 1 § gäller dock inte för anläggningar som  används för deponering eller förvaring av enbart
1. ett eller flera av följande avfallsslag, nämligen
a) jord, grus, sand, lera, skiffer, kalkstoft, kalksten eller  annan sten,
b) bergrester från gruvindustriell verksamhet,
c) avfallssand från gruvindustriell verksamhet och avfall från  vattenrening vid sådan verksamhet samt järnhaltigt avfall från  rökgasrening vid tillverkning av järnmalmspellets,
2. radioaktivt avfall,
3. vattenverksslam i slambassäng, eller
4. flytande avfall i vassbädd.
I fråga om avfall från vattenrening vid gruvindustriell  verksamhet och järnhaltigt avfall från rökgasrening vid  tillverkning av järnmalmspellets gäller första stycket 1  endast under förutsättning att deponering eller förvaring sker  tillsammans med avfallssand från gruvindustriell verksamhet.
Lag (2020:625)
.
Skattebelopp m.m.
4 §
Avfallsskatt ska betalas med 744 kronor per ton avfall.
För kalenderåret 2026 och efterföljande kalenderår ska skatt  i stället för vad som anges i första stycket betalas med  belopp som räknas om enligt tredje stycket. Regeringen  fastställer varje år före november månads utgång det omräknade  skattebelopp som enligt denna paragraf ska betalas för  påföljande kalenderår.
Skattebeloppet räknas om genom att det belopp som gäller den 
1 augusti det år då omräkningen sker multipliceras med ett  jämförelsetal. Det omräknade skattebeloppet avrundas till hela  kronor.
Jämförelsetalet anger förhållandet mellan det allmänna  prisläget i juni månad det år då omräkningen sker och  prisläget i juni månad närmast föregående år. Jämförelsetalet  ska avrundas till fyra decimaler.
Lag (2025:101)
.
5 §
Avfallsskatt skall bestämmas på grundval av vägning.
Om den mängd avfall som förs in till eller uppkommer vid en anläggning är av mindre omfattning eller det av någon annan anledning finns särskilda skäl, får avfallsskatten bestämmas på annan grund än vägning.
Undantag från skatteplikt
6 §
Avfallsskatt skall inte betalas för
1. material som är avsett att användas för driften av en avfallsanläggning eller som förs in till en sådan anläggning utan direkt samband med avfallshanteringen,
2. avfall som är avsett att inom en anläggning
a) behandlas genom kompostering eller reaktorbaserad rötning,
b) förbrännas,
c) användas för tillverkning av fast lagringsbart bränsle,
d) avvattnas,
e) renas, under förutsättning att avfallet är flytande,
3. flytande avfall som inom en anläggning är avsett att behandlas i vassbädd.
Första stycket 2 d, 2 e och 3 gäller endast om det vatten som avgår från behandlingen inte deponeras inom anläggningen.
Avfallsskatt skall dock betalas för rester som uppstår efter genomförd åtgärd enligt första stycket 2.
Lag (2000:1429)
.
Vem som är skattskyldig
7 §
Skyldig att betala avfallsskatt är den som bedriver verksamheten på anläggningen.
Lag (2002:428)
.
Skattskyldighetens inträde
8 §
Skyldigheten att betala avfallsskatt inträder i fall som avses i
1. 1 § första stycket när avfall förs in till anläggningen,
2. 1 § andra stycket när avfall uppkommer och i
3. 6 § tredje stycket när åtgärden har slutförts.
Lag (2000:1429)
.
Förfarandet
9 §
Bestämmelser om förfarandet vid uttag av skatten finns i skatteförfarandelagen (2011:1244). Redovisningsperioden för avfallsskatt är dock kalenderkvartal.
Lag (2011:1398)
.
Avdrag
10 §
Den som är skattskyldig får göra avdrag för skatt på
1. avfall som förts ut från anläggningen, dock inte lak- och reningsvatten och inte heller gas som har bildats vid nedbrytning av organiskt avfall,
2. avfall som använts för driften av anläggningen,
3. avfall som inom anläggningen använts för konstruktionsarbeten eller för att där åstadkomma en miljösäker deponering eller förvaring, dock inte när avfallet använts för mellantäckning,
4. avfall enligt 3 § första stycket 1 a som är avsett att inom anläggningen användas för sluttäckning, om det förvaras skilt från annat avfall.
Lag (2002:998)
.
11 §
Den som är skattskyldig får göra avdrag även för skatt på
1. vatten eller stabiliserande ämnen som utanför anläggningen  tillsatts till aska,
2. förorenad jord från marksanering,
3. muddermassor från sanering och fördjupning av  vattenområden,
4. avfall från sanering av upplag för farligt avfall,
5. slam från behandling av lakvatten från anläggning där gips  deponeras,
6. avfall från rening av kommunalt avloppsslam som förorenats  på grund av verksamhet vid Falu koppargruva,
7. asbesthaltigt avfall,
8. fluor- och svavelhaltigt avfall från rökgasrening vid  tillverkning av järnmalmspellets,
9. grönlutslam från kausticeringsprocesser,
10. askor från eldning av avsvärtningsslam,
11. slam från framställning av dikalciumfosfat, kalciumklorid  och natriumfosfat,
12. kalciumfluoridslam från framställning av aluminiumfluorid,
13. gipsslam från framställning av uppkolningsmedel,
14. elfilterstoft från framställning av kalciumkarbid,
15. slagger från metallurgiska processer,
16. stoft och slam från rening av gaser från framställning av  råstål och råjärn,
17. oljehaltigt glödskalsslam,
18. metallhydroxidslam,
19. stoft och slam från rening av rökgaser och processvatten  vid framställning av koppar, zink och bly,
20. katodrester och blästerstoft vid framställning av  aluminium,
21. stoft och slam från rening av rökgaser från framställning  av ferrolegeringar,
22. gjuterisand,
23. avfall från rensprocessen vid upparbetning av återvunnet  glas, och
24. biobränsleaska, vars halt av cesium-137 uppgår till minst  tio kilobecquerel per kilogram och som förts in till en  avfallsanläggning som uppfyller de krav som  Strålsäkerhetsmyndigheten fastlagt för deponering av sådan  aska.
Vid fastställandet av halten cesium-137 enligt första  stycket 24 ska askans torrvikt användas.
Lag (2020:625)
.
Återbetalning
12 §
Om avfall flyttas från ett område som upphört att vara en  sådan anläggning som avses i 1 § första eller andra stycket,  medges återbetalning av skatten på avfallet om avfallet
1. förs in på en sådan anläggning som avses i 1 § första  stycket, eller
2. tas emot på en plats där avfallet är avsett att
a) förbrännas, eller
b) behandlas för materialåtervinning.
Ansökan om återbetalning enligt första stycket görs  skriftligen hos Skatteverket av den som var skattskyldig  enligt 7 § vid den tidpunkt då området upphörde att vara en  sådan anläggning som avses i 1 § första eller andra stycket.
Återbetalning enligt första stycket medges inte om möjlighet  till avdrag för skatten följer av andra bestämmelser i denna  lag.
Lag (2020:625)
.
13 §
Ansökan om återbetalning enligt 12 § ska omfatta en  period om ett kalenderkvartal och ska lämnas in till  Skatteverket inom tre år efter kvartalets utgång. För att  återbetalning enligt 12 § ska beviljas krävs att skatten för  ett kalenderkvartal uppgår till minst 1 000 kr.
Lag (2020:625)
.
Övergångsbestämmelser
2000:1429
Denna lag träder i kraft den 1 januari 2001 och tillämpas för tid från och med den 1 januari 2000.
2001:904
Denna lag träder i kraft den 1 januari 2002. Äldre föreskrifter gäller fortfarande i fall då skattskyldighet inträtt före ikraftträdandet.
2002:428
Denna lag träder i kraft den 1 januari 2003. Äldre föreskrifter gäller fortfarande för förhållanden som hänför sig till tiden före ikraftträdandet.
2002:998
Denna lag träder i kraft den 1 januari 2003. Äldre föreskrifter gäller fortfarande i fråga om förhållanden som hänför sig till tiden före ikraftträdandet.
2005:962
Denna lag träder i kraft den 1 januari 2006. Äldre bestämmelser gäller fortfarande i fråga om förhållanden som hänför sig till tiden före ikraftträdandet.
2014:1499
1. Denna lag träder i kraft den 1 januari 2015.
2. Äldre bestämmelser gäller fortfarande för förhållanden som hänför sig till tiden före ikraftträdandet.
2017:1211
1. Denna lag träder i kraft den 1 januari 2018.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2020:625
1. Denna lag träder i kraft den 1 januari 2021.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2023:756
1. Denna lag träder i kraft den 1 januari 2024.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2025:101
1. Denna lag träder i kraft den 1 juli 2025.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.