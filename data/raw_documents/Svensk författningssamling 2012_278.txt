Title: Lag (2012:278) om inhämtning av uppgifter om elektronisk kommunikation i de brottsbekämpande myndigheternas underrättelseverksamhet
SFS Number: Svensk författningssamling 2012:278
URL: https://www.riksdagen.se/sv/dokument-och-lagar/dokument/svensk-forfattningssamling/lag-2012278-om-inhamtning-av-uppgifter-om_sfs-2012-278/
Source Link: http://rkrattsbaser.gov.se/sfst?bet=2012:278
Amendment Register Link: http://rkrattsbaser.gov.se/sfsr?bet=2012:278
Ministry/Authority: Justitiedepartementet DÅ
Issued: 2012-05-16
Metadata: {"Utfärdad": "2012-05-16", "Ändrad": "t.o.m. SFS 2025:867"}

==================================================

Lag (2012:278) om inhämtning av uppgifter om elektronisk kommunikation i de brottsbekämpande myndigheternas underrättelseverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2012:278
Departement/myndighet
:   
Justitiedepartementet DÅ
Utfärdad
:   
2012-05-16
Ändrad
:   
t.o.m. SFS 2025:867
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Polismyndigheten, Säkerhetspolisen eller Tullverket får,  under de förutsättningar som anges i denna lag, i  underrättelseverksamhet i hemlighet hämta in uppgifter om
1. meddelanden som i ett elektroniskt kommunikationsnät  överförs eller har överförts till eller från ett telefonnummer  eller annan adress,
2. vilka elektroniska kommunikationsutrustningar som har  funnits inom ett visst geografiskt område, eller
3. i vilket geografiskt område en viss elektronisk  kommunikationsutrustning finns eller har funnits.
I 9 kap. lagen (2022:482) om elektronisk kommunikation finns  bestämmelser om inhämtning av uppgifter som gäller för den som  driver verksamhet som avses i den lagen.
Lag (2024:564)
.
2 §
Uppgifter får hämtas in om omständigheterna är sådana att  åtgärden är av särskild vikt för att förebygga, förhindra  eller upptäcka brottslig verksamhet som innefattar
1. brott för vilket det inte är föreskrivet lindrigare straff  än fängelse i två år,
2. sabotage enligt 13 kap. 4 § brottsbalken,
3. kapning, sjö- eller luftfartssabotage eller  flygplatssabotage enligt 13 kap. 5 a § första eller andra  stycket eller 5 b § första stycket brottsbalken, om brottet  innefattar sabotage enligt 4 § samma kapitel,
4. brott mot medborgerlig frihet enligt 18 kap. 5 §  brottsbalken,
5. spioneri, utlandsspioneri, grov obehörig befattning med  hemlig uppgift eller grov olovlig underrättelseverksamhet mot  Sverige, mot främmande makt eller mot person enligt 19 kap. 5, 
6 a eller 8 §, 10 § andra stycket, 10 a § andra stycket eller 
10 b § andra stycket brottsbalken,
6. företagsspioneri enligt 26 § lagen (2018:558) om  företagshemligheter, om det finns anledning att anta att den  brottsliga verksamheten utövas på uppdrag av eller understöds  av en främmande makt eller av någon som agerar för en  främmande makts räkning,
7. samröre med en terroristorganisation, grovt brott,  finansiering av terrorism eller särskilt allvarlig  brottslighet, grovt brott, offentlig uppmaning till terrorism  eller särskilt allvarlig brottslighet, grovt brott,  rekrytering till terrorism eller särskilt allvarlig  brottslighet, grovt brott, eller utbildning för terrorism  eller särskilt allvarlig brottslighet, grovt brott, enligt 5 §  tredje stycket, 6 § tredje stycket, 7 § tredje stycket, 8 §  tredje stycket eller 9 § tredje stycket terroristbrottslagen 
(2022:666),
8. grov misshandel eller olaga frihetsberövande enligt 3 kap. 
6 § eller 4 kap. 2 § första stycket brottsbalken i avsikt att  påverka offentliga organ eller den som yrkesmässigt bedriver  nyhetsförmedling eller annan journalistik att vidta eller  avstå från att vidta en åtgärd eller att hämnas en åtgärd.
Uppgifter får bara hämtas in om skälen för åtgärden uppväger  det intrång eller men i övrigt som åtgärden innebär för den  som åtgärden riktar sig mot eller för något annat motstående  intresse.
Lag (2022:1522)
.
2 a §
/Upphör att gälla U:2028-10-01 genom
lag (2024:565)
./
Uppgifter får också hämtas in om omständigheterna är  sådana att åtgärden är av särskild vikt för att förebygga,  förhindra eller upptäcka brottslig verksamhet som kan antas  utövas i organiserad form eller systematiskt och som  innefattar
1. grov stöld, inbrottsstöld, grovt bedrägeri, grovt häleri,  grovt svindleri eller grovt bokföringsbrott enligt 8 kap. 4 §  eller 4 a § första stycket, 9 kap. 3 §, 6 § tredje stycket  eller 9 § tredje stycket eller 11 kap. 5 § andra stycket  brottsbalken,
2. grovt skattebrott enligt 4 § skattebrottslagen (1971:69),
3. olovlig förflyttning av punktskattepliktiga varor, grovt  brott eller grov olovlig befattning med punktskattepliktiga  varor enligt 5 kap. 1 § första stycket eller 3 § lagen 
(1998:506) om flyttning och kontroll av vissa  punktskattepliktiga varor,
4. grov smuggling, grovt tullbrott eller grov olovlig  befattning med smuggelgods enligt 5, 10 eller 13 § lagen 
(2000:1225) om straff för smuggling,
5. grovt bidragsbrott enligt 3 § bidragsbrottslagen 
(2007:612),
6. grovt penningtvättsbrott eller näringspenningtvätt, grovt  brott enligt 5 § eller 7 § andra stycket lagen (2014:307) om  straff för penningtvättsbrott, eller
7. grov marknadsmanipulation enligt 2 kap. 4 § tredje stycket  lagen (2016:1307) om straff för marknadsmissbruk på  värdepappersmarknaden.
Uppgifter får bara hämtas in om skälen för åtgärden uppväger  det intrång eller men i övrigt som åtgärden innebär för den  som åtgärden riktar sig mot eller för något annat motstående  intresse.
Lag (2024:752)
.
2 b §
/Upphör att gälla U:2030-10-01 genom
lag (2025:867)
./
Uppgifter enligt 1 § första stycket 1 och 3 som rör ett  telefonnummer, en annan adress eller en elektronisk  kommunikationsutrustning som innehas eller används eller har  innehafts eller har använts av någon som inte har fyllt 15 år  får endast hämtas in om omständigheterna är sådana att  åtgärden är av särskild vikt för att förebygga, förhindra  eller upptäcka brottslig verksamhet som innefattar
1. ett brott för vilket det inte är föreskrivet lindrigare  straff än fängelse i fyra år,
2. sabotage eller grovt sabotage enligt 13 kap. 4 eller 5 §  brottsbalken,
3. mordbrand, allmänfarlig ödeläggelse, kapning, sjö- eller  luftfartssabotage eller flygplatssabotage enligt 13 kap. 1 §  första stycket, 3 § första stycket, 5 a eller 5 b §  brottsbalken, om brottet innefattar sabotage enligt 4 § samma  kapitel, eller
4. deltagande i en terroristorganisation, grovt brott, samröre  med en terroristorganisation, grovt brott, finansiering av  terrorism eller särskilt allvarlig brottslighet, grovt brott,  offentlig uppmaning till terrorism eller särskilt allvarlig  brottslighet, grovt brott, rekrytering till terrorism eller  särskilt allvarlig brottslighet, grovt brott, eller utbildning  för terrorism eller särskilt allvarlig brottslighet, grovt  brott, enligt 4 a § tredje stycket, 5 § tredje stycket, 6 §  tredje stycket, 7 § tredje stycket, 8 § tredje stycket eller 
9 § tredje stycket terroristbrottslagen (2022:666).
Uppgifter får bara hämtas in om skälen för åtgärden uppväger  det intrång eller men i övrigt som åtgärden innebär för den  som åtgärden riktar sig mot eller för något annat motstående  intresse.
Lag (2025:866)
.
3 §
Beslut om inhämtning av uppgifter fattas av åklagare vid  Åklagarmyndigheten efter ansökan av Polismyndigheten,  Säkerhetspolisen eller Tullverket.
Lag (2019:499)
.
4 §
I ett beslut om inhämtning av uppgifter ska det anges  vilken brottslig verksamhet och vilken tid beslutet avser samt  vilket telefonnummer eller vilken annan adress, vilken  elektronisk kommunikationsutrustning eller vilket geografiskt  område beslutet avser. Tiden får inte bestämmas längre än  nödvändigt och får, när det gäller tid som infaller efter  beslutet, inte överstiga en månad från dagen för beslutet.
Om det inte längre finns skäl för ett beslut om inhämtning av  uppgifter ska den ansökande myndigheten omedelbart häva  beslutet.
Lag (2019:499)
.
5 §
Den ansökande myndigheten ska underrätta Säkerhets- och  integritetsskyddsnämnden om ett beslut om inhämtning av  uppgifter enligt denna lag. Underrättelsen ska lämnas senast  en månad efter det att ärendet om inhämtning avslutades.
Lag (2019:499)
.
6 §
Den verkställande myndigheten får besluta att uppgifter  som har kommit fram vid inhämtning enligt denna lag får  användas för ett annat ändamål än det som har legat till grund  för tillståndet.
Lag (2024:564)
.
7 §
Uppteckningar av uppgifter ska granskas snarast möjligt.
Uppteckningar ska, i de delar de är av betydelse för att  förebygga, förhindra eller upptäcka brottslig verksamhet som  omfattas av beslutet om inhämtning eller för att förhindra  annat brott, bevaras så länge det behövs för något av dessa  syften. I de delar uppteckningarna innehåller sådana uppgifter  om brott som enligt 6 § får användas för att utreda brott ska  de bevaras till dess att förundersökningen har lagts ned eller  avslutats eller, om åtal har väckts, målet har avgjorts  slutligt. Uppteckningarna ska därefter förstöras.
Lag (2024:564)
.
8 §
Beslut och åtgärder som rör inhämtning av uppgifter enligt  denna lag ska dokumenteras.
Lag (2024:564)
.
9 §
Vid inhämtning av uppgifter får de tekniska hjälpmedel som  behövs för åtgärden användas.
Lag (2024:564)
.
Övergångsbestämmelser
2024:564
1. Denna lag träder i kraft den 1 september 2024.
2. Äldre föreskrifter gäller fortfarande för tillstånd som har  beviljats före ikraftträdandet.
3. För uppgifter från inhämtning som har verkställts före  ikraftträdandet gäller 6-8 §§ i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.