Title: Förordning (1997:40) med instruktion för Delegationen
för främjande av miljöanpassad teknik
SFS Number: Svensk författningssamling 1997:40
URL: https://www.riksdagen.se/sv/dokument-och-lagar/dokument/svensk-forfattningssamling/forordning-199740-med-instruktion-for_sfs-1997-40/
Source Link: http://rkrattsbaser.gov.se/sfst?bet=1997:40
Amendment Register Link: http://rkrattsbaser.gov.se/sfsr?bet=1997:40
Ministry/Authority: Näringsdepartementet
Issued: 1997-01-30
Metadata: {"Utfärdad": "1997-01-30", "Ändrad": "t.o.m. SFS 1999:1384"}

==================================================

Förordning (1997:40) med instruktion för Delegationen
för främjande av miljöanpassad teknik
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1997:40
Departement/myndighet
:   
Näringsdepartementet
Utfärdad
:   
1997-01-30
Ändrad
:   
t.o.m. SFS 1999:1384
Tidsbestämd
: 
2001-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Delegationen för främjande av miljöanpassad teknik har till uppgift att, inom de medelsramar som regeringen särskilt bestämmer, stimulera till utveckling, upphandling och introduktion av miljöanpassade produkter, processer och teknik som syftar till en ekologiskt hållbar utveckling. Vidare skall delegationen inom sitt verksamhetsområde verka för exportfrämjande insatser för miljöanpassade produkter och teknik. Förordning (1999:1384).
2 §
I samband med teknikupphandling kan delegationen, med de begränsningar som följer av 4 §, besluta om att stöd får lämnas som bidrag till beställaren, eller om det finns särskilda skäl, till den som tillverkar eller levererar den miljöanpassade produkten, processen eller tekniken. Stödet får lämnas för samtliga led i teknikupphandlingsförfarandet.
Förordning (1999:1384).
3 §
Delegationen får även besluta om stöd för rådgivning och utbildning om miljöanpassade produkter, processer och teknik som syftar till en ekologiskt hållbar utveckling.
4 §
Det sammanlagda stöd som lämnas till ett och samma företag under en följd av tre år får inte överstiga det högsta belopp som enligt Europeiska kommissionens meddelande om försumbart stöd2 kan utgöra försumbart stöd. Andra stöd som företaget fått inom reglerna för försumbart stöd måste därvid beaktas.
Delegationen skall upplysa företaget om ovanstående och erinra om det beviljade stödets karaktär.
Exportstöd får inte lämnas till ett företag eller annan vinstdrivande verksamhet. Förordning (1999:1384).
Sammansättning
5 §
Delegationen består av högst tolv ledamöter, varav en är ordförande.
Ordföranden och övriga ledamöter utses av regeringen för en bestämd tid.
Organisation
6 §
En sekretariatsfunktion skall knytas till delegationen. Delegationen utser den eller de personer som skall anställas i sekretariatet.
Delegationens kansligöromål utförs av Närings- och teknikutvecklingsverket mot ersättning. Delegationen får också anställa personal för de projekt som delegationen beslutar om.
7 §
Följande bestämmelser i verksförordningen (1995:1322) skall tillämpas på delegationen:
2 § om behörighet att företräda staten vid domstol,
18 § om interna föreskrifter,
26 § om vem som får begära in förklaringar m.m.,
29 § om inhämtande av uppgifter,
30 § om ärendeförteckning,
31 § om myndighetens beslut, och
35 § om överklagande.
8 §
Delegationen har det ansvar för verksamheten och de uppgifter som anges i 6-9, 13 och 15 §§ verksförordningen (1995:1322).
Ärendenas handläggning
9 §
Delegationen är beslutför när ordföranden och minst hälften av de andra ledamöterna är närvarande. När ärenden av större vikt handläggs skall om möjligt samtliga ledamöter vara närvarande.
10 §
Ärenden avgörs efter föredragning.
11 §
Delegationen får överlåta åt ordföranden att på delegationens vägnar pröva frågor av liten betydelse.
12 §
Vid delegationens sammanträde skall protokoll föras.
Överklagande m.m.
13 §
Delegationens beslut om stöd får inte överklagas.
14 §
Ersättning till ledamöterna i delegationen betalas enligt förordningen
(1992:1299) om ersättning för uppdrag i statliga styrelser, nämnder och råd m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.