Title: Förordning (2024:1350) om arbetslöshetsförsäkring
SFS Number: Svensk författningssamling 2024:1350
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241350-om-arbetsloshetsforsakring_sfs-2024-1350/
Source Link: http://rkrattsbaser.gov.se/sfst?bet=2024:1350
Amendment Register Link: http://rkrattsbaser.gov.se/sfsr?bet=2024:1350
Ministry/Authority: Arbetsmarknadsdepartementet AA
Issued: 2024-12-19
Metadata: {"Utfärdad": "2024-12-19"}

==================================================

Förordning (2024:1350) om arbetslöshetsförsäkring
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1350
Departement/myndighet
:   
Arbetsmarknadsdepartementet AA
Utfärdad
:   
2024-12-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser som ansluter till  lagen (2024:506) om arbetslöshetsförsäkring.
Förordningen är meddelad med stöd av 8 kap. 7 §  regeringsformen.
Rätten till arbetslöshetsersättning
Beräkning av avgångsvederlag
2 §
Tid med avgångsvederlag enligt 2 kap. 17 § första stycket  lagen (2024:506) om arbetslöshetsförsäkring ska beräknas med  utgångspunkt i avgångsvederlagets storlek i förhållande till  en sökandes genomsnittliga inkomst av förvärvsarbete per månad  under de senaste tolv månaderna i den anställning som  avgångsvederlaget avser. Om det är förmånligare för sökanden  ska beräkningen i stället ske i förhållande till sökandens  avtalade lön.
Minsta sammanlagda inkomst av förvärvsarbete
3 §
Den minsta sammanlagda inkomsten av förvärvsarbete enligt 
3 kap. 2 § första stycket 1 lagen (2024:506) om  arbetslöshetsförsäkring ska vara 120 000 kronor.
Minsta inkomst av förvärvsarbete per månad
4 §
Den minsta inkomsten av förvärvsarbete per månad enligt 
3 kap. 2 § första stycket 2 lagen (2024:506) om  arbetslöshetsförsäkring ska vara 11 000 kronor.
Inkomster som ska anses som inkomster av förvärvsarbete
5 §
Utöver inkomster som omfattas av 3 kap. 5 § första stycket  lagen (2024:506) om arbetslöshetsförsäkring ska följande  ersättningar och inkomster anses som inkomster av  förvärvsarbete:
1. sådant avgångsvederlag och ekonomiskt skadestånd som enligt 
2 kap. 17 § lagen om arbetslöshetsförsäkring innebär att en  sökande inte har rätt till arbetslöshetsersättning,
2. statlig ersättning för arbete i etableringsjobb,
3. inkomster från arbete som har utförts huvudsakligen i  Sverige och som omfattas av lagen (1976:661) om immunitet och  privilegier i vissa fall, och
4. inkomster som inte genom Europaparlamentets och rådets  förordning (EG) nr 883/2004 av den 29 april 2004 om samordning  av de sociala trygghetssystemen är socialavgiftspliktiga i en  annan stat och som avser
a) arbete hos Nordiska rådet eller Nordiska ministerrådet  eller organ knutna till dem, eller
b) annat arbete som har utförts för en arbetsgivare med säte i  Sverige, om utbetalning har skett från Sverige.
Inkomster av förvärvsarbete som avser mer än en månad
6 §
En inkomst av förvärvsarbete som avser mer än en månad  får, trots 3 kap. 6 § första stycket lagen (2024:506) om  arbetslöshetsförsäkring, hänföras till de månader som arbetet  har utförts eller som inkomsten avser. Detta gäller om det är  mer förmånligt för en sökande vid prövningen av om ett  inkomstvillkor enligt 3 kap. 2 eller 3 § den lagen är uppfyllt  eller vid beräkningen av ersättningsperiodens längd enligt 
4 kap. 4 § samma lag.
Arbetslöshetsersättningens storlek
Ersättningsgrundande inkomst
7 §
Den högsta ersättningsgrundande inkomsten enligt 5 kap. 
2 § första stycket lagen (2024:506) om arbetslöshetsförsäkring  ska vara 34 000 kronor.
8 §
Möjligheten att använda den senast fastställda  ersättningsgrundande inkomsten för en ny ersättningsperiod  enligt 5 kap. 3 § första stycket 2 lagen (2024:506) om  arbetslöshetsförsäkring ska endast gälla för en sökande som  har deltagit i något av de arbetsmarknadspolitiska programmen  jobb- och utvecklingsgarantin eller jobbgarantin för ungdomar.
Minskning av arbetslöshetsersättning på grund av inkomst av  förvärvsarbete
9 §
Vid minskning av arbetslöshetsersättning enligt 6 kap. 2 §  lagen (2024:506) om arbetslöshetsförsäkring ska en inkomst  eller den delen av en inkomst som avser arbete under mer än en  månad fördelas jämnt över de månader som arbetet eller  uppdraget avser, om den utgör ett på förhand bestämt belopp  för arbetet eller uppdraget.
Om en inkomst eller en del av en inkomst varierar beroende på  arbetets omfattning eller förläggning eller på arbets- eller  uppdragstagarens prestation eller om den på någon annan grund  inte utgör ett på förhand bestämt belopp, ska den i stället  hänföras till den månad då utbetalningen sker.
Om en inkomst eller en del av en inkomst avser arbete som har  utförts under ramtiden ska den hänföras till de månaderna.
Minskning av arbetslöshetsersättning med pension
10 §
Vid minskning av arbetslöshetsersättning enligt 6 kap. 
7 § lagen (2024:506) om arbetslöshetsförsäkring ska pension  som avser längre tid än en månad fördelas jämnt över de  månader som den avser.
Sanktioner
Giltig anledning att lämna ett arbete
11 §
En giltig anledning att lämna ett arbete enligt 7 kap. 
4 § första stycket 1 lagen (2024:506) om  arbetslöshetsförsäkring är att en sökande av hälsoskäl inte  kan återgå vare sig till sitt tidigare arbete eller till något  annat arbete hos arbetsgivaren. Hälsoskälen ska vara styrkta  genom ett läkarintyg som har utfärdats innan anställningen  upphör.
Lämpligt arbete
12 §
Inspektionen för arbetslöshetsförsäkringen får meddela  ytterligare föreskrifter om lämpligt arbete enligt 7 kap. 6 §  lagen (2024:506) om arbetslöshetsförsäkring.
Intyg för personer som söker arbete utanför Sverige
13 §
Inspektionen för arbetslöshetsförsäkringen får besluta om  sådana intyg som avses i artikel 55.1 i Europaparlamentets och  rådets förordning (EG) nr 987/2009 av den 16 september 2009 om  tillämpningsbestämmelser till förordning (EG) nr 883/2004 om  samordning av de sociala trygghetssystemen. Inspektionen får  inte besluta om ett sådant intyg som innebär att perioden med  bibehållen arbetslöshetsersättning sammantaget kommer att  överstiga tre månader.
14 §
Ett beslut om utfärdande av ett intyg som avses i 13 §  gäller omedelbart, om inte något annat har angetts i beslutet  eller bestämts av den instans som ska pröva ett överklagande.
I 40 § förvaltningslagen (2017:900) och i 11 kap. 12 § lagen 
(2024:506) om arbetslöshetsförsäkring finns bestämmelser om  överklagande till allmän förvaltningsdomstol.
Uppgiftsskyldigheter
Uppgifter som en myndighet ska lämna till en  arbetslöshetskassa
15 §
De uppgifter som Arbetsförmedlingen ska lämna till en  arbetslöshetskassa enligt 9 kap. 1 § lagen (2024:506) om  arbetslöshetsförsäkring är
1. namn, personnummer och i förekommande fall  samordningsnummer,
2. från och med vilken dag den enskilde är anmäld eller inte  längre är anmäld som arbetssökande hos Arbetsförmedlingen,
3. vilket arbetsmarknadspolitiskt program den enskilde har  anvisats till, omfattningen av anvisningen och under vilken  tidsperiod den gäller, och
4. om en anvisning till ett arbetsmarknadspolitiskt program  har ändrats eller återkallats eller om den enskilde har  skrivits ut ur programmet samt från och med vilken dag  ändringen, återkallelsen eller utskrivningen ska gälla och  skälen för den.
Arbetsförmedlingen ska skyndsamt underrätta  arbetslöshetskassan om, när och på vilken grund det kan antas  att den enskilde
1. inte uppfyller de allmänna villkoren för rätt till  arbetslöshetsersättning enligt 2 kap. 1 § lagen om  arbetslöshetsförsäkring,
2. åter uppfyller villkoren enligt 1, eller
3. missköter arbetssökandet, förlänger tiden i arbetslöshet  eller orsakar arbetslösheten enligt 7 kap. 2-4 §§ samma lag.
16 §
Arbetsförmedlingen ska samtidigt som en underrättelse  lämnas enligt 15 § andra stycket informera den enskilde om  underrättelsen och anledningen till den.
Om Arbetsförmedlingen har lämnat en underrättelse på grund av  att den enskilde inte längre är anmäld som arbetssökande hos  Arbetsförmedlingen, ska den enskilde informeras om att den  uppgiften kan komma att lämnas till Försäkringskassan.
Om underrättelsen har lämnats på grund av att den enskilde vid  en bestämd tidpunkt inte har besökt eller tagit kontakt med  Arbetsförmedlingen, eller med en leverantör som utför  arbetsmarknadspolitiska insatser på uppdrag av  Arbetsförmedlingen, ska Arbetsförmedlingen skyndsamt kalla den  enskilde till ett nytt besök eller en ny kontakt.
17 §
De uppgifter som Centrala studiestödsnämnden ska lämna  till en arbetslöshetskassa enligt 9 kap. 1 § lagen (2024:506)  om arbetslöshetsförsäkring är
1. namn, personnummer och i förekommande fall  samordningsnummer,
2. att en ansökan om studiestöd har lämnats in,
3. för vilken tidsperiod studiestöd har sökts och beviljats,
4. vilket studiestöd som har beviljats,
5. omfattningen av studiestödet,
6. vilket studiestöd som har betalats ut,
7. för vilken tidsperiod studiestöd har betalats ut, och
8. om nämnden har ändrat eller återtagit ett beslut om  studiestöd.
18 §
De uppgifter som Försäkringskassan ska lämna till en  arbetslöshetskassa enligt 9 kap. 1 § lagen (2024:506) om  arbetslöshetsförsäkring är
1. namn, personnummer och i förekommande fall  samordningsnummer,
2. att en anmälan eller en ansökan om en förmån, ersättning  eller annat stöd har lämnats in,
3. vilken förmån, ersättning eller annat stöd som har  beviljats,
4. under vilken tidsperiod och i vilken omfattning en förmån,  ersättning eller annat stöd utges eller har utgetts,
5. antalet dagar med förmån, ersättning eller annat stöd,
6. vilket eller vilka belopp som har betalats ut, och
7. om ett beslut har ändrats.
19 §
De uppgifter som Pensionsmyndigheten ska lämna till en  arbetslöshetskassa enligt 9 kap. 1 § lagen (2024:506) om  arbetslöshetsförsäkring är
1. namn, personnummer och i förekommande fall  samordningsnummer,
2. att en anmälan eller en ansökan om pension eller annan  förmån har lämnats in,
3. vilken pension eller förmån som har beviljats,
4. under vilken tidsperiod och i vilken omfattning pension  eller annan förmån utges eller har utgetts,
5. omfattningen av inkomstgrundad ålderspension,
6. vilket eller vilka belopp som har betalats ut,
7. om ett beslut har ändrats, och
8. om uttag av pension har återkallats.
Uppgifter som en arbetslöshetskassa ska lämna till en  myndighet
20 §
De uppgifter som en arbetslöshetskassa ska lämna till  Arbetsförmedlingen enligt 9 kap. 2 § lagen (2024:506) om  arbetslöshetsförsäkring är
1. namn, personnummer och i förekommande fall  samordningsnummer,
2. om den enskilde får eller ansöker om  arbetslöshetsersättning,
3. ersättningsperiodens längd och antalet förbrukade  ersättningsdagar,
4. antalet månader som den enskilde har haft  arbetslöshetsersättning vid sidan av inkomster av  förvärvsarbete,
5. om den enskilde skulle kunna uppfylla ett inkomstvillkor  enligt 3 kap. 2 eller 3 §§ lagen om arbetslöshetsförsäkring om  den enskilde hade ansökt om arbetslöshetsersättning och i så  fall från vilken dag och hur lång ersättningsperioden skulle  vara,
6. beslut om godkänd bisyssla enligt 6 kap. 5 § lagen om  arbetslöshetsförsäkring eller om den enskilde enligt 
2 kap. 11 § samma lag har rätt till arbetslöshetsersättning  trots att den enskilde är att anse som företagare,
7. beslut enligt 2 kap. 13-15 §§ lagen om  arbetslöshetsförsäkring om att arbetslöshetsersättning får  lämnas samtidigt som den enskilde deltar i utbildning,
8. beslut om varning eller avstängning från rätt till  arbetslöshetsersättning enligt 7 kap. 2, 3 eller 4 § lagen om  arbetslöshetsförsäkring, och
9. beslut som arbetslöshetskassan har fattat med anledning av  en underrättelse från Arbetsförmedlingen enligt 15 § andra  stycket.
21 §
De uppgifter som en arbetslöshetskassa ska lämna till  Försäkringskassan enligt 9 kap. 2 § lagen (2024:506) om  arbetslöshetsförsäkring är
1. namn, personnummer och i förekommande fall  samordningsnummer,
2. om en ansökan om arbetslöshetsersättning har lämnats in och  i så fall för vilken månad,
3. om den enskilde har uppgett sig ha semester eller ha varit  förhindrad att arbeta en viss dag,
4. om den enskilde har uppgett sig vara sjuk eller  föräldraledig en viss dag samt omfattningen av sjukfrånvaron  eller ledigheten,
5. den senaste månaden som den enskilde har fått  arbetslöshetsersättning för,
6. tidsperiod, antal dagar och med vilket eller vilka belopp  som den enskilde har fått arbetslöshetsersättning,
7. om den enskilde har en pågående ersättningsperiod, och i så  fall uppgift om
a) ersättningsperiodens längd och datum för den första och den  senast utbetalade ersättningsdagen i ersättningsperioden,
b) antalet förbrukade ersättningsdagar i ersättningsperioden,  och
c) den ersättningsgrundande inkomsten och den ersättningsnivå  som gällde vid den senaste utbetalningen av  arbetslöshetsersättning,
8. om den enskilde har förbrukat en ersättningsperiod, och i  så fall uppgift om
a) ersättningsperiodens längd och datum för den första och den  sista ersättningsdagen i ersättningsperioden, och
b) den ersättningsgrundande inkomsten och den ersättningsnivå  som gällde vid den senaste utbetalningen av  arbetslöshetsersättning,
9. om den enskilde skulle kunna uppfylla ett inkomstvillkor  enligt 3 kap. 2 § lagen om arbetslöshetsförsäkring om den  enskilde hade ansökt om arbetslöshetsersättning och, i de fall  den enskilde skulle kunna uppfylla ett sådant villkor, uppgift  om
a) vilken dag som inkomstvillkoret skulle kunna uppfyllas,
b) hur många ersättningsdagar den enskilde som mest skulle  kunna få, och
c) den ersättningsgrundande inkomst och den ersättningsnivå  som skulle ha gällt, och
10. om den enskildes medlemskap i eller anslutning till  arbetslöshetskassan har upphört, och i så fall när, samt om  medlemskapet eller anslutningen har upphört på grund av att  den enskilde har uteslutits ur arbetslöshetskassan med stöd av 
37 § första stycket lagen (1997:239) om arbetslöshetskassor.
Om den enskilde har förbrukat en eller flera  ersättningsperioder i direkt anslutning till den pågående  eller senast förbrukade ersättningsperioden ska uppgifterna i  första stycket 8 lämnas även om de tidigare förbrukade  ersättningsperioderna.
Vid arbetslöshetskassans bedömning enligt första stycket 9 av  om en enskild skulle kunna uppfylla ett inkomstvillkor, och  vad en ersättningsgrundande inkomst och en ersättningsnivå i  så fall skulle vara, ska arbetslöshetskassan vid tillämpningen  av lagen om arbetslöshetsförsäkring likställa en ansökan om  aktivitetsstöd med en ansökan om arbetslöshetsersättning.
22 §
De uppgifter som en arbetslöshetskassa ska lämna till  Pensionsmyndigheten enligt 9 kap. 2 § lagen (2024:506) om  arbetslöshetsförsäkring är
1. namn, personnummer och i förekommande fall  samordningsnummer, och
2. tidsperiod, antal månader och med vilket eller vilka belopp  som arbetslöshetsersättning har lämnats.
23 §
En arbetslöshetskassa ska på begäran av  Kronofogdemyndigheten lämna följande uppgifter om en enskild:
1. namn, personnummer och i förekommande fall  samordningsnummer,
2. att en ansökan om arbetslöshetsersättning har lämnats in,
3. beräknad arbetslöshetsersättning och skatteavdrag på denna,
4. när och med vilket belopp arbetslöshetsersättning ska  betalas ut till den enskilde, och
5. antal ersättningsdagar som återstår av ersättningsperioden.
Om det finns skäl för det ska en arbetslöshetskassa på eget  initiativ lämna uppgifter som avses i första stycket.
Uppgifter som en arbetsgivare eller en uppdragsgivare ska  lämna till en arbetslöshetskassa
24 §
De uppgifter som en arbetsgivare eller en uppdragsgivare  ska lämna till en arbetslöshetskassa enligt 9 kap. 4 § lagen 
(2024:506) om arbetslöshetsförsäkring är
1. namn, personnummer och i förekommande fall  samordningsnummer,
2. villkoren för anställningen eller uppdraget,
3. arbetad tid och frånvaro,
4. inkomster från arbetet,
5. om ett avtal eller en annan överenskommelse har träffats om  avgångsvederlag eller annan ersättning vid anställningens  eller uppdragets upphörande,
6. när och på vilken grund anställningen eller uppdraget  upphörde,
7. erbjudande om fortsatt arbete och om den enskilde har  accepterat eller avvisat erbjudandet,
8. om arbetsgivaren har tagit initiativ till att skilja den  enskilde från arbetet,
9. om den enskilde har skilts från arbetet på grund av  otillbörligt uppförande, och
10. övriga uppgifter om arbets- eller uppdragsförhållandena.
Uppgifter som en myndighet ska lämna till en annan myndighet
25 §
Arbetsförmedlingen ska till Inspektionen för  arbetslöshetsförsäkringen lämna de uppgifter som inspektionen  behöver för
1. tillsyn över arbetslöshetsförsäkringen, och
2. utfärdandet av ett intyg enligt 13 §.
Arbetsförmedlingen ska skyndsamt underrätta Inspektionen för  arbetslöshetsförsäkringen under de förutsättningar och med det  innehåll som framgår av 15 § andra stycket.
26 §
Inspektionen för arbetslöshetsförsäkringen ska till  Arbetsförmedlingen lämna de uppgifter som behövs för  Arbetsförmedlingens uppföljnings-, analys- och  utvärderingsarbete.
Behandling av känsliga personuppgifter
27 §
En arbetslöshetskassa får behandla sådana känsliga  personuppgifter som avses i artikel 9.1 i Europaparlamentets  och rådets förordning (EU) 2016/679 av den 27 april 2016 om  skydd för fysiska personer med avseende på behandling av  personuppgifter och om det fria flödet av sådana uppgifter och  om upphävande av direktiv 95/46/EG (allmän  dataskyddsförordning) med stöd av artikel 9.2 g i samma  förordning om behandlingen är nödvändig
1. för handläggningen av ett ärende, eller
2. för att fullgöra ett uppgiftslämnande som följer av lag  eller förordning.
Vid behandlingen är det förbjudet att utföra sökningar i syfte  att få fram ett urval av personer grundat på känsliga  personuppgifter.
Bemyndiganden
28 §
Arbetsförmedlingen får meddela närmare föreskrifter om  hur en sökande ska vara anmäld som arbetssökande hos  Arbetsförmedlingen enligt 2 kap. 1 § 2 lagen (2024:506) om  arbetslöshetsförsäkring.
Inspektionen för arbetslöshetsförsäkringen får meddela övriga  föreskrifter om verkställigheten av lagen om  arbetslöshetsförsäkring och denna förordning.
Övergångsbestämmelser
2024:1350
1. Denna förordning träder i kraft den 1 oktober 2025.
2. Genom förordningen upphävs förordningen (1997:835) om  arbetslöshetsförsäkring.
3. Den upphävda förordningen gäller dock fortfarande för den  som har en pågående ersättningsperiod vid ikraftträdandet.
4. Bestämmelserna i 6-6 b §§ i den upphävda förordningen  gäller dessutom fortfarande till och med den 30 september 2026  för företagare som omfattas av 6 § i den upphävda  förordningen.
5. Utöver det som anges i 21 § ska en arbetslöshetskassa lämna  uppgift till Försäkringskassan om en enskilds dagsförtjänst  enligt den upphävda lagen (1997:238) om  arbetslöshetsförsäkring om det behövs för Försäkringskassans  tillämpning av punkt 5 eller 7 i ikraftträdande- och  övergångsbestämmelserna till förordningen (2024:1358) om  ändring i förordningen (2017:819) om ersättning till deltagare  i arbetsmarknadspolitiska insatser.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.