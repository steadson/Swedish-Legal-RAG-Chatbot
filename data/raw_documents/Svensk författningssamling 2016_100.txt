Title: Förordning (2016:100) om statsbidrag för höjda löner till lärare och förskollärare
SFS Number: Svensk författningssamling 2016:100
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016100-om-statsbidrag-for-hojda_sfs-2016-100/
Source Link: http://rkrattsbaser.gov.se/sfst?bet=2016:100
Amendment Register Link: http://rkrattsbaser.gov.se/sfsr?bet=2016:100
Ministry/Authority: Utbildningsdepartementet
Issued: 2016-02-11
Metadata: {"Utfärdad": "2016-02-11", "Ändrad": "t.o.m. SFS 2025:281"}

==================================================

Förordning (2016:100) om statsbidrag för höjda löner till lärare och förskollärare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:100
Departement/myndighet
:   
Utbildningsdepartementet
Utfärdad
:   
2016-02-11
Ändrad
:   
t.o.m. SFS 2025:281
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledning
1 §
Denna förordning innehåller bestämmelser om  statsbidrag till skolhuvudmän som höjer lönen för lärare  eller förskollärare utöver vad som följer av den ordinarie  lönerevisionen. Förordning (2018:1309).
2 §
Syftet med statsbidraget är att stimulera  skolhuvudmännen att ge särskilt kvalificerade lärare eller  förskollärare högre lön för att därigenom bidra till en ökad  kvalitet i undervisningen, till förbättrade kunskapsresultat  och till verksamhetens utveckling i övrigt.
Enligt 2 kap. 8 b § skollagen (2010:800) ska kommuner fördela  resurser till utbildning inom skolväsendet efter barnens och  elevernas olika förutsättningar och behov.  Förordning (2018:1309).
3 §
Statsbidrag enligt denna förordning kan kombineras med  statsbidrag enligt förordningen (2019:1288) om statsbidrag  till skolhuvudmän som inrättar karriärsteg för lärare. Hur  statsbidrag enligt den förordningen förhåller sig till  statsbidrag enligt denna förordning framgår av 9 § tredje  stycket. Förordning (2025:281).
Bidragsår
4 §
Statsbidrag lämnas för ett år i sänder (bidragsår) i den  mån det finns tillgång på medel. Bidragsåret börjar den 1  juli.
Förutsättningar för statsbidrag
5 §
Statsbidrag får lämnas till den som enligt skollagen 
(2010:800) är huvudman för
1. förskoleklass,
2. grundskola,
3. anpassad grundskola,
4. specialskola,
5. sameskola,
6. gymnasieskola, och
7. anpassad gymnasieskola.
Statsbidrag får lämnas för höjda löner i de skolformer som  anges i första stycket. Statsbidrag får också lämnas till en  sådan huvudman som avses i första stycket som även är huvudman  för förskola eller fritidshem för höjda löner i förskolan  respektive fritidshemmet.
Statsbidrag får lämnas för höjda löner för personer som  uppfyller de villkor som anges i 6-8 §§, om huvudmannen följt  de villkor som anges i 9 §. Förordning (2022:1636).
6 §
Statsbidrag får lämnas för en
1. legitimerad lärare som arbetar i någon av de skolformer som  anges i 5 § första stycket, förskolan eller fritidshemmet,  eller
2. legitimerad förskollärare som arbetar i förskolan eller  förskoleklassen.
Med legitimerad lärare enligt första stycket 1 jämställs de  lärare som
1. trots att de saknar legitimation är anställda utan  tidsbegränsning för att undervisa i modersmål eller i ett  yrkesämne i gymnasieskolan eller anpassade gymnasieskolan med  stöd av 2 kap. 20 § första stycket skollagen (2010:800),
2. bedriver undervisning med stöd av 2 kap. 17 § första  stycket 1 skollagen, eller
3. är undantagna från kravet på legitimation enligt  föreskrifter meddelade med stöd av 2 kap. 13 § tredje stycket  skollagen. Förordning (2022:1636).
7 §
Statsbidrag får lämnas för en sådan lärare eller  förskollärare som avses i 6 § som är särskilt kvalificerad  för den undervisning som huvudmannen bedriver.
Läraren eller förskolläraren ska ha visat intresse för och  god förmåga till att utveckla undervisningen på egen hand och  tillsammans med kollegor och därigenom förbättrat elevernas  studieresultat eller måluppfyllelsen i förskolan. Detta ska  ha skett genom att läraren eller förskolläraren har
1. tagit särskilt ansvar för att utveckla undervisningen  genom kollegialt lärande i former som vilar på vetenskaplig  grund och beprövad erfarenhet,
2. med stöd av formell utbildning på avancerad nivå utöver  lärarexamen eller förskollärarexamen förbättrat  undervisningens innehåll, metoder och arbetssätt,
3. tagit särskilt ansvar för att stödja lärar- eller  förskollärarstudenter och kollegor som är nya i yrket eller  tagit särskilt ansvar för att utveckla ämnen eller  ämnesövergripande områden, eller
4. tagit särskilt ansvar för särskilt komplicerade  undervisningssituationer. Förordning (2018:1309).
8 §
För att statsbidrag ska lämnas för en sådan lärare  eller förskollärare som avses i 6 § måste hans eller hennes  arbetsuppgifter till största del bestå av undervisning eller  uppgifter som hör till undervisningen eller andra uppgifter  av pedagogisk natur. Förordning (2018:1309).
9 §
Statsbidrag får lämnas till en huvudman som avses i 5 §  första och andra styckena under förutsättning att huvudmannen  till en sådan lärare eller förskollärare som uppfyller  villkoren i 6-8 §§ betalar en lön som överstiger den lön som  skulle ha betalats enligt den ordinarie lönerevisionen. Den  sammanlagda löneökningen hos varje huvudman ska överstiga den  lön som annars skulle ha betalats enligt den ordinarie  lönerevisionen med i genomsnitt minst 2 500 kronor och högst 
3 500 kronor per månad och lärare eller förskollärare.
Statsbidrag får inte lämnas till en huvudman för nyanställning  av sådan lärare eller förskollärare som uppfyller villkoren i 
6-8 §§.
För en lärare som förordnats som förstelärare eller lektor ska  vid tillämpningen av första stycket lön som betalas ut enligt  den ordinarie lönerevisionen jämställas med den del av  lärarens lön som det lämnas statsbidrag för enligt  förordningen (2019:1288) om statsbidrag till skolhuvudmän som  inrättar karriärsteg för lärare. Förordning (2025:281).
9 a §
Statsbidrag får bara lämnas till en enskild huvudman om  huvudmannen är godkänd för F-skatt och registrerad som  arbetsgivare hos Skatteverket. Förordning (2025:281).
9 b §
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs i allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
Förordning (2025:281).
9 c §
Statsbidrag får inte lämnas om
1. Statens skolinspektion eller en kommun har fattat beslut om  att åter-kalla huvudmannens godkännande som avser en  verksamhet som omfattas av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Statsbidrag får dock lämnas om ett sådant beslut som anges i  första stycket 1 eller 2 har upphävts. Förordning (2025:281).
Bidragsbelopp per lärare eller förskollärare
10 §
Statsbidrag för en lärare eller förskollärare som  avses i 5 § tredje stycket uppgår till den löneökning som  betalas ut enligt 9 § per bidragsår multiplicerat med 1,42  för sociala avgifter. Förordning (2018:1309).
11 §
För en lärare eller förskollärare enligt 5 § tredje  stycket som arbetar mindre än heltid eller som inte har fått  den högre lön som föreskrivs i 9 § hela bidragsåret ska  beloppet enligt 10 § reduceras i motsvarande grad.
Förordning (2018:1309).
Bidragsram
12 §
Inför varje bidragsår ska Statens skolverk fastställa en  bidragsram för varje huvudman som avses i 5 § första och  andra styckena.
13 §
För varje huvudman som har haft färre än 30 elever i  genomsnitt de tre senaste läsåren före bidragsåret ska  bidragsramen fastställas till 50 000 kronor.
Om huvudmannen har haft elever under kortare tid än tre läsår  före bidragsåret, beräknas antalet elever enligt första  stycket utifrån det eller de läsår närmast före bidragsåret  som huvudmannen har haft elever. Har huvudmannen inte haft  några elever under det läsår som föregår bidragsåret, får  statsbidrag dock inte lämnas.
14 §
För huvudmän med minst 30 elever i genomsnitt de tre  senaste läsåren före bidragsåret ska beräkningen av  bidragsramarna utgå från det belopp som återstår av det  totala statsbidraget sedan bidragsramar fastställts enligt 
13 §.
Bidragsramen ska fastställas så att den för varje huvudman  utgör den andel av det belopp som avses i första stycket som  motsvaras av antalet elever hos huvudmannen delat med det  totala antalet elever hos samtliga huvudmän som har minst 30  elever i genomsnitt de tre senaste läsåren före bidragsåret.  Beloppet ska avrundas till närmaste tal som är jämnt delbart  med 50 000.
Om huvudmannen har haft elever under kortare tid än tre läsår  före bidragsåret, beräknas antalet elever enligt första och  andra styckena utifrån det eller de läsår närmast före  bidragsåret som huvudmannen har haft elever. Har huvudmannen  inte haft några elever under det läsår som föregår  bidragsåret, får statsbidrag dock inte lämnas.
15 §
Vid beräkningen enligt 13 och 14 §§ andra och tredje  styckena ska elever i förskoleklass, grundskola, anpassad  grundskola, specialskola, sameskola, gymnasieskola och  anpassad gymnasieskola ingå i underlaget för beräkningen.
Förordning (2022:1636).
Rekvisition, beslut och utbetalning
16 §
Statens skolverk beslutar om statsbidraget och betalar ut  det efter rekvisition en gång per halvår. Beslutet får förenas  med villkor. Villkoren ska framgå av beslutet.
I rekvisitionen ska en behörig företrädare för huvudmannen på  heder och samvete
1. ange vilka personer och hur stor löneökning varje person  har fått som bidrag rekvireras för, och
2. intyga att villkoren i 5-9 c §§ är uppfyllda.
Den som ansöker om statsbidrag ska på begäran av Skolverket  lämna de uppgifter och handlingar som myndigheten behöver för  att kunna pröva rekvisitionen.
En huvudman får rekvirera högst tio procent av sin bidragsram  enligt 12 § för
1. sådana personer som avses i 6 § första stycket 2 och som  arbetar i för-skolan, eller
2. sådana personer som avses i 6 § första stycket 1 och som  arbetar i fritidshemmet. Förordning (2025:281).
Anmälningsskyldighet
16 a §
Den som rekvirerar eller har beviljats statsbidrag  enligt denna förordning ska snarast möjligt till Statens  skolverk anmäla sådana ändrade förhållanden som kan påverka  rätten till bidraget eller storleken på det.  Förordning (2025:281).
Återbetalning och återkrav
17 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 19 §,  eller
4. mottagaren inte har följt villkor som framgår av beslutet  om bidrag.
Statens skolverk ska besluta att helt eller delvis kräva  tillbaka ett statsbidrag, om mottagaren av bidraget är  återbetalningsskyldig enligt första stycket.
Om det finns synnerliga skäl för det, får Skolverket besluta  att helt eller delvis avstå från återkrav.  Förordning (2025:281).
18 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Förordning (2025:281).
Uppföljning och redovisning
19 §
Statens skolverk ska följa upp hur statsbidraget har  använts. Den som har tagit emot bidrag är skyldig att medverka  i den uppföljning och utvärdering av verksamheten som bestäms  av Skolverket eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär. Förordning (2025:281).
Hinder mot utbetalning
19 a §
Statens skolverk ska besluta att ett beviljat  statsbidrag helt eller delvis inte ska betalas ut om  mottagaren av bidraget inte längre bedöms uppfylla villkoren  för det eller om det finns grund för återbetalning enligt 17 §  första stycket. Beslutet gäller omedelbart.  Förordning (2025:281).
Bemyndigande
20 §
Statens skolverk får meddela föreskrifter om  verkställigheten av denna förordning.
Förordning (2025:281).
Överklagande
21 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 19 a § får dock inte överklagas.  Förordning (2025:281).
Övergångsbestämmelser
2025:281
1. Denna förordning träder i kraft den 1 juli 2025.
2. Äldre bestämmelser gäller fortfarande för statsbidrag som  har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.