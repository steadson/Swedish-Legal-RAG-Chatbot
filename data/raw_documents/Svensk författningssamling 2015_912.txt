Title: Lag (2015:912) om automatiskt utbyte av upplysningar om finansiella konton
SFS Number: Svensk författningssamling 2015:912
URL: https://www.riksdagen.se/sv/dokument-och-lagar/dokument/svensk-forfattningssamling/lag-2015912-om-automatiskt-utbyte-av_sfs-2015-912/
Source Link: http://rkrattsbaser.gov.se/sfst?bet=2015:912
Amendment Register Link: http://rkrattsbaser.gov.se/sfsr?bet=2015:912
Ministry/Authority: Finansdepartementet S3
Issued: 2015-12-10
Metadata: {"Utfärdad": "2015-12-10", "Ändrad": "t.o.m. SFS 2022:1688"}

==================================================

Lag (2015:912) om automatiskt utbyte av upplysningar om finansiella konton
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:912
Departement/myndighet
:   
Finansdepartementet S3
Utfärdad
:   
2015-12-10
Ändrad
:   
t.o.m. SFS 2022:1688
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde samt definitioner och förklaringar
1 §
Denna lag gäller för sådant automatiskt utbyte av  upplysningar som avses i rådets direktiv 2014/107/EU av den 9  december 2014 om ändring av direktiv 2011/16/EU vad gäller  obligatoriskt automatiskt utbyte av upplysningar i fråga om  beskattning och i det multilaterala avtalet mellan behöriga  myndigheter om automatiskt utbyte av upplysningar om  finansiella konton som undertecknades den 29 oktober 2014.
Bestämmelser om sådant automatiskt utbyte av upplysningar som  ska ske mellan behöriga myndigheter i Sverige och Amerikas  förenta stater och som avses i avtalet mellan Sveriges  regering och Amerikas förenta staters regering för att  förbättra internationell efterlevnad av skatteregler och för  att genomföra FATCA finns i lagen (2015:63) om utbyte av  upplysningar med anledning av FATCA-avtalet.
1 a §
Med uppgiftsincident avses i denna lag detsamma som i 
7 § lagen (2012:843) om administrativt samarbete inom  Europeiska unionen i fråga om beskattning.
Med OECD:s dataöverföringssystem avses i denna lag detsamma  som i 3 § lagen (1990:314) om ömsesidig handräckning i  skatteärenden.
Lag (2022:1688)
.
Överföring av uppgifter
2 §
Skatteverket ska till en rapporteringspliktig  jurisdiktions behöriga myndighet genom automatiskt utbyte  överföra upplysningar som Skatteverket har fått i form av  kontrolluppgift för en person med hemvist i den  rapporteringspliktiga jurisdiktionen och som avser ett  rapporteringspliktigt konto som avses i 2 kap. 20 § lagen 
(2015:911) om identifiering av rapporteringspliktiga konton  vid automatiskt utbyte av upplysningar om finansiella konton.  Upplysningar ska överföras om de uppgifter som ska lämnas  enligt 22 b kap. 2-8 §§ och 24 kap. 4 § 1  skatteförfarandelagen (2011:1244).
Upplysningarna ska överföras minst en gång om året och  omfatta information om vilken valuta varje belopp anges i.
Samarbete för att se till att avtalet följs och tillämpas
3 §
Om Skatteverket har skäl att tro att felaktig eller  ofullständig information har lämnats av ett  rapporteringsskyldigt finansiellt institut i en annan stat  eller jurisdiktion eller att ett sådant finansiellt institut  har begått en överträdelse av sina skyldigheter att lämna  uppgifter, ska Skatteverket lämna underrättelse om detta till  den andra statens eller jurisdiktionens behöriga myndighet  med vilken automatiskt utbyte av upplysningar sker i enlighet  med det multilaterala avtalet den 29 oktober 2014 mellan  behöriga myndigheter om automatiskt utbyte av upplysningar om  finansiella konton.
Lag (2017:191)
.
4 §
Om en annan stats eller jurisdiktions behöriga myndighet  med vilken automatiskt utbyte av upplysningar sker i enlighet  med det multilaterala avtalet den 29 oktober 2014 mellan  behöriga myndigheter om automatiskt utbyte av upplysningar om  finansiella konton underrättar Skatteverket om att  myndigheten har skäl att tro att felaktig eller ofullständig  information har lämnats av ett svenskt rapporteringsskyldigt  finansiellt institut eller att ett sådant finansiellt  institut har begått en överträdelse av sina skyldigheter att  lämna uppgifter, ska Skatteverket vidta de åtgärder som är  möjliga enligt svensk lagstiftning för att inhämta korrekt  och fullständig information eller för att avhjälpa  överträdelserna.
Lag (2017:191)
.
Användning av upplysningar som Skatteverket tar emot
5 §
Upplysningar som Skatteverket tar emot från en behörig  myndighet i en annan stat eller jurisdiktion inom ramen för  det automatiska informationsutbyte som avses i det  multilaterala avtalet den 29 oktober 2014 mellan behöriga  myndigheter om automatiskt utbyte av upplysningar om  finansiella konton, får användas endast för  beskattningsändamål och endast i fråga om de skatter som  omfattas av lagen (1990:313) om Europaråds- och OECD-
konventionen om ömsesidig handräckning i skatteärenden.  Upplysningarna får användas även för andra ändamål om den  myndighet som tillhandahåller upplysningarna tillåter det.
För användning och vidarebefordran av upplysningar som  Skatteverket tar emot från en behörig myndighet i en annan  stat eller jurisdiktion inom ramen för det automatiska  informationsutbyte som avses i rådets direktiv 2011/16/EU av  den 15 februari 2011 om administrativt samarbete i fråga om  beskattning, i lydelsen enligt rådets direktiv 2014/107/EU,  gäller 20-22 a och 23 §§ lagen (2012:843) om administrativt  samarbete inom Europeiska unionen i fråga om beskattning.
Lag (2022:1688)
.
Underrättelse och åtgärder vid uppgiftsincidenter och andra  överträdelser av sekretessen eller brister i skyddet för  uppgifter
6 §
Skatteverket ska omedelbart underrätta sekretariatet vid  det koordineringsorgan som avses i artikel 24.3 i bilaga 1  till lagen (1990:313) om Europaråds- och OECD-konventionen om  ömsesidig handräckning i skatteärenden vid överträdelser av  sekretessen enligt det multilaterala avtalet mellan behöriga  myndigheter om automatiskt utbyte av upplysningar om  finansiella konton som undertecknades den 29 oktober 2014  eller vid uppgiftsincidenter eller andra brister i skyddet för  uppgifter som har tagits emot. Skatteverket ska då även  underrätta koordineringsorganets sekretariat om eventuella  påföljder och avhjälpande åtgärder som detta har resulterat i.
Om en överträdelse av sekretessen eller en uppgiftsincident  eller annan brist i skyddet för uppgifterna har inträffat i  Sverige, tillämpas även 22 a och 22 b §§ lagen (2012:843) om  administrativt samarbete inom Europeiska unionen i fråga om  beskattning.
Lag (2022:1688)
.
7 §
Skatteverket får tillfälligt och omedelbart avbryta  utbytet av upplysningar med en stat eller jurisdiktion som  inte är en medlemsstat i Europeiska unionen om den staten  eller jurisdiktionen, till följd av en uppgiftsincident eller  andra överträdelser av sekretessen och brister i skyddet för  uppgifter,
1. inte längre anses vara en lämplig partner för utbyte av  upplysningar om finansiella konton,
2. tillfälligtvis har sitt tillträde till OECD:s  dataöverföringssystem upphävt, eller
3. har skickat en underrättelse som är gällande till  sekretariatet vid det koordineringsorgan som avses i 6 § om  att den inte ska ta emot uppgifter från andra stater och  jurisdiktioner.
Skatteverket ska återuppta utbytet av upplysningar när  förutsättningarna enligt första stycket 1-3 inte längre är  uppfyllda.
Om en uppgiftsincident har inträffat i en eller flera  medlemsstater i Europeiska unionen tillämpas 22 c § lagen 
(2012:843) om administrativt samarbete inom Europeiska unionen  i fråga om beskattning.
Lag (2022:1688)
.
Övergångsbestämmelser
2015:912
1. Denna lag träder i kraft den 1 januari 2016.
2. Bestämmelserna i 2 § tillämpas första gången kalenderåret 
2017 för uppgifter som gäller kalenderåret 2016.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.