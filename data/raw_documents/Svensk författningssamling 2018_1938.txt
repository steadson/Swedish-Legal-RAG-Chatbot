Title: Förordning (2018:1938) om tillgänglighet till digital offentlig service
SFS Number: Svensk författningssamling 2018:1938
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181938-om-tillganglighet-till_sfs-2018-1938/
Source Link: http://rkrattsbaser.gov.se/sfst?bet=2018:1938
Amendment Register Link: http://rkrattsbaser.gov.se/sfsr?bet=2018:1938
Ministry/Authority: Finansdepartementet DOF
Issued: 2018-11-22
Metadata: {"Utfärdad": "2018-11-22"}

==================================================

Förordning (2018:1938) om tillgänglighet till digital offentlig service
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1938
Departement/myndighet
:   
Finansdepartementet DOF
Utfärdad
:   
2018-11-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning kompletterar bestämmelserna i lagen 
(2018:1937) om tillgänglighet till digital offentlig service.  Förordningen syftar till att genomföra Europaparlamentets och  rådets direktiv (EU) 2016/2102 av den 26 oktober 2016 om  tillgänglighet avseende offentliga myndigheters webbplatser  och mobila applikationer.
De uttryck som används i förordningen har samma innebörd som  i lagen om tillgänglighet till digital offentlig service.
2 §
Lagen (2018:1937) om tillgänglighet till digital  offentlig service är inte tillämplig på digital service som  utgörs av
1. filformat för dokument som offentliggjorts före den 23  september 2018, om sådant innehåll inte behövs för att  genomföra de aktiva administrativa förfaranden som följer av  den berörda offentliga aktörens uppgifter,
2. förinspelade tidsberoende medier som offentliggjorts före  den 23 september 2020,
3. innehåll på webbplatser som endast är tillgängliga för  slutna grupper och inte för allmänheten som sådan, som  offentliggjorts före den 23 september 2019 fram till dess att  sådana webbplatser genomgår en omfattande översyn,
4. endast sådant innehåll som varken är nödvändigt för att  genomföra aktiva administrativa förfaranden eller uppdateras  eller redigeras efter den 23 september 2019.
Tekniska lösningar
3 §
Myndigheten för digital förvaltning får meddela  föreskrifter om det närmare innehållet i de tekniska  lösningar som anges i artikel 1.1 i direktiv (EU) 2016/2102  av den 26 oktober 2016 om tillgänglighet avseende offentliga  myndigheters webbplatser och mobila applikationer, i den  ursprungliga lydelsen, och som ska omfattas av lagens  tillämpningsområde.
Tekniska krav
4 §
Myndigheten för digital förvaltning får meddela  föreskrifter om vilka tekniska krav som ska gälla för digital  service som tillhandahålls av en offentlig aktör genom en  teknisk lösning som står under aktörens kontroll.
Tillgänglighetsredogörelse
5 §
Myndigheten för digital förvaltning får meddela  föreskrifter om tillgänglighetsredogörelsens utformning och  innehåll.
Tillsyn
6 §
Myndigheten för digital förvaltning ska utöva den  tillsyn som avses i 16 och 17 §§ lagen (2018:1937) om  tillgänglighet till digital offentlig service. Tillsynen ska  genomföras i enlighet med Europaparlamentets och rådets  direktiv (EU) 2016/2102 av den 26 oktober 2016 om  tillgänglighet avseende offentliga myndigheters webbplatser  och mobila applikationer, i den ursprungliga lydelsen, och  kommissionens genomförandebeslut (EU) 2018/1524 av den 11  oktober 2018 om fastställande av en övervakningsmetod och  bestämmelser om medlemsstaternas rapportering i enlighet med  Europaparlamentets och rådets direktiv (EU) 2016/2102 om  tillgänglighet avseende offentliga myndigheters webbplatser  och mobila applikationer.
Myndigheten har rätt att på begäran få de upplysningar och  handlingar som behövs för att utöva tillsynen.
Myndigheten får meddela föreskrifter om hur övervakningen av  att digital service som tillhandahålls av en offentlig aktör  uppfyller kraven i 10, 11, 13 och 15 §§ lagen om  tillgänglighet till digital offentlig service ska  genomföras.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.