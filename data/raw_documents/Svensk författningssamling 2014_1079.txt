Title: Förordning (2014:1079) med instruktion för Statens historiska museer
SFS Number: Svensk författningssamling 2014:1079
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20141079-med-instruktion-for-statens_sfs-2014-1079/
Source Link: http://rkrattsbaser.gov.se/sfst?bet=2014:1079
Amendment Register Link: http://rkrattsbaser.gov.se/sfsr?bet=2014:1079
Ministry/Authority: Kulturdepartementet
Issued: 2014-09-11
Metadata: {"Utfärdad": "2014-09-11", "Ändrad": "t.o.m. SFS 2022:1819"}

==================================================

Förordning (2014:1079) med instruktion för Statens historiska museer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:1079
Departement/myndighet
:   
Kulturdepartementet
Utfärdad
:   
2014-09-11
Ändrad
:   
t.o.m. SFS 2022:1819
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Statens historiska museer har till uppgift att främja  kunskapen om och intresset för Sveriges historia och att  bevara och utveckla det kulturarv som myndigheten förvaltar.  Myndigheten ska verka för att dess verksamhet ska vara en  angelägenhet för alla människor i samhället.
I myndigheten ingår Statens historiska museum,  Livrustkammaren, Kungl. myntkabinettet - Sveriges ekonomiska  museum, Sveriges museum om Förintelsen och Skoklosters slott.
Myndigheten förvaltar Stiftelsen Hallwylska museet.
Förordning (2022:580).
2 §
Statens historiska museers verksamhetsområde är Sveriges  historia, byggd främst på de samlingar som myndigheten  förvaltar. Förordning (2017:1261).
3 §
Samlingsområdet för Statens historiska museum omfattar  främst arkeologiskt material samt kyrklig konsthistoria.
Samlingsområdet för Livrustkammaren omfattar föremål från den  forna arsenalen, de kungliga livrust-, kläd- och skattkamrarna  och hovstallet samt jämförliga föremålsgrupper av främst  personhistorisk karaktär.
Samlingsområdet för Kungl. myntkabinettet - Sveriges  ekonomiska museum omfattar mynt och andra betalningsmedel samt  medaljer och andra föremål med numismatisk eller  finanshistorisk anknytning.
Samlingsområdet för Sveriges museum om Förintelsen omfattar  föremål, dokument och annat material som belyser Förintelsens  historiska sammanhang, däribland vittnesmål från överlevande  med anknytning till Sverige samt från deras anhöriga och  efterlevande.
De samlingar som hör till Skoklosters slott omfattar  företrädesvis konst, konsthantverk, vapen, möbler och annan  inredning samt boksamlingar med anknytning till  slottsbyggnaden och dess användning. Förordning (2022:580).
4 §
Myndigheten ska bedriva arkeologisk uppdragsverksamhet.
5 §
Myndigheten ska särskilt
1. vårda, förteckna, vetenskapligt bearbeta och genom  nyförvärv berika de samlingar som har anförtrotts  myndigheten,
2. förvalta och vårda de fornfynd som Riksantikvarieämbetet  beslutar att tillföra myndigheten,
3. hålla ett urval av samlingarna tillgängligt för  allmänheten samt bedriva utställningsverksamhet och annan  pedagogisk verksamhet,
4. stödja regionala och lokala museer inom sitt  verksamhetsområde,
5. verka för ökad kunskap grundad på forskning och samverkan  med andra, exempelvis universitet och högskolor, och förmedla  kunskap inom sitt verksamhetsområde, och
6. bedriva internationellt och interkulturellt utbyte och  samarbete. Förordning (2017:1261).
6 §
Myndigheten ska rapportera uppgifter om sin besöksutveckling till Myndigheten för kulturanalys.
Myndigheterna ska samråda om vilken rapportering som behövs.
7 §
Myndigheten ska följa upp det regionala utfallet av sin verksamhet och rapportera det till Statens kulturråd.
Myndigheterna ska samråda om vilken rapportering som behövs.
8 §
Utöver de uppgifter som myndigheten har enligt 1-7 §§ får den tillhandahålla varor samt åta sig att utföra undersökningar, utredningar och andra tjänster inom sitt verksamhetsområde.
Samverkan
9 §
Myndighetens samverkan med myndigheter och andra aktörer ska omfatta det civila samhällets organisationer.
Ledning
10 §
Myndigheten leds av en myndighetschef.
11 §
Vid myndigheten ska det finnas ett insynsråd som består  av högst sex ledamöter. Förordning (2022:580).
Anställningar och uppdrag
12 §
Överintendenten är myndighetschef.
Personalansvarsnämnd
13 §
Vid myndigheten ska det finnas en personalansvarsnämnd.
Tillämpligheten av vissa förordningar
14 §
Myndigheten ska tillämpa personalföreträdarförordningen
(1987:1101).
Avgifter
15 §
När myndigheten utför de uppgifter som anges i 5 § 3 och 
4 får den ta ut avgifter för verksamheten inom ramen för full  kostnadstäckning. Avgifternas storlek bestäms av myndigheten,  utom i de fall som avses i 15 § avgiftsförordningen 
(1992:191).
Myndigheten får disponera avgiftsinkomsterna.
För barn och unga under 19 år ska myndigheten ha fri entré  till alla utställningar. Förordning (2022:1819).
16 §
För verksamhet som anges i 4 och 8 §§ ska myndigheten ta ut avgifter motsvarande full kostnadstäckning. Avgifternas storlek bestäms av myndigheten, utom i de fall som avses i 15 §
avgiftsförordningen.
Myndigheten får disponera avgiftsinkomsterna.
Undantag från myndighetsförordningen
17 §
Följande bestämmelse i myndighetsförordningen (2007:515)
ska inte tillämpas på myndigheten:
29 § om ärendeförteckning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.