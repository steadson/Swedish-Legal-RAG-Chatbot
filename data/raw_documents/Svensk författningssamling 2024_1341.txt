Title: Förordning (2024:1341) om statsbidrag för personalförstärkning
SFS Number: Svensk författningssamling 2024:1341
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241341-om-statsbidrag-for_sfs-2024-1341/
Source Link: http://rkrattsbaser.gov.se/sfst?bet=2024:1341
Amendment Register Link: http://rkrattsbaser.gov.se/sfsr?bet=2024:1341
Ministry/Authority: Utbildningsdepartementet
Issued: 2024-12-19
Metadata: {"Utfärdad": "2024-12-19", "Ändrad": "t.o.m. SFS 2024:1343"}

==================================================

Förordning (2024:1341) om statsbidrag för personalförstärkning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1341
Departement/myndighet
:   
Utbildningsdepartementet
Utfärdad
:   
2024-12-19
Ändrad
:   
t.o.m. SFS 2024:1343
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
/Upphör att gälla U:2026-01-01/
Denna förordning innehåller bestämmelser om statsbidrag  för personalkostnader som syftar till att skolan ska få bättre  förutsättningar att möta elevers behov av stödinsatser i  undervisningen, att stärka tillgången till elevhälsopersonal  och att förbättra tryggheten och studieron i skolan.
Statsbidraget ska lämnas för personalkostnader i  förskoleklassen, grundskolan, anpassade grundskolan,  gymnasieskolan och anpassade gymnasieskolan
1. för speciallärare, inklusive speciallärare i särskilda  undervisningsgrupper i relevanta skolformer,
2. i elevhälsan, och
3. för läraravlastande personal som huvudsakligen bidrar till  förbättrad trygghet och studiero.
Förordningen är meddelad med stöd av 8 kap. 11 §  regeringsformen i fråga om 22 § och 8 kap. 7 § regeringsformen  i fråga om övriga bestämmelser.
1 §
/Träder i kraft I:2026-01-01/
Denna förordning innehåller bestämmelser om statsbidrag  för personalkostnader som syftar till att skolan ska få bättre  förutsättningar att möta elevers behov av stödinsatser i  undervisningen, att stärka tillgången till elevhälsopersonal  och att förbättra tryggheten och studieron i skolan.  Statsbidraget syftar även till att ge skolan bättre  förutsättningar att på annat sätt avlasta lärare.
Statsbidraget ska lämnas för personalkostnader i  förskoleklassen, grundskolan, anpassade grundskolan,  gymnasieskolan och anpassade gymnasieskolan
1. för speciallärare, inklusive speciallärare i särskilda  undervisningsgrupper i relevanta skolformer,
2. i elevhälsan, och
3. för läraravlastande personal inklusive sådan personal som  huvudsakligen bidrar till förbättrad trygghet och studiero.
Förordningen är meddelad med stöd av 8 kap. 11 §  regeringsformen i fråga om 22 § och 8 kap. 7 § regeringsformen  i fråga om övriga bestämmelser. Förordning (2024:1343).
2 §
Statsbidrag lämnas i mån av tillgång på medel och för ett  kalenderår (bidragsår) i sänder.
3 §
Statsbidrag enligt denna förordning får inte lämnas för
1. kostnader som statligt bidrag redan har lämnats för, eller
2. utbildning som bedrivs enligt förordningen (1992:395) om  uppdragsutbildning inom skolväsendet.
Förutsättningar för statsbidrag
Personalkostnader för speciallärare
4 §
Statsbidrag lämnas till en huvudman för förskoleklass,  grundskola, anpassad grundskola, gymnasieskola eller anpassad  gymnasieskola för kostnader för personalförstärkning när det  gäller speciallärare
1. med legitimation som speciallärare, eller
2. som deltar i fortbildning som syftar till att han eller hon  ska avlägga en speciallärarexamen eller specialpedagogexamen  enligt bilaga 2 till högskoleförordningen (1993:100).
Statsbidrag för speciallärare i särskilda undervisningsgrupper  lämnas till en huvudman för grundskola eller anpassad  grundskola.
Personalkostnader i elevhälsan
5 §
Statsbidrag lämnas till en huvudman för förskoleklass,  grundskola, anpassad grundskola, gymnasieskola eller anpassad  gymnasieskola för kostnader för personalförstärkning inom  elevhälsan i skolformen.
6 §
Statsbidrag får lämnas för kostnader för  personalförstärkning enligt 5 § som avser
1. skolläkare,
2. skolsköterska,
3. kurator, eller
4. psykolog.
Om statsbidrag söks för en anställning eller ett uppdrag som  avses i första stycket 1, 2 eller 4 lämnas bidrag endast under  förutsättning att den som anställs eller ges uppdrag har  legitimation och behörighet för det yrke som anställningen  eller uppdraget avser.
Om statsbidrag söks för en anställning eller ett uppdrag som  avses i första stycket 3, lämnas bidrag endast under  förutsättning att den som anställs eller ges uppdrag har  tillräcklig utbildning för anställningen eller uppdraget.
Personalkostnader för läraravlastande personal
7 §
/Upphör att gälla U:2026-01-01/
Statsbidrag lämnas till en huvudman för förskoleklass,  grundskola, anpassad grundskola, gymnasieskola eller anpassad  gymnasieskola för kostnader för personalförstärkning när det  gäller läraravlastande personal med relevant utbildning för  att utföra arbetsuppgifter som huvudsakligen bidrar till  förbättrad trygghet och studiero.
7 §
/Träder i kraft I:2026-01-01/
Statsbidrag lämnas till en huvudman för förskoleklass,  grundskola, anpassad grundskola, gymnasieskola eller anpassad  gymnasieskola för kostnader för personalförstärkning när det  gäller
1. läraravlastande personal med relevant utbildning för att  utföra arbetsuppgifter som huvudsakligen bidrar till  förbättrad trygghet och studiero, och
2. personal som på annat sätt avlastar lärarna så att de kan  ägna sig åt undervisning och uppgifter som hör till  undervisningen.
Förordning (2024:1343).
Övriga förutsättningar
8 §
Förstärkningen ska avse en anställning eller ett uppdrag  som varar minst sex månader på heltid eller deltid.
Bidrag får även lämnas för kostnader för att bibehålla det  utökade antal årsarbetskrafter som huvudmannen närmast  föregående år har fått bidrag för enligt denna förordning.
Bidrag får inte lämnas för personalförstärkningar som uppnås  genom att personalen omfördelas eller genom att verksamheten  omorganiseras.
9 §
Statsbidrag enligt 4 och 7 §§ får lämnas med ett belopp  som motsvarar hälften av kostnaden för en heltidsanställning  eller ett uppdrag som motsvarar heltid beräknad utifrån ett  schablonbelopp som motsvarar en genomsnittlig heltidslön för  personal i respektive yrkeskategori.
Statsbidrag enligt 5 § får lämnas med ett belopp som motsvarar  hälften av kostnaden för en heltidsanställning eller ett  uppdrag som motsvarar heltid beräknad utifrån ett  schablonbelopp för lön som motsvarar en genomsnittlig  heltidslön för personal i respektive yrkeskategori som anges i 
6 §.
En huvudman kan få bidrag för flera heltidsanställningar eller  uppdrag som motsvarar heltid. Om en huvudman ansöker om bidrag  för en anställning eller ett uppdrag som inte omfattar eller  motsvarar heltid, ska bidragets storlek reduceras i  motsvarande mån.
10 §
Statsbidrag får endast användas för de yrkeskategorier  som huvudmannen har ansökt och beviljats medel för.
11 §
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
12 §
Statsbidrag får inte lämnas om
1. Statens skolinspektion har fattat beslut om att återkalla  huvudmannens godkännande som avser en verksamhet som omfattas  av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Statsbidrag får dock lämnas om ett sådant beslut som anges i  första stycket 1 eller 2 har upphävts.
Ansökan om statsbidrag
13 §
En ansökan om statsbidrag ska göras skriftligen av en  behörig företrädare för huvudmannen och lämnas till Statens  skolverk som prövar frågor om bidraget och betalar ut det.
Huvudmannen ska i ansökan ange för vilken eller vilka  yrkeskategorier bidraget ska användas.
Uppgifterna i en ansökan ska lämnas på heder och samvete.
Beslut om statsbidrag
14 §
Ett beslut om statsbidrag får förenas med villkor.  Villkoren ska framgå av beslutet.
Fördelning
15 §
Om det kommer in fler ansökningar om statsbidrag än det  finns medel för, beslutar Statens skolverk om urval.
Bidrag ska i första hand fördelas proportionerligt utifrån  huvudmannens elevantal i samtliga skolformer som statsbidraget  omfattar i relation till det totala elevantalet i dessa  skolformer enligt Skolverkets senast offentliggjorda  statistik. Inget bidrag ska dock understiga 75 000 kronor.
Om medel återstår efter fördelningen ska Skolverket prioritera  ansökningar från de huvudmän som har störst behov av  personalförstärkning.
Uppföljning och redovisning
16 §
Statens skolverk ska följa upp hur statsbidraget har  använts. Den som har tagit emot bidrag är skyldig att medverka  i den uppföljning och utvärdering av verksamheten som bestäms  av Skolverket eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär.
Anmälningsskyldighet
17 §
Den som ansöker om eller har beviljats statsbidrag enligt  denna förordning ska anmäla sådana ändrade förhållanden som  kan påverka rätten till bidraget eller storleken på det till  Statens skolverk snarast möjligt.
Återbetalning och återkrav
18 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 16 §,  eller
4. mottagaren inte har följt villkor som framgår av beslutet  om bidrag.
19 §
Statens skolverk ska besluta att helt eller delvis kräva  tillbaka ett statsbidrag, om mottagaren av bidraget är  återbetalningsskyldig enligt 18 §.
Om det finns synnerliga skäl för det, får Skolverket besluta  att helt eller delvis avstå från återkrav.
20 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Hinder mot utbetalning
21 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 18 §. Beslutet  gäller omedelbart.
Bemyndigande
22 §
Statens skolverk får meddela
1. ytterligare föreskrifter om fördelning av statsbidrag  enligt 15 §,
2. föreskrifter om beräkning och omfördelning av bidrag, och
3. föreskrifter om verkställighet av denna förordning.
Överklagande
23 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 21 § får dock inte överklagas.
Övergångsbestämmelser
2024:1341
1. Denna förordning träder i kraft den 1 februari 2025.
2. Bidrag enligt förordningen lämnas dock för tid från och med  den 1 januari 2025.
3. Statsbidrag enligt 4 och 5 §§ får även lämnas för kostnader  för att bibehålla en utökning av antalet årsarbetskrafter till  följd av insatser som gjorts med bidrag under bidragsåret 2024  enligt 8, 10 och 12 §§ i den upphävda förordningen (2023:117)  om statsbidrag för personalkostnader för akutskolor,  speciallärare och elevhälsan.
2024:1343
1. Denna förordning träder i kraft den 1 januari 2026.
2. Statsbidrag enligt 7 § får även lämnas för kostnader för  att bibehålla en utökning av antalet årsarbetskrafter till  följd av insatser som gjorts med bidrag under bidragsåret 2025  enligt 4 § i den upphävda förordningen (2019:551) om  statsbidrag för anställning av lärarassistenter.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.