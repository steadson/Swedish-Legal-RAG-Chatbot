Title: Förordning (2022:257) om statsbidrag till kvinno- och tjejjourer och vissa andra ideella organisationer inom brottsofferområdet
SFS Number: Svensk författningssamling 2022:257
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022257-om-statsbidrag-till-kvinno-_sfs-2022-257/
Source Link: http://rkrattsbaser.gov.se/sfst?bet=2022:257
Amendment Register Link: http://rkrattsbaser.gov.se/sfsr?bet=2022:257
Ministry/Authority: Arbetsmarknadsdepartementet JÄM
Issued: 2022-04-07
Metadata: {"Utfärdad": "2022-04-07", "Ändrad": "t.o.m. SFS 2025:746"}

==================================================

Förordning (2022:257) om statsbidrag till kvinno- och tjejjourer och vissa andra ideella organisationer inom brottsofferområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:257
Departement/myndighet
:   
Arbetsmarknadsdepartementet JÄM
Utfärdad
:   
2022-04-07
Ändrad
:   
t.o.m. SFS 2025:746
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till kvinno- och tjejjourer och andra ideella organisationer  som bedriver verksamhet med huvudsakligt ändamål att arbeta  förebyggande eller motverkande eller att stödja eller  förbättra situationen för brottsoffer, inom ett eller flera av  följande områden:
1. mäns våld mot kvinnor,
2. våld i nära relationer,
3. sexuellt våld,
4. hedersrelaterat våld och förtryck,
5. prostitution och människohandel för sexuella ändamål.
Förordningen är meddelad med stöd av 8 kap. 7 §  regeringsformen.
2 §
Syftet med bidraget är att stärka det civila samhällets  möjligheter att, genom sådan verksamhet som avses i 1 §, bidra  till att förbättra levnadsvillkoren för dem som har utsatts  eller riskerar att utsättas för våld.
3 §
Socialstyrelsen prövar frågor om bidrag enligt denna  förordning.
4 §
Bidrag lämnas i form av organisationsbidrag och  verksamhetsbidrag.
Förutsättningar för bidrag
5 §
Bidrag får, i mån av tillgång på medel, lämnas till en  ideell organisation som
1. är en juridisk person som bedriver och under minst två år  före ansökan om bidrag har bedrivit en sådan verksamhet i  Sverige som avses i 1 §,
2. bedriver verksamhet som är lokalt förankrad (lokal  organisation), bedriver riksomfattande verksamhet som stöder  lokala eller regionala organisationer (riksorganisation) eller  bedriver verksamhet som är av nationellt intresse 
(riksintresse),
3. har antagit stadgar och är demokratiskt uppbyggd,
4. styr sin verksamhet mot fastställda mål och förväntade  resultat och har fastställt en plan för den verksamhet som  bidrag söks för där det beskrivs vilka aktiviteter som  planeras och hur arbetet kommer att följas upp, och
5. kan dokumentera sin verksamhet genom fastställda  verksamhets- och revisionsberättelser.
För bidrag som lämnas i form av organisationsbidrag gäller  inte första stycket 4. Förordning (2025:259).
6 §
Bidrag får även lämnas till en stiftelse som inte  uppfyller villkoren i 5 § första stycket 3. Stiftelsen får  inte vara statlig eller kommunal och ska vara öppen för insyn.
Bidrag till en stiftelse lämnas enligt de särskilda villkor  för verksamhetsbidrag som anges i 11 §.
6 a §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Verksamhetsbidrag får inte heller lämnas till en organisation  om det framkommer att någon av dess samarbetsorganisationer,  eller en företrädare för samarbetsorganisationen, agerar på  ett sådant sätt som anges i första stycket.
Förordning (2025:259).
6 b §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 6 a §,  får bidrag ändå lämnas till organisationen om det finns  särskilda skäl. Vid denna bedömning ska det särskilt beaktas  om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:259).
7 §
Bidrag får lämnas för vissa kostnader för administration  av den verksamhet som bidrag lämnas för och kostnader som  kravet på revisors granskning av bidragsanvändningen medför.
Bidrag får inte användas för verksamhet som bedrivs på uppdrag  av en kommun eller en region eller för ekonomisk verksamhet  som bedrivs av den egna organisationen.
8 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av Socialstyrelsen.
Förordning (2025:259).
Särskilda villkor för organisationsbidrag
9 §
Organisationsbidrag lämnas till lokala organisationer för  deras ordinarie verksamhet.
Särskilda villkor för verksamhetsbidrag
10 §
Verksamhetsbidrag lämnas till riksorganisationer för  insatser som stöder organisationernas lokala, regionala eller  samordnande arbete. Verksamhetsbidrag lämnas också till  riksorganisationer och organisationer som bedriver verksamhet  av riksintresse för att främja nationella insatser som stöder  förutsättningarna för sådan verksamhet som avses i 1 §.
11 §
Verksamhetsbidrag lämnas till lokala organisationer för
1. stödinsatser till enskilda i form av samtalsstöd,  rådgivning, information och praktiskt stöd i kontakter med  myndigheter,
2. kompetensutveckling,
3. utveckling av kvalitetsarbete och rutiner,
4. dokumentation och uppföljning, och
5. information om verksamheten.
Ansökan
12 §
En ansökan om bidrag ska göras skriftligen av en behörig  företrädare för organisationen. Ansökan ska ha kommit in till  Socialstyrelsen senast vid den tidpunkt som myndigheten  bestämmer. Förordning (2025:259).
13 §
En ansökan om bidrag ska innehålla
1. den sökande organisationens stadgar eller  stiftelseförordnande,
2. handlingar som visar vem eller vilka som har rätt att  företräda sökanden,
3. uppgift om vilket eller vilka kalenderår som ansökan avser,
4. verksamhets- och förvaltningsberättelse, balans- och  resultaträkning samt revisionsberättelse för det senaste hela  räkenskapsåret,
5. uppgifter om hur den verksamhet som bidrag söks för ska  bedrivas,
6. för verksamhetsbidrag, uppgifter om vilka aktiviteter som  ansökan avser, vad som är målet med aktiviteterna, hur den  sökande ska följa upp de resultat som har uppnåtts och hur de  förväntade resultaten förhåller sig till syftet med bidraget,
7. årlig budget för den verksamhet som ansökan avser,
8. uppgifter om andra sökta eller beviljade bidrag av liknande  slag och i sådant fall för vilket ändamål och med vilket  belopp, och
9. övrig information som behövs för prövning av ansökan.
14 §
Om sökanden inte lämnar in de handlingar eller uppgifter  som följer av 13 §, ska Socialstyrelsen ge sökanden möjlighet  att komplettera ansökan inom en viss tid.
Fördelningen av bidraget
15 §
Vid fördelningen av bidrag ska organisationsbidrag  motsvara en tredjedel av tillgängliga medel och fördelas med  ett fast belopp som är lika stort för samtliga sökande som  beviljas bidrag.
16 §
Socialstyrelsen får, utifrån tillgängliga medel,  prioritera mellan inkomna ansökningar som avser  verksamhetsbidrag och ge företräde till de ansökningar som  bedöms ha bäst förutsättningar att uppfylla det syfte som  anges i 2 § och övriga förutsättningar för bidrag enligt denna  förordning.
Innan Socialstyrelsen beviljar verksamhetsbidrag enligt 11 §  ska myndigheten inhämta synpunkter från länsstyrelsen.
17 §
Om den som ansöker om bidrag har lämnat en sådan  redovisning som avses i 21 § för tidigare beviljade bidrag,  ska det som framgår av den redovisningen beaktas när ansökan  bedöms.
18 §
En ansökan får avslås om sökanden har fått annat  statsbidrag för samma verksamhet som en ansökan enligt denna  förordning avser. Med statsbidrag jämställs bidrag som lämnas  enligt förordningen (2025:744) om brottsofferfond.
Förordning (2025:746).
Beslut och utbetalning
19 §
I ett beslut om bidrag ska det anges för vilket eller  vilka kalenderår bidraget beviljas och vilka villkor som ska  gälla för bidraget.
För verksamhetsbidrag ska det i beslutet även anges vilka mål  och aktiviteter bidraget beviljas för och vilka skälen är för  en prioritering enligt 16 §.
Beslutet ska också innehålla en upplysning om utbetalning  enligt 20 §, redovisning enligt 21 och 22 §§, hinder mot  utbetalning enligt 24 § och återbetalning och återkrav enligt 
25 och 26 §§.
20 §
Beslut om bidrag får fattas vid ett tillfälle per  kalenderår och avse en tidsperiod om två bidragsår. Om det  finns skäl för det får ett beslut om bidrag i stället avse ett  bidragsår. Ett bidragsår omfattar ett kalenderår.
Bidraget ska betalas ut i förskott för sex månader åt gången  eller för den längre tidsperiod som Socialstyrelsen bestämmer.
Redovisning och uppföljning
21 §
En mottagare av bidrag ska senast den 30 april året efter  det att bidrag har tagits emot lämna en redovisning av de  mottagna medlen till Socialstyrelsen. Redovisningen ska göras  på det sätt som Socialstyrelsen anvisar.
Redovisningen ska innehålla
1. en ekonomisk redovisning och en redogörelse för vad medlen  har använts till i förhållande till det syfte som anges i 2 §,
2. för verksamhetsbidrag, en redogörelse för de resultat som  har uppnåtts och som antas kunna uppnås och hur de förhåller  sig till de mål som bidraget har beviljats för, och
3. övriga uppgifter och handlingar som Socialstyrelsen begär.
22 §
En revisor ska granska redovisningen enligt 21 §.  Revisorns rapport över granskningen ska bifogas redovisningen.
Om det bidrag som har tagits emot har uppgått till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor.
23 §
Socialstyrelsen ska årligen senast den 31 oktober till  regeringen lämna en samlad redovisning av bidrag som har  lämnats enligt denna förordning.
Redovisningen ska innehålla
1. uppgifter om vilka som har fått bidrag, i vilken form  bidrag har lämnats och med vilket belopp,
2. för verksamhetsbidrag, uppgifter om vilka mål och  aktiviteter som bidragen har lämnats för, vilka resultat som  har uppnåtts och som antas kunna uppnås och hur de förhåller  sig till de mål som bidragen har beviljats för samt hur  behoven av verksamheten har beaktats vid bedömningen av  beviljande av bidrag, och
3. en redogörelse för bidragets användning i förhållande till  det syfte som anges i 2 §.
Socialstyrelsen ska vart femte år genomföra en oberoende  utvärdering av bidraget. Vid utvärderingen ska det särskilt  beaktas hur bidragsgivningen uppfyller syftet i 2 §.
Anmälningsskyldighet
23 a §
Den som ansöker om eller har beviljats bidrag enligt  denna förordning ska snarast möjligt till Socialstyrelsen  anmäla sådana ändrade förhållanden som kan påverka rätten till  eller storleken på bidraget. Förordning (2025:259).
Hinder mot utbetalning
24 §
Socialstyrelsen får besluta att ett beviljat bidrag helt  eller delvis inte ska betalas ut om mottagaren av bidraget  inte längre uppfyller villkoren för det eller om det finns  grund för återbetalning enligt 25 §. Beslutet gäller  omedelbart. Förordning (2025:259).
Återbetalning och återkrav
25 §
En mottagare av bidrag är återbetalningsskyldig om
1. mottagaren genom att lämna oriktiga uppgifter eller på  annat sätt har orsakat att bidrag har lämnats felaktigt eller  med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. mottagaren inte har lämnat en sådan redovisning som avses i 
21 §,
5. villkor i beslutet inte har följts, eller
6. mottagaren inte uppfyller villkoren i 6 a § och det inte  finns sådana särskilda skäl enligt 6 b § som innebär att  bidrag ändå får lämnas. Förordning (2025:259).
26 §
Socialstyrelsen ska besluta att helt eller delvis kräva  tillbaka bidraget, om bidragsmottagaren är  återbetalningsskyldig enligt 25 §.
Om det finns särskilda skäl för det, får Socialstyrelsen  besluta att helt eller delvis avstå från ett krav på  återbetalning.
Överklagande
27 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om organisationsbidrag, beslut om hinder mot  utbetalning och beslut om återkrav får dock inte överklagas.
Bemyndigande
28 §
Socialstyrelsen får meddela föreskrifter om  verkställigheten av denna förordning.
Övergångsbestämmelser
2022:257
1. Denna förordning träder i kraft den 1 januari 2023.
2. Genom förordningen upphävs förordningen (2015:454) om  statsbidrag till kvinno- och tjejjourer.
3. Den upphävda förordningen gäller dock fortfarande för  statsbidrag som har beviljats före ikraftträdandet.
4. Beslut om statsbidrag 2023 får endast avse ett bidragsår.  Bidraget får endast lämnas som verksamhetsbidrag och får inte  beviljas en organisation som redan har beviljats bidrag för 
2023 enligt den upphävda förordningen.
2025:259
1. Denna förordning träder i kraft den 1 maj 2025.
2. Äldre bestämmelser gäller fortfarande för bidrag som har  beviljats före ikraftträdandet.
2025:746
1. Denna förordning träder i kraft den 1 augusti 2025.
2. Den äldre lydelsen av 18 § gäller fortfarande för bidrag  enligt förordningen (1994:426) om brottsofferfond som  beslutats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.