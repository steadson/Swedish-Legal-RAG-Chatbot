Title: Lag (2018:1212) om nationell läkemedelslista
SFS Number: Svensk författningssamling 2018:1212
URL: https://www.riksdagen.se/sv/dokument-och-lagar/dokument/svensk-forfattningssamling/lag-20181212-om-nationell-lakemedelslista_sfs-2018-1212/
Source Link: http://rkrattsbaser.gov.se/sfst?bet=2018:1212
Amendment Register Link: http://rkrattsbaser.gov.se/sfsr?bet=2018:1212
Ministry/Authority: Socialdepartementet
Issued: 2018-06-20
Metadata: {"Utfärdad": "2018-06-20", "Ändrad": "t.o.m. SFS 2023:152"}

==================================================

Lag (2018:1212) om nationell läkemedelslista
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1212
Departement/myndighet
:   
Socialdepartementet
Utfärdad
:   
2018-06-20
Ändrad
:   
t.o.m. SFS 2023:152
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Förhållandet till annan reglering
3 kap. Grundläggande bestämmelser om behandling av  personuppgifter i den nationella läkemedelslistan
4 kap. Den registrerades inställning till  personuppgiftsbehandlingen och spärrning av uppgifter
5 kap. Om elektronisk åtkomst
6 kap. E-hälsomyndighetens skyldighet att lämna ut  uppgifter Expedierande personal på öppenvårdsapotek
7 kap. E-hälsomyndighetens skyldighet att informera vissa  myndigheter och den registrerade
8 kap. Behörigheter och åtkomstkontroll
9 kap. Krav på hälso- och sjukvården och öppenvårdsapotek
10 kap. Övriga bestämmelser
Övergångsbestämmelser
1 kap. Inledande bestämmelser
1 §
E-hälsomyndigheten ska med automatiserad behandling  föra ett register över vissa uppgifter om förskrivna och  expedierade läkemedel och andra varor för människor 
(nationell läkemedelslista).
2 §
Det som sägs om regioner i denna lag gäller också kommuner  som inte ingår i en region.
Lag (2019:990)
.
2 kap. Förhållandet till annan reglering
1 §
Denna lag innehåller bestämmelser som kompletterar  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning), här benämnd EU:s  dataskyddsförordning.
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till  lagen.
2 §
Personuppgifter som avses i artikel 9.1 i EU:s  dataskyddsförordning (känsliga personuppgifter) får behandlas  med stöd av artikel 9.2 h i förordningen under förutsättning  att kravet på tystnadsplikt i artikel 9.3 i förordningen är  uppfyllt.
3 kap. Grundläggande bestämmelser om behandling av  personuppgifter i den nationella läkemedelslistan
Personuppgiftsansvar
1 §
E-hälsomyndigheten är personuppgiftsansvarig för den  behandling av personuppgifter som myndigheten utför i den  nationella läkemedelslistan.
Ändamål med personuppgiftsbehandlingen
2 §
Personuppgifterna får behandlas om det är nödvändigt  för ändamål som rör registrering av uppgifter:
1. om förskrivna läkemedel och andra varor som ska expedieras  på öppenvårdsapotek,
2. för tillämpning av bestämmelserna om läkemedelsförmåner  vid köp av läkemedel m.m., eller
3. om en fullmakt.
3 §
Personuppgifterna får behandlas om det är nödvändigt  för ändamål som rör öppenvårdsapotek:
1. expediering av läkemedel och andra varor som förskrivits,  eller
2. underlättande av en patients läkemedelsanvändning.
4 §
Personuppgifterna får behandlas om det är nödvändigt  för ändamål som rör hälso- och sjukvården:
1. åstadkommande av en säker ordination av läkemedel och  andra varor för en patient,
2. beredande av vård eller behandling av en patient, eller
3. komplettering av en patientjournal.
5 §
Personuppgifterna får behandlas om det är nödvändigt för  övriga ändamål:
1. debitering till regionerna,
2. ekonomisk uppföljning och framställning av statistik hos  E-hälsomyndigheten,
3. registrering och redovisning till regionerna av uppgifter  för ekonomisk och medicinsk uppföljning samt för framställning  av statistik,
4. registrering och redovisning till förskrivare,  verksamhetschefer enligt hälso- och sjukvårdslagen (2017:30),  verksamhetschefer enligt tandvårdslagen (1985:125) och  läkemedelskommittéer enligt lagen (1996:1157) om  läkemedelskommittéer av uppgifter för medicinsk uppföljning,  utvärdering och kvalitetssäkring i hälso- och sjukvården,
5. registrering och redovisning till Socialstyrelsen av  uppgifter för epidemiologiska undersökningar, forskning,  framställning av statistik, uppföljning, utvärdering och  kvalitetssäkring inom hälso- och sjukvårdsområdet,
6. registrering och redovisning till Inspektionen för vård och  omsorg av uppgifter om en läkares eller tandläkares  förskrivning av narkotiskt läkemedel eller annat särskilt  läkemedel, för inspektionens tillsyn över hälso- och  sjukvårdspersonal enligt patientsa¨kerhetslagen (2010:659),
7. registrering och redovisning av uppgifter för Tandvårds-  och läkemedelsförmånsverkets tillsyn över utbyte av läkemedel  enligt 21-21 c §§ lagen (2002:160) om läkemedelsförmåner m.m.  och för prövning och tillsyn enligt samma lag av läkemedel som  får säljas enligt 4 kap. 10 § och 5 kap. 1 § andra stycket  läkemedelslagen (2015:315), eller
8. registrering och redovisning av uppgifter för  Läkemedelsverkets tillsyn över tillhandahållandeskyldigheten  enligt 2 kap. 6 § 3 lagen (2009:366) om handel med läkemedel  samt för Läkemedelsverkets tillsyn över uppgiftslämnande vid  expediering av en förskrivning enligt 2 kap. 6 § 5 lagen om  handel med läkemedel.
Lag (2019:992)
.
Begränsningar i redovisning av personuppgifter
6 §
För ändamål som anges i 5 § 1 får uppgifter om en  person inte omfatta annat än datum för expediering, kostnad,  kostnadsreducering enligt lagen (2002:160) om  läkemedelsförmåner m.m., kostnadsfrihet enligt  smittskyddslagen (2004:168) och patientens personnummer eller  samordningsnummer.
För ändamål som anges i 5 § 2, 4 och 7 får inga uppgifter om  en person redovisas. Ändamålet enligt 5 § 3 får inte, med  undantag för utlämnande av uppgifter enligt 6 kap. 3 §,  omfatta några åtgärder som innebär att uppgifter om en  patient redovisas. Dock får uppgifter om en förskrivare ingå  i redovisning enligt 5 § 4 till samma förskrivare och till  verksamhetschefen vid den enhet där förskrivaren tjänstgör  samt i redovisning enligt 5 § 6 till Inspektionen för vård  och omsorg.
Ordinationsorsak får redovisas endast för de ändamål som  anges i 3 § 1, 4 § och 5 § 3-5.
Personuppgiftsbehandling för andra ändamål
7 §
Personuppgifter som behandlas enligt 2-5 §§ får  behandlas även för andra ändamål, under förutsättning att  uppgifterna inte behandlas på ett sätt som är oförenligt med  det ändamål för vilket uppgifterna samlades in.
Behandling av personuppgifter som inte är tillåten enligt  lagen ska ändå få utföras, om den registrerade har lämnat ett  uttryckligt samtycke till behandlingen.
Registerinnehåll
8 §
I den utsträckning det behövs för ändamålen enligt 
2-5 §§ får den nationella läkemedelslistan innehålla följande  uppgifter:
1. förskriven vara, mängd och dosering, aktiv substans,  läkemedelsform, styrka, administreringssätt,  läkemedelsbehandlingens längd, behandlingsändamål och datum  för förskrivning,
2. patientens namn, personnummer eller samordningsnummer,  folkbokföringsort och postnumret i patientens  bostadsadress,
3. förskrivarens namn, yrke, specialitet,  arbetsplats, arbetsplatskod och förskrivarkod,
4. ordinationsorsak,
5. senaste datum för när läkemedelsbehandlingen ska följas  upp eller avslutas,
6. expedierad vara, mängd och dosering, datum för  expediering, expedierande apotek, expedierande farmaceut och  uppgift om att farmaceuten har motsatt sig utbyte av ett  förskrivet läkemedel och skälen för det,
7. kostnad, kostnadsreducering enligt lagen (2002:160) om  läkemedelsförmåner m.m. och kostnadsfrihet enligt  smittskyddslagen (2004:168),
8. andra uppgifter som krävs i samband med en förskrivning  eller en expediering,
9. uppgift om samtycke och om spärrade uppgifter, och
10. uppgift om fullmakt.
Sökbegränsningar
9 §
Patientens identitet får användas som sökbegrepp  endast för de ändamål som anges i 2-4 §§. Ombudets identitet  får användas som sökbegrepp endast för de ändamål som anges i 
2 § 3 och 3 §. Förskrivarens identitet får användas som  sökbegrepp endast för de ändamål som anges i 5 § 4 och 6.
Ordinationsorsak får inte användas som sökbegrepp.
Bevarandetid
10 §
Personuppgifter ska tas bort ur den nationella  läkemedelslistan senast fem år efter det att den förskrivning  som uppgifterna hör till registrerades.
Personuppgifter som inte kan hänföras till en förskrivning  ska tas bort senast fem år efter det att uppgifterna  registrerades.
Uppgifter om samtycke och spärrning ska tas bort när de inte  längre är nödvändiga för ändamålen i 2-5 §§ och 7 § andra  stycket.
4 kap. Den registrerades inställning till  personuppgiftsbehandlingen och spärrning av uppgifter
1 §
Behandling av personuppgifter som är tillåten enligt  denna lag får utföras även om den registrerade inte har  lämnat sitt samtycke till behandlingen.
Den registrerades samtycke krävs för behandling av uppgifter  om fullmakter för ändamålet i 3 kap. 2 § 3. Patientens  samtycke krävs för behandling av uppgifter om en patient som  får dosdispenserade läkemedel för ändamålet i 3 kap. 2 § 1.  Patientens samtycke krävs även i de fall som avses i 5 §, 
3 kap. 7 § andra stycket, 5 kap. 1 § andra stycket, 5 kap. 2 §  och 5 kap. 3 § första stycket.
2 §
För en patient som inte endast tillfälligt saknar  förmåga att ta ställning till om uppgifter ska få behandlas  för ändamål som annars skulle kräva patientens samtycke får  uppgifter i den nationella läkemedelslistan behandlas, om
1. patientens inställning till en sådan behandling så långt  som möjligt har klarlagts, och
2. det inte finns anledning att anta att patienten skulle ha  motsatt sig personuppgiftsbehandlingen.
Spärrning av uppgifter
3 §
Efter begäran av en patient ska E-hälsomyndigheten  spärra uppgifterna i den nationella läkemedelslistan för  direktåtkomst såvitt gäller ändamålen i 3 kap. 3 § 2 och 4 §  samt uppgift om ordinationsorsak även såvitt gäller ändamålet  i 3 kap. 3 § 1.
Ett barns vårdnadshavare har inte rätt att få uppgifter om  barnet spärrade.
En spärr enligt första stycket hindrar inte sådan behandling  av personuppgifter som avses i 5 kap. 3 § andra och tredje  styckena, 4 och 5 §§.
4 §
E-hälsomyndigheten ska spärra uppgift om  ordinationsorsak i den nationella läkemedelslistan för  direktåtkomst av patienten om uppgiften enligt 25 kap. 6 §  offentlighets- och sekretesslagen (2009:400) inte får lämnas  ut. E-hälsomyndigheten ska spärra uppgift om en underårig i  den nationella läkemedelslistan för direktåtkomst av  vårdnadshavaren om uppgiften enligt 12 kap. 3 §  offentlighets- och sekretesslagen inte får lämnas ut.
Hälso- och sjukvårdspersonal som har behörighet att förskriva  läkemedel och som efter en prövning enligt 25 kap. 6 §  offentlighets- och sekretesslagen eller 6 kap. 12 § andra  stycket patientsäkerhetslagen (2010:659) finner att uppgift  om ordinationsorsak i den nationella läkemedelslistan inte  får lämnas ut till en patient, ska hos E-hälsomyndigheten  begära att få uppgiften spärrad i den nationella  läkemedelslistan för direktåtkomst av patienten.
Hälso- och sjukvårdspersonal som har behörighet att förskriva  läkemedel och som efter en prövning enligt 12 kap. 3 §  offentlighets- och sekretesslagen eller 6 kap. 12 §  patientsäkerhetslagen finner att en uppgift om en underårig i  den nationella läkemedelslistan inte får lämnas ut till  dennes vårdnadshavare, ska hos E-hälsomyndigheten begära att  få uppgiften spärrad i den nationella läkemedelslistan för  direktåtkomst av vårdnadshavaren.
Hävning av spärr
5 §
En spärr enligt 3 § första stycket ska hävas av  E-hälsomyndigheten endast om patienten samtycker till det.
6 §
Hälso- och sjukvårdspersonal som har behörighet att  förskriva läkemedel och som efter en ny prövning finner att  en uppgift som begärts spärrad enligt 4 § andra eller tredje  stycket kan lämnas ut till patienten respektive  vårdnadshavaren, ska hos E-hälsomyndigheten begära att  spärren hävs. Ehälsomyndigheten ska häva en spärr om den  uppgift som spärrats enligt 4 § kan lämnas ut till patienten  respektive vårdnadshavaren.
5 kap. Om elektronisk åtkomst
Direktåtkomst för expedierande personal på öppenvårdsapotek
1 §
Direktåtkomst till andra uppgifter i den nationella  läkemedelslistan än ordinationsorsak får, även utan  patientens samtycke, ges till expedierande personal på  öppenvårdsapotek för det ändamål som anges i 3 kap. 3 § 1.
Direktåtkomst till uppgift om ordinationsorsak får endast med  patientens samtycke ges till expedierande personal på  öppenvårdsapotek för det ändamål som anges i 3 kap. 3 § 1.
Direktåtkomst enligt första och andra styckena får i fråga om  uppgifter om förskrivningar endast avse förskrivningar som  registrerats i den nationella läkemedelslistan inom de  senaste 24 månaderna.
2 §
Direktåtkomst till andra uppgifter i den nationella  läkemedelslistan än ordinationsorsak får med patientens  samtycke ges till expedierande personal på öppenvårdsapotek  för det ändamål som anges i 3 kap. 3 § 2.
Direktåtkomst för hälso- och sjukvårdspersonal
3 §
Direktåtkomst till uppgifter i den nationella  läkemedelslistan får med patientens samtycke ges till
1. hälso- och sjukvårdspersonal som har behörighet att  förskriva läkemedel eller andra varor, för de ändamål som  anges i 3 kap. 4 §, och
2. sjuksköterska utan behörighet att förskriva läkemedel  eller andra varor, dietist och farmaceut i hälso- och  sjukvården, för de ändamål som anges i 3 kap. 4 § 2 och 3.
Direktåtkomst enligt första stycket avser även uppgiften om  att det finns spärrade uppgifter.
Direktåtkomst enligt första stycket får utan patientens  samtycke ges till uppgifter om en patient som får  dosdispenserade läkemedel.
4 §
Direktåtkomst till uppgiften i den nationella  läkemedelslistan om att narkotiska eller andra särskilda  läkemedel har förskrivits till en patient får, även utan  patientens samtycke och även om det finns spärrade uppgifter,  för de ändamål som anges i 3 kap. 4 § ges till hälso- och  sjukvårdspersonal som har behörighet att förskriva  läkemedel.
Direktåtkomst enligt första stycket får endast avse uppgift  som är hänförlig till förskrivningar som registrerats i den  nationella läkemedelslistan inom de senaste 24 månaderna.
5 §
Om det är nödvändigt för att en patient ska kunna få  den vård eller behandling som han eller hon oundgängligen  behöver och patienten inte kan lämna sitt samtycke, får  hälso- och sjukvårdspersonal som har behörighet att förskriva  läkemedel och sjuksköterska utan sådan behörighet ges  direktåtkomst till uppgifter i den nationella  läkemedelslistan för de ändamål som anges i 3 kap. 4 §.  Direktåtkomsten avser även uppgifter som har spärrats.
Direktåtkomst för patient och ombud
6 §
Patienten får ha direktåtkomst till uppgifter om sig  själv. Direktåtkomst får även ges till en annan fysisk person  som patienten utsett genom en fullmakt som finns registrerad  i den nationella läkemedelslistan.
6 kap. E-hälsomyndighetens skyldighet att lämna ut  uppgifter Expedierande personal på öppenvårdsapotek
1 §
E-hälsomyndigheten ska till expedierande personal på  öppenvårdsapotek lämna ut de uppgifter som omfattas av  direktåtkomst enligt 5 kap. 1 och 2 §§.
Hälso- och sjukvårdspersonal
2 §
E-hälsomyndigheten ska till hälso- och  sjukvårdspersonal som har behörighet att förskriva läkemedel  eller andra varor, sjuksköterska utan sådan behörighet samt  till dietist och farmaceut i hälso- och sjukvården lämna ut  de uppgifter som omfattas av direktåtkomst enligt 5 kap. 
3-5 §§.
Regioner
3 §
E-hälsomyndigheten ska till den region som enligt 22 §  lagen (2002:160) om läkemedelsförmåner m.m. ska ersätta  kostnaderna för läkemedelsförmåner, för de ändamål som anges i 
3 kap. 5 § 1 och 3, lämna ut uppgifter om expedieringar av  förskrivna läkemedel och andra varor som omfattas av den  lagen.
E-hälsomyndigheten ska, för samma ändamål som anges i första  stycket, till den region som enligt 7 kap. 4 §  smittskyddslagen (2004:168) ska ersätta kostnader för  läkemedel lämna ut uppgifter om expedieringar av förskrivna  läkemedel som är kostnadsfria enligt den lagen.
För ändamål som anges i 3 kap. 5 § 3 ska uppgifter om  patientens identitet vara krypterade på ett sådant sätt att  dennes identitet skyddas. I 4 kap. 6 § andra stycket  patientdatalagen (2008:355) finns bestämmelser om att detta  skydd för patientens identitet ska bestå hos regionerna.
Lag (2019:990)
.
Förskrivare och verksamhetschef
4 §
E-hälsomyndigheten ska till den förskrivare som gjort  förskrivningen och till verksamhetschefen vid den enhet där  förskrivaren tjänstgör lämna ut uppgifter som avses i 3 kap. 
5 § 4.
Socialstyrelsen
5 §
E-hälsomyndigheten ska till Socialstyrelsen, för de  ändamål som anges i 3 kap. 5 § 5, lämna ut uppgifter om
1. datum för förskrivning och expediering, förskriven och  expedierad vara, mängd och dosering, kostnad och  kostnadsreducering enligt lagen (2002:160) om  läkemedelsförmåner m.m.,
2. ordinationsorsak,
3. patientens personnummer eller samordningsnummer och  folkbokföringsort, och
4. förskrivarens yrke, specialitet och arbetsplatskod.
Inspektionen för vård och omsorg
6 §
E-hälsomyndigheten ska till Inspektionen för vård och  omsorg, för de ändamål som anges i 3 kap. 5 § 6, lämna ut  uppgifter om en läkares eller tandläkares förskrivning av  narkotiskt läkemedel eller annat särskilt läkemedel.
Tandvårds- och läkemedelsförmånsverket
7 §
E-hälsomyndigheten ska till Tandvårds- och  läkemedelsförmånsverket, för det ändamål som anges i 3 kap. 
5 § 7, lämna ut uppgifter om datum för expediering, expedierad  vara och mängd, kostnad, kostnadsreducering, uppgifter om att  farmaceuten har motsatt sig utbyte och skälen för det enligt  lagen (2002:160) om läkemedelsförmåner m.m. och övriga  uppgifter som avser en förskrivning eller en expediering.  Ehälsomyndigheten ska redovisa uppgifterna per  öppenvårdsapotek.
Läkemedelsverket
8 §
E-hälsomyndigheten ska till Läkemedelsverket, för de  ändamål som anges i 3 kap. 5 § 8, lämna ut uppgifter som  anges i 3 kap. 8 § 1-3 och 6-8, redovisade per  öppenvårdsapotek.
7 kap. E-hälsomyndighetens skyldighet att informera vissa  myndigheter och den registrerade
Inspektionen för vård och omsorg
1 §
/Träder i kraft I:2025-12-01/
E-hälsomyndigheten ska informera Inspektionen för vård  och omsorg om det som kommit fram vid en kontroll av det  elektroniska system för direktåtkomst till uppgifter hos  myndigheten som den som bedriver verksamhet inom hälso- och  sjukvården ska ha enligt 9 kap. 1 §.
Myndigheten ska även informera Inspektionen för vård och  omsorg om den som bedriver verksamhet inom hälso- och  sjukvården inte lämnar de uppgifter till myndigheten som  föreskrivs i 9 kap. 1 §.
Läkemedelsverket
2 §
I 2 kap. 10 b § lagen (2009:366) om handel med  läkemedel finns bestämmelser om att E-hälsomyndigheten ska  informera Läkemedelsverket om det som kommit fram vid en  kontroll av det elektroniska systemet för direktåtkomst och  om en tillståndshavare inte lämnar vissa uppgifter som  föreskrivs i den lagen.
Den registrerade
3 §
Utöver det som framgår av artiklarna 13 och 14 i EU:s  dataskyddsförordning ska den som är personuppgiftsansvarig  enligt denna lag lämna information till den registrerade om
1. vilka uppgifter registret får innehålla,
2. tystnadsplikts- och säkerhetsbestämmelser,
3. rätten enligt artikel 82 i EU:s dataskyddsförordning och 
7 kap. 1 § lagen (2018:218) med kompletterande bestämmelser  till EU:s dataskyddsförordning till skadestånd vid behandling  av personuppgifter i strid med denna lag,
4. sökbegränsningar,
5. utlämnande av uppgifter på medium för automatiserad  behandling,
6. direktåtkomst, samtycke och spärrning,
7. behandling av uppgifter om patienter som får  dosdispenserade läkemedel, och
8. att registreringen inte är frivillig med de undantag som  framgår av 4 kap. 1 §.
8 kap. Behörigheter och åtkomstkontroll
1 §
E-hälsomyndigheten ska bestämma villkor för  tilldelning av behörighet till den som arbetar hos  myndigheten för åtkomst till den nationella läkemedelslistan.  Behörigheten ska begränsas till det som behövs för att den  som arbetar hos E-hälsomyndigheten ska kunna fullgöra sina  arbetsuppgifter där.
E-hälsomyndigheten ska se till att åtkomst till uppgifter i  den nationella läkemedelslistan dokumenteras så att åtkomsten  kan kontrolleras. Myndigheten ska systematiskt och  återkommande kontrollera om någon obehörigen tar del av  uppgifter i registret.
2 §
Direktåtkomst till uppgifter i den nationella  läkemedelslistan får ges först sedan E-hälsomyndigheten  försäkrat sig om att behörighets- och säkerhetsfrågorna är  lösta på ett sätt som är tillfredsställande ur  integritetssynpunkt och att behörigheten hos den som ska få  direktåtkomst är begränsad till att endast gälla sådana  uppgifter som denne har rätt att få ut enligt denna lag.
9 kap. Krav på hälso- och sjukvården och öppenvårdsapotek
1 §
/Träder i kraft I:2025-12-01/
Den som bedriver verksamhet inom hälso- och sjukvården  som innefattar ordination och förskrivning av läkemedel eller  andra varor ska
1. ha ett elektroniskt system som gör det möjligt att få  direktåtkomst till uppgifter i den nationella  läkemedelslistan, och
2. vid en elektronisk förskrivning lämna de uppgifter till  den nationella läkemedelslistan som anges i 3 kap. 8 §.
2 §
De krav som ställs på att den som har tillstånd att  bedriva öppenvårdsapotek ska ha ett elektroniskt system som  gör det möjligt att få direktåtkomst till uppgifter hos  E-hälsomyndigheten och vid expediering av en förskrivning  lämna vissa uppgifter till E-hälsomyndigheten anges i 2 kap. 
6 § 5 och 6 lagen (2009:366) om handel med läkemedel.
10 kap. Övriga bestämmelser
Avgifter
1 §
E-hälsomyndigheten får ta ut avgifter av den som har  tillstånd att bedriva öppenvårdsapotek för att täcka  kostnaderna för att föra den nationella läkemedelslistan.
Rätt att meddela föreskrifter
2 §
Regeringen eller den myndighet som regeringen  bestämmer får meddela ytterligare föreskrifter om avgifter  som avses i 1 §.
3 §
Regeringen eller den myndighet som regeringen  bestämmer kan med stöd av 8 kap. 7 § regeringsformen meddela  närmare föreskrifter om hur ordinationsorsak enligt 3 kap. 
8 § ska registreras och redovisas.
Övergångsbestämmelser
2018:1212
1. Denna lag träder i kraft den 1 december 2025 i fråga om 
7 kap. 1 § och 9 kap. 1 § och i övrigt den 1 maj 2021.
Lag (2023:152)
.
2. Genom lagen upphävs lagen (1996:1156) om receptregister  och lagen (2005:258) om läkemedelsförteckning.
3. Äldre föreskrifter gäller fortfarande i fråga om gallring  av uppgifter som har tillförts receptregistret och  läkemedelsförteckningen före ikraftträdandet.
4. Uppgifter som finns registrerade i receptregistret och i  läkemedelsförteckningen dagen före lagens ikraftträdande ska  i och med ikraftträdandet föras över till den nationella  läkemedelslistan. Överförda uppgifter får från och med lagens  ikraftträdande behandlas i den nationella läkemedelslistan  enligt denna lag för samma ändamål som tidigare och med dem  inte oförenliga ändamål.
5. Dessutom ska uppgifter i receptregistret som behandlas  enligt 6 § första stycket 10 lagen (1996:1156) om  receptregister föras över till den nationella läkemedelslistan  i och med ikraftträdandet av denna lag. Överförda uppgifter  får från och med lagens ikraftträdande behandlas i den  nationella läkemedelslistan för samma ändamål som tidigare och  med dem inte oförenliga ändamål.
Lag (2020:305)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.