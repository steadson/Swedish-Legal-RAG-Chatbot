Title: Förordning (2009:969) med instruktion för Statens inspektion för försvarsunderrättelseverksamheten
SFS Number: Svensk författningssamling 2009:969
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2009969-med-instruktion-for-statens_sfs-2009-969/
Source Link: http://rkrattsbaser.gov.se/sfst?bet=2009:969
Amendment Register Link: http://rkrattsbaser.gov.se/sfsr?bet=2009:969
Ministry/Authority: Försvarsdepartementet
Issued: 2009-10-15
Metadata: {"Utfärdad": "2009-10-15", "Ändrad": "t.o.m. SFS 2024:428"}

==================================================

Förordning (2009:969) med instruktion för Statens inspektion för försvarsunderrättelseverksamheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:969
Departement/myndighet
:   
Försvarsdepartementet
Utfärdad
:   
2009-10-15
Ändrad
:   
t.o.m. SFS 2024:428
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
Kontrollverksamhet
1 §
Statens inspektion för försvarsunderrättelseverksamheten har till uppgift att kontrollera försvarsunderrättelseverksamheten hos de myndigheter som enligt förordningen (2000:131) om försvarsunderrättelseverksamhet bedriver sådan verksamhet.
Inspektionen ska kontrollera att dessa myndigheter, i den försvarsunderrättelseverksamhet  som utförs, efterlever lagar och förordningar samt i övrigt fullgör sina skyldigheter.
2 §
Statens inspektion för försvarsunderrättelseverksamheten är kontrollmyndighet enligt lagen (2008:717) om signalspaning i försvarsunderrättelseverksamhet och har de uppgifter som framgår av den lagen.
3 §
Statens inspektion för försvarsunderrättelseverksamheten  ska granska sådan behandling av personuppgifter som utförs i
1. Försvarsmaktens försvarsunderrättelseverksamhet och  militära säkerhetstjänst med stöd av lagen (2021:1171) om  behandling av personuppgifter vid Försvarsmakten, och
2. Försvarets radioanstalts försvarsunderrättelse- och  utvecklingsverksamhet med stöd av lagen (2021:1172) om  behandling av personuppgifter vid Försvarets radioanstalt.
Förordning (2021:1211).
4 §
Statens inspektion för försvarsunderrättelseverksamheten ska i kontrollverksamhet enligt 1 §
1. följa hur lagen (2000:130) om försvarsunderrättelseverksamhet och förordningen (2000:131)
om försvarsunderrättelseverksamhet tillämpas,
2. granska att försvarsunderrättelseverksamheten bedrivs i enlighet med den inriktning som är bestämd,
3. granska de verksamheter där teknisk och personbaserad inhämtning av underrättelser bedrivs med särskilda metoder,
4. granska övriga medel och metoder för inhämtning av underrättelser som används, och
5. granska principer för rekrytering och utbildning av personal.
5 §
Statens inspektion för försvarsunderrättelseverksamheten ska utöva sin kontroll genom inspektioner och andra undersökningar hos de myndigheter som avses i 1 §.
Inspektionen ska lämna dessa  myndigheter de synpunkter och de förslag till åtgärder som föranleds av kontrollverksamheten. Om det behövs, ska inspektionen också lämna dessa synpunkter och förslag om åtgärder till regeringen.
Inspektionen ska senast den 1 mars varje år till regeringen lämna en rapport över föregående års granskningsverksamhet.
6 §
Statens inspektion för försvarsunderrättelseverksamheten har rätt att av andra myndigheter få de upplysningar och det biträde som behövs för dess verksamhet.
Verkställighetsuppgifter
7 §
Av 12 § lagen (2008:717) om signalspaning i försvarsunderrättelseverksamhet framgår att Statens inspektion för försvarsunderrättelseverksamheten ska verkställa beslut om tillgång till signalbärare.
Verkställighetsåtgärder får vidtas av den anställde vid inspektionen som nämnden bestämmer.
Ledning
8 §
I 10 § tredje stycket lagen (2008:717) om signalspaning i försvarsunderrättelseverksamhet finns bestämmelser om Statens inspektion för försvarsunderrättelseverksamhetens ledning och sammansättningen av den nämnd som leder myndigheten. Nämnden ska ha högst sju ledamöter.
9 §
Nämnden är beslutför när ordföranden och minst hälften av de andra ledamöterna är närvarande.
Särskilt beslutandeorgan
10 §
Ett särskilt beslutandeorgan inom myndigheten, som  benämns Delegationen för kontroll på begäran av enskild, har  till uppgift att utföra kontroll enligt 10 a § lagen 
(2008:717) om signalspaning i försvarsunderrättelseverksamhet.
Delegationen ska bestå av en ordförande, en vice ordförande  och fyra andra ledamöter. I 10 a § tredje stycket lagen om  signalspaning i försvarsunderrättelseverksamhet finns  ytterligare bestämmelser om sammansättningen av delegationen.
Förordning (2024:428).
10 a §
Delegationen som anges i 10 § ansvarar för sina egna  beslut. Förordning (2024:428).
Organisation
11 §
Vid Statens inspektion för försvarsunderrättelseverksamheten finns ett kansli.
Handläggning av ärenden om kontroll i myndighetens nämnd
12 §
Nämnden sammanträder i fråga om kontrollverksamheten på kallelse av ordföranden. Nämnden ska dessutom sammanträda om någon ledamot eller någon av de myndigheter som bedriver försvarsunderrättelseverksamhet begär det.
13 §
Vid handläggningen av ett ärende i kontrollverksamheten som kräver särskild kompetens får nämnden förordna en sakkunnig person att biträda nämnden.
14 §
Nämnden får ge den som kan lämna upplysningar i ett ärende  tillfälle att närvara vid ett sammanträde.
Den som har varit närvarande får av nämnden tillerkännas skälig  ersättning av allmänna medel för sina inställelsekostnader.
15 §
Om nämnden i sin verksamhet uppmärksammar förhållanden  som kan utgöra brott, ska nämnden anmäla det till  Åklagarmyndigheten eller annan behörig myndighet.
Om nämnden uppmärksammar felaktigheter som kan medföra  skadeståndsansvar för staten gentemot en fysisk eller en  juridisk person, ska nämnden anmäla det till Justitiekanslern.
Om nämnden finner omständigheter som  Integritetsskyddsmyndigheten bör uppmärksammas på, ska nämnden  anmäla det till den myndigheten.
Nämnden ska samråda med den berörda myndigheten innan en sådan  anmälan som avses i första-tredje styckena lämnas. Till  anmälan ska nämnden bifoga sin utredning. Efter det att  anmälan har gjorts ska nämnden lämna myndigheten det bistånd  som behövs. Förordning (2024:428).
Handläggning av ärenden i Delegationen för kontroll på begäran  av enskild
15 a §
Delegationen sammanträder efter kallelse av  ordföranden. Förordning (2024:428).
15 b §
Delegationen är beslutsför när ordföranden eller vice  ordföranden och två andra ledamöter är närvarande.
Ordföranden eller vice ordföranden får ensam fatta beslut av  enklare slag. Ett sådant beslut ska anmälas till delegationen  vid nästföljande sammanträde. Förordning (2024:428).
15 c §
Om delegationen i sin verksamhet uppmärksammar  förhållanden som kan utgöra brott, ska delegationen anmäla det  till Åklagarmyndigheten eller annan behörig myndighet.
Om delegationen uppmärksammar felaktigheter som kan medföra  skadeståndsansvar för staten gentemot en fysisk eller en  juridisk person, ska delegationen anmäla det till  Justitiekanslern.
Om delegationen finner omständigheter som  Integritetsskyddsmyndigheten bör uppmärksammas på, ska  delegationen anmäla det till den myndigheten.
Om delegationen finner omständigheter som den nämnd som leder  Statens inspektion för försvarsunderrättelseverksamheten bör  uppmärksammas på, ska delegationen anmäla det till nämnden.
Förordning (2024:428).
15 d §
Delegationen ska samråda med den berörda myndigheten  innan en sådan anmälan som avses i 15 c § lämnas. Till anmälan  ska delegationen bifoga sin utredning. Efter det att anmälan  har gjorts ska delegationen lämna myndigheten det bistånd som  behövs. Förordning (2024:428).
Anställningar och uppdrag
16 §
Anställning som kanslichef beslutas av regeringen.
Undantag från myndighetsförordningen
17 §
Statens inspektion för försvarsunderrättelseverksamheten ska inte tilllämpa 29 § myndighetsförordningen (2007:515) om ärendeförteckning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.