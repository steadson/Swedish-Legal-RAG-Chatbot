Title: Bostadsförvaltningslag (1977:792)
SFS Number: Svensk författningssamling 1977:792
URL: https://www.riksdagen.se/sv/dokument-och-lagar/dokument/svensk-forfattningssamling/bostadsforvaltningslag-1977792_sfs-1977-792/
Source Link: http://rkrattsbaser.gov.se/sfst?bet=1977:792
Amendment Register Link: http://rkrattsbaser.gov.se/sfsr?bet=1977:792
Ministry/Authority: Justitiedepartementet L1
Issued: 1977-11-03
Metadata: {"Utfärdad": "1977-11-03", "Ändrad": "t.o.m. SFS 2021:1099"}

==================================================

Bostadsförvaltningslag (1977:792)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1977:792
Departement/myndighet
:   
Justitiedepartementet L1
Utfärdad
:   
1977-11-03
Ändrad
:   
t.o.m. SFS 2021:1099
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag äger tillämpning på fastighet där det finns bostadslägenhet som är uthyrd eller kan hyras ut av fastighetens ägare för annat ändamål än fritidsändamål och som ej utgör del av hans egen bostad. Fastighet som tillhör staten eller kommun kan ej bli föremål för ingripande enligt 2 §.
När byggnad tillhör innehavare av inskriven tomträtt äger bestämmelserna i denna lag om fastighet motsvarande tillämpning på tomträtten. I fråga om byggnad som annars tillhör annan än ägaren av marken gäller lagen i tillämpliga delar. Såsom ägare av fastighet anses, när omständigheterna föranleder det, annan som innehar fastigheten.
Denna lag tillämpas inte på fastigheter som ägs av kooperativa hyresrättsföreningar enligt lagen (2002:93) om kooperativ hyresrätt eller på fastigheter där samtliga bostadslägenheter hyrs av sådana föreningar.
Lag (2002:97)
.
Förutsättningar för ingripande i förvaltningen
2 §
Hyresnämnden får besluta om ingripande i förvaltningen av  en fastighet, om fastighetsägaren brister i sina skyldigheter  mot bostadshyresgästerna genom att
1. eftersätta underhållet av fastigheten eller
2. annars förvalta fastigheten på ett sätt som inte är  godtagbart för bostadshyresgästerna.
Ett beslut om ingripande i förvaltningen får meddelas redan om  det finns anledning att anta att fastigheten förvaltas på ett  sätt som inte är godtagbart för bostadshyresgästerna, om en  ansökan om ingripande kommer in till hyresnämnden inom tre år  från det att fastighetsägaren har ansökt om lagfart.
Lag (2021:1099)
.
3 §
Hyresnämnden får, utöver i de fall som anges i 2 §,  besluta om ingripande i förvaltningen om fastighetsägaren inte  hyr ut lägenheter för bostadsändamål i fastigheten och det med  hänsyn till bostadsförsörjningen är uppenbart oförsvarligt att  lägenheterna står tomma.
Lag (2021:1099)
.
Formerna för ingripande
4 §
Ett ingripande i förvaltningen kan avse antingen att  hyresnämnden förelägger fastighetsägaren att åtgärda bristerna  i förvaltningen (förvaltningsföreläggande) eller att  hyresnämnden ställer fastigheten under förvaltning av en  särskild förvaltare (tvångsförvaltning).
Lag (2021:1099)
.
5 §
Tvångsförvaltning får endast beslutas om ett  förvaltningsföreläggande inte bedöms som tillräckligt för att  uppnå en godtagbar förvaltning. Vid denna bedömning ska det  särskilt beaktas hur allvarliga bristerna i förvaltningen är  och om fastighetsägaren kan antas rätta sig efter ett  förvaltningsföreläggande.
Lag (2021:1099)
.
Förvaltningsföreläggande
6 §
I ett förvaltningsföreläggande ska hyresnämnden förelägga  fastighetsägaren att åtgärda bristerna i förvaltningen inom  viss tid. Finns det särskilda skäl får tiden förlängas, om en  ansökan om det görs innan tidsfristen löper ut.
Föreläggandet får förenas med vite.
Lag (2021:1099)
.
7 §
Har upphävts genom
lag (2021:1099)
.
Tvångsförvaltning
8 §
Beslutar hyresnämnd om tvångsförvaltning, skall nämnden samtidigt utse förvaltare. Till förvaltare  skall utses bolag, förening eller annan som har erforderlig erfarenhet av fastighetsförvaltning.
Hyresnämnden kan under pågående förvaltning utse ny förvaltare när förhållandena föranleder det.
9 §
Förvaltaren skall svara för en tillfredsställande skötsel av fastigheten. Han skall verka för att de olägenheter som föranlett förvaltningsbeslutet undanröjes och att fastigheten genomgår sådan förbättring och modernisering som är förenlig med en ändamålsenlig fastighetsförvaltning. Han skall vara verksam för att skälig avkastning erhålles.
9 a §
Vid tvångsförvaltning av fastighet ska förvaltaren anses vara den som betalar ut ersättning för arbete enligt skatteförfarandelagen (2011:1244) beträffande den förvaltade egendomen. Bestämmelserna i 60 kap. 1 § nämnda lag om befrielse från betalningsskyldighet gäller även förvaltaren.
Lag (2011:1307)
.
10 §
Om det är påkallat av särskilda skäl, får hyresnämnden meddela föreskrifter för förvaltningen.
11 §
Förvaltaren uppbär hyror och andra löpande intäkter av fastigheten samt företräder även i övrigt ägaren i angelägenheter som rör fastigheten, om ej annat följer av andra och tredje styckena.
Förvaltaren får ej överlåta fastigheten eller annars förfoga över den så att den helt eller delvis frånhändes ägaren. Förvaltaren får ej heller på fastighetsägarens vägnar ingå borgen eller växelförbindelse.
Utan hyresnämndens tillstånd får förvaltaren ej låta inteckna fastigheten eller taga upp lån mot säkerhet i form av panträtt i fastigheten. I övrigt får förvaltaren ingå avtal om kredit endast om avtalet ej står i missförhållande till de ekonomiska förutsättningarna för förvaltningen.
Förvaltaren kan besluta att angelägenhet som saknar betydelse för ändamålet med förvaltningen skall undantas från denna. Hyresnämnden och fastighetsägaren skall ofördröjligen underrättas om sådant beslut.
12 §
Fastighetsägaren får med hyresnämndens tillstånd taga upp lån mot säkerhet i form av panträtt i fastigheten och låta företaga inskrivningsåtgärd beträffande denna. Även utan sådant tillstånd får fastighetsägaren låta företaga inskrivningsåtgärd som avses i 20 och 21 kap. jordabalken.
Tillstånd enligt första stycket får lämnas endast om åtgärden ej försämrar förutsättningarna för en tillfredsställande fastighetsförvaltning.
13 §
Kan medel till förvaltningen ej i tillräcklig mån erhållas genom löpande intäkter eller genom lån, får hyresnämnden, i den mån det finnes skäligt med hänsyn till fastighetsägarens förhållanden och övriga omständigheter, på begäran av förvaltaren ålägga fastighetsägaren att till förvaltaren utge de ytterligare medel som denne behöver för åtgärd som avses i 9 §.
Överlåtelse av fastigheten medför icke befrielse från betalningsskyldighet som har ålagts dessförinnan.
14 §
Föreligger ej längre skäl för att ålagd betalningsskyldighet fullgöres, får hyresnämnden förordna att beslutet om betalningsskyldighet icke vidare skall gälla.
15 §
Fastighetsägaren är skyldig att i den omfattning hyresnämnden finner skäligt utge ersättning för utrymme som han själv använder.
Erlägges ej ersättning enligt första stycket, får hyresnämnden ålägga fastighetsägaren att avflytta från utrymmet.
På begäran av fastighetsägaren får hyresnämnden medge denne skäligt uppskov med avflyttningen.
16 §
Fastighetsägaren är skyldig att lämna förvaltaren de upplysningar rörande fastigheten som behövs för en tillfredsställande förvaltning.
Hyresnämnden får kalla fastighetsägaren att inför nämnden under ed lämna upplysningar enligt första  stycket. Därvid skall 36 kap. 6, 11, 14, 20 och 21 §§ rättegångsbalken äga motsvarande tillämpning.
17 §
Fastighetsägaren är skyldig att tillhandahålla förvaltaren handlingar och annat av betydelse för förvaltningen.
Fullgör fastighetsägaren ej sin skyldighet enligt första stycket, får hyresnämnden vid vite förelägga honom att fullgöra skyldigheten.
18 §
Hyresnämnden ska inom sex månader från det att beslutet  om tvångsförvaltning trädde i kraft fastställa den tid som  förvaltningen ska pågå. Tiden får, om beslutet har meddelats  med stöd av 2 § första stycket eller 3 §, bestämmas till högst  fem år från det att beslutet om tvångsförvaltning trädde  i kraft. Om beslutet har meddelats med stöd av 2 § andra  stycket, får tiden bestämmas till högst tre år från det att  beslutet trädde i kraft.
Om det vid utgången av den bestämda tiden finns skäl för att  tvångsförvaltningen fortsätter, får hyresnämnden besluta om  förlängning av tiden. Förlängning får ske med högst tre år i  taget, om beslutet har meddelats med stöd av 2 § första  stycket eller 3 §. Om beslutet har meddelats med stöd av 2 §  andra stycket, får hyresnämnden besluta om förlängning av  tiden med högst ett år.
Om det inte längre finns skäl för tvångsförvaltning, ska  hyresnämnden besluta att förvaltningen omedelbart ska upphöra.
Lag (2021:1099)
.
19 §
Övergår fastigheten till ny ägare under pågående förvaltning, gäller beslutet om förvaltning mot den nye ägaren. Denne inträder i förre ägarens rätt till de medel som förvaltaren har hand om för fastigheten samt svarar för de förbindelser som förvaltaren ingått.
20 §
Förvaltaren skall ofördröjligen underrätta hyresgäst om att fastigheten har ställts under tvångsförvaltning och om vem som är förvaltare. Förvaltaren skall också ofördröjligen underrätta hyresgäst om beslut som avses i 18 §.
Hyresgäst som har erhållit underrättelse enligt första stycket första meningen kan så länge förvaltningen pågår icke med befriande verkan betala hyra till annan än förvaltaren eller den som förvaltaren har anvisat. En erinran härom skall intagas i underrättelsen.
Förvaltaren skall också ofördröjligen underrätta borgenär, som har panträtt i fastigheten och som är känd, om förvaltningen.
21 §
Medel som förvaltaren har hand om för fastigheten skall hållas skilda från andra medel. De får ej utmätas för annan skuld än sådan som är hänförlig till tvångsförvaltningen och de ingår ej heller i fastighetsägarens konkursbo.
Behållna medel, som ej finnes böra avsättas för förvaltningen, skall utbetalas till fastighetsägaren. Tvist om vad fastighetsägaren är berättigad att utfå prövas av hyresnämnden.
22 §
Förvaltaren skall för varje kalenderår inom två månader från årets utgång lämna skriftlig redovisning till hyresnämnden för sin förvaltning. Tillämpar fastighetsägaren  brutet räkenskapsår, skall tiden för redovisningens avlämnande i stället räknas från räkenskapsårets utgång. När förvaltaren frånträder sitt uppdrag skall redovisning för den gångna delen av redovisningsperioden lämnas inom två månader från det uppdraget upphörde.
Redovisningsskyldigheten skall fullgöras i enlighet med god redovisningssed. Till den siffermässiga redovisningen skall fogas förvaltningsberättelse med upplysning om vidtagna och planerade förvaltningsåtgärder av större vikt och om fastighetens skick.
Avskrift av redovisningshandlingarna skall av nämnden översändas till fastighetsägaren. I den mån nämnden finner lämpligt, skall också sökanden och annan få del av redovisningen.
Hyresnämnden skall granska redovisningen och kontrollera att den är godtagbar från redovisningsmässig synpunkt. Finner nämnden anledning till anmärkning mot redovisningen, skall fastighetsägaren underrättas härom.
23 §
Vill fastighetsägaren klandra redovisning för viss redovisningsperiod, skall han inom ett år från det han av hyresnämnden mottog redovisningen väcka talan mot förvaltaren vid mark- och miljödomstolen.
Åberopas som grund för klandertalan omständighet som icke hänför sig till viss avlämnad redovisning, får talan väckas inom ett år från det fastighetsägaren mottog redovisning med anledning av att förvaltarens uppdrag upphörde.
Lag (2010:1000)
.
24 §
Om fastighetsägaren behöver ta del av räkenskapsmaterial rörande fastigheten för att kunna fullgöra uppgiftsskyldighet som åligger honom gentemot det allmänna eller eljest, skall han efter framställning till hyresnämnden beredas tillfälle till detta enligt anvisningar som nämnden meddelar.
25 §
Förvaltaren har rätt att få skäligt arvode och ersättning  för de utgifter som uppdraget har krävt. Beslut om detta  fattas av hyresnämnden för varje kalenderår eller för kortare  tid. Arvodet och ersättningen ska betalas ur fastighetens  avkastning, om inte hyresnämnden beslutar att fastighetsägaren  helt eller delvis ska betala arvodet eller ersättningen  personligen.
Om förvaltaren begär det, ska kommunen förskottera arvode som  enligt hyresnämndens beslut ska betalas av fastighetsägaren  personligen.
Fastighetsägaren är skyldig att ersätta kommunen med det  förskotterade beloppet och ränta på beloppet enligt 6 §  räntelagen (1975:635) från dagen för utbetalningen.
Lag (2021:1099)
.
25 a §
Om en fastighet är ställd under tvångsförvaltning och det behövs medel för en åtgärd för fastighetens skötsel som inte kan uppskjutas utan risk för att någon bostadshyresgäst lider allvarlig skada eller olägenhet, får en kommun på begäran av förvaltaren förskottera visst belopp.
Lag (1993:408)
.
26 §
När beslut meddelas om tvångsförvaltning eller när sådant beslut ändras, skall underrättelse genast sändas till inskrivningsmyndigheten för anteckning i fastighetsregistrets inskrivningsdel. Detsamma gäller när beslut meddelas enligt 18 §.
Lag (2000:242)
.
27 §
Tillsyn över tvångsförvaltning utövas av hyresnämnden.
Inlösen
28 §
Om en fastighet är ställd under tvångsförvaltning men förhållandena är sådana att en tillfredsställande förvaltning därvid inte kan uppnås, får kommunen lösa fastigheten.
Talan om inlösen ska väckas vid mark- och miljödomstolen. I fråga om inlösen gäller i övrigt expropriationslagen (1972:719)
i tillämpliga delar, dock med undantag för 4 kap. 1 § andra stycket.
Lag (2010:1000)
.
Övriga bestämmelser
29 §
En ansökan om ingripande i förvaltningen får göras av  kommunen eller en organisation av hyresgäster.
Sedan ett beslut om tvångsförvaltning har meddelats, ska en  fråga som rör förvaltningen tas upp till prövning av  hyresnämnden, om sökanden, förvaltaren eller fastighetsägaren  begär det och om något annat inte följer av en särskild  bestämmelse. Nämnden får också självmant ta upp en fråga som  rör förvaltningen, om inte något annat följer av en särskild  bestämmelse.
Lag (2021:1099)
.
30 §
En ansökan om ingripande i förvaltningen kan riktas mot  den som senast har beviljats eller sökt lagfart, även om denne  har överlåtit fastigheten innan ansökan om ingripande i  förvaltningen görs.
Om fastigheten överlåts efter att ansökan har gjorts eller om  det är fråga om ett sådant fall som avses i första stycket,  ska rättegångsbalkens bestämmelser om verkan av att  tvisteföremålet överlåts och om tredje mans deltagande i  rättegång tillämpas.
Är tvist om äganderätten antecknad i fastighetsregistrets  inskrivningsdel, kan en ansökan om ingripande i förvaltningen  riktas mot den som innehar fastigheten med äganderättsanspråk.
Lag (2021:1099)
.
31 §
Hyresnämndens beslut om tvångsförvaltning länder omedelbart till efterrättelse. Hyresnämnden kan även i fråga om annat beslut enligt denna lag förordna att det skall lända till efterrättelse genast.
Föreligger särskilda skäl, får hyresnämnden besluta om tvångsförvaltning och utse förvaltare för tiden till dess slutligt beslut meddelas.
32 §
Hyresnämnden ska självmant ta upp en fråga om påföljd för  fastighetsägare som åsidosätter en skyldighet enligt 6 §, 16 §  andra stycket eller 17 §. För böter och vite gäller 9 kap. 8  och 9 §§ rättegångsbalken i tillämpliga delar.
Om ett föreläggande har förenats med vite enligt denna lag får  vitet inte förvandlas till fängelse.
Lag (2021:1099)
.
33 §
I fråga om förfarandet vid hyresnämnden i ärenden enligt denna lag finns bestämmelser i lagen (1973:188) om arrendenämnder och hyresnämnder.
34 §
Hyresnämndens beslut enligt denna lag får överklagas hos Svea hovrätt inom tre veckor från den dag beslutet meddelades.
Överklagandet skall ges in till hyresnämnden.
Lag (1994:837)
.
35 §
Bifalles fastighetsägarens talan i besvärsmål i vilket kommunen är motpart, kan kommunen åläggas att ersätta honom hans rättegångskostnad. Om han vinner besvärsmål i vilket organisation av hyresgäster är motpart, kan sådan ersättning tillerkännas honom att betalas av statsverket. I övrigt gäller i besvärsmål allmänna bestämmelser om rättegångskostnad i tillämpliga delar.
Övergångsbestämmelser
1986:1175
Denna lag träder i kraft den 1 januari 1987. I fråga om beslut som har meddelats före ikraftträdandet gäller dock äldre föreskrifter.
1997:488
Denna lag träder i kraft den 1 november 1997 och tillämpas första gången i fråga om lön för inkomståret 1998.
2010:25
1. Denna lag träder i kraft den 1 mars 2010.
2. Ärenden om särskild förvaltning som har inletts hos hyresnämnden före ikraftträdandet prövas enligt 2 och 18 §§ i sin äldre lydelse.
2010:821
1. Denna lag träder i kraft den 1 augusti 2010.
2. Äldre föreskrifter gäller fortfarande för ersättningen, om talan om inlösen har väckts före ikraftträdandet. I ett sådant fall ska hänvisningarna till expropriationslagen
(1972:719) avse den lagens lydelse vid utgången av juli 2010.
2011:1307
1. Denna lag träder i kraft den 1 januari 2012.
2. Lagen tillämpas första gången på arbetsgivaravgifter som avser redovisningsperioden januari 2012 och skatteavdrag som ska dras av från ersättningar som betalas ut efter utgången av 2011.
2021:1099
1. Denna lag träder i kraft den 1 januari 2022.
2. Äldre föreskrifter gäller fortfarande om ett ärende om  särskild förvaltning har inletts hos hyresnämnden före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.