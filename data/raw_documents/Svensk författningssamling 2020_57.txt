Title: Förordning (2020:57) med instruktion för Läkemedelsverket
SFS Number: Svensk författningssamling 2020:57
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202057-med-instruktion-for_sfs-2020-57/
Source Link: http://rkrattsbaser.gov.se/sfst?bet=2020:57
Amendment Register Link: http://rkrattsbaser.gov.se/sfsr?bet=2020:57
Ministry/Authority: Socialdepartementet
Issued: 2020-02-27
Metadata: {"Utfärdad": "2020-02-27", "Ändrad": "t.o.m. SFS 2024:912"}

==================================================

Förordning (2020:57) med instruktion för Läkemedelsverket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:57
Departement/myndighet
:   
Socialdepartementet
Utfärdad
:   
2020-02-27
Ändrad
:   
t.o.m. SFS 2024:912
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
Allmänna uppgifter
1 §
Läkemedelsverket är förvaltningsmyndighet för verksamhet  som rör läkemedel och medicintekniska produkter. Myndigheten  ska verka för säkra och effektiva läkemedel av god kvalitet  och för god läkemedelsanvändning samt för att medicintekniska  produkter är säkra och lämpliga för sin användning.
Myndigheten ska vidare bistå regeringen med expertkunskap,  underlag och information i frågor som rör myndighetens  verksamhet.
2 §
Läkemedelsverket ansvarar för kontroll och tillsyn av  läkemedel, narkotika och vissa andra produkter som med hänsyn  till egenskaper eller användning står läkemedel nära.  Myndigheten ansvarar vidare för tillsyn, inklusive  marknadskontroll, av medicintekniska produkter, kosmetiska  produkter, tatueringsfärger och vissa andra produkter som med  hänsyn till egenskaper eller användning står dessa produkter  nära samt för att utse och övervaka anmälda organ för  medicintekniska produkter.
Myndigheten ansvarar för kontroll och tillsyn i enlighet med  vad som följer av lag, förordning och andra föreskrifter.
Förordning (2022:1202).
3 §
Läkemedelsverket ska inom sitt verksamhetsområde bidra med  kunskap som stöder utvecklingen av hälso- och sjukvården.
4 §
Läkemedelsverket ska arbeta för ökad kunskap om barn och  läkemedel. Myndigheten ska även verka för en effektivare och  säkrare läkemedelsanvändning samt för ökad tillgänglighet av  läkemedel till barn.
5 §
Läkemedelsverket ska inom ramen för sitt verksamhetsområde  främja innovation och livsvetenskap (life science) genom att  arbeta för god tillgång till och adekvat användning av nya  effektiva produkter.
6 §
Läkemedelsverket ska bedriva utrednings- och  utvecklingsverksamhet för att förbättra läkemedelsanvändningen  samt verka för samordning och samverkan mellan de aktörer som  är verksamma på området.
7 §
Läkemedelsverket ska inom ramen för den egna verksamheten  och i samarbete med andra aktörer arbeta för att kvinnor och  män, flickor och pojkar ska ha samma förutsättningar i fråga  om en god hälsa.
Uppgifter som rör regelgivning
8 §
Läkemedelsverket ansvarar för föreskrifter och allmänna  råd inom myndighetens verksamhetsområde.
9 §
Läkemedelsverket kungör sina föreskrifter i Gemensamma  författningssamlingen avseende hälso- och sjukvård,  socialtjänst, läkemedel, folkhälsa m.m. i enlighet med  bilaga 1 till författningssamlingsförordningen (1976:725).
Uppgifter som rör forskning
10 §
Läkemedelsverket ska svara för forskning på områden av  betydelse för den verksamhet som myndigheten ska bedriva.
Uppgifter som rör informationsgivning och rapportering
11 §
Läkemedelsverket ska inom sitt ansvarsområde svara för  information till andra myndigheter och enskilda.
12 §
Läkemedelsverket ska tillhandahålla producentobunden  läkemedelsinformation till allmänheten, hälso- och sjukvården  samt djursjukvården.
13 §
Läkemedelsverket ska anordna möten där patient- och  konsumentorganisationer deltar och, om det är nödvändigt,  tillsynstjänstemän, för att få ut information till allmänheten  om de förebyggande insatser och efterlevnadsåtgärder som  vidtas för att bekämpa förfalskning av läkemedel.
14 §
Läkemedelsverket ska på väl avskilda ytor på sin  webbplats lämna
1. endast sådan information, förteckning och hyperlänk som  anges i artikel 85c.4 i direktiv 2001/83/EG av den 6 november 
2001 om upprättande av gemenskapsregler för humanläkemedel, i  lydelsen enligt Europaparlamentets och rådets  direktiv 2011/62/EU, och
2. en sådan hyperlänk som anges i artikel 3 i kommissionens  genomförandeförordning (EU) nr 699/2014 av den 24 juni 2014 om  utformning av en gemensam logotyp för att identifiera de  personer som erbjuder distansförsäljning av läkemedel till  allmänheten och om de tekniska, elektroniska och  kryptografiska kraven för att kontrollera den gemensamma  logotypens äkthet.
Läkemedelsverket ska även skapa och administrera en webbplats  om distansförsäljning av veterinärmedicinska läkemedel i  Sverige enligt artikel 104.8 i Europaparlamentets och rådets  förordning (EU) 2019/6 av den 11 december 2018 om  veterinärmedicinska läkemedel och om upphävande av direktiv 
2001/82/EG. Förordning (2022:14).
15 §
Har upphävts genom förordning (2021:641).
16 §
Läkemedelsverket ska fullgöra den rapporteringsskyldighet  till Internationella narkotikakontrollstyrelsen (INCB) som  följer av artiklarna 19, 20, 25 punkt 3 och artikel 27 punkt 2  i 1961 års allmänna narkotikakonvention, artikel 16  punkterna 4-6 i 1971 års konvention om psykotropa ämnen och  artikel 12 punkt 12 i 1988 års konvention mot olaglig  hantering av narkotika och psykotropa ämnen 
(narkotikabrottskonventionen).
Uppgifter som rör försäljningsuppehåll för läkemedel och vissa  bristsituationer
17 §
Läkemedelsverket ska fortlöpande svara för att sprida  information om försäljningsuppehåll för läkemedel.
Myndigheten ska tillhandahålla en struktur för samordning  mellan aktörer inom hälso- och sjukvården och aktörer inom  försörjningskedjan för läke-medel när det gäller frågor om  kritiska eller potentiellt kritiska bristsituationer.  Myndigheten ska inom ramen för denna struktur ta fram läges-
bilder över kritiska eller potentiellt kritiska  bristsituationer.
Myndigheten ska till aktörer inom hälso- och sjukvården samt  till aktörer inom försörjningskedjan för läkemedel  tillhandahålla information om författningsmässiga  förutsättningar för hantering av bristsituationer.
Uppgifter som rör narkotikaförklaring
18 §
Läkemedelsverket ska bevaka och utreda behovet av  narkotikaförklaring av sådana varor som utgör läkemedel eller  varor som har potentiell medicinsk användning.
Uppgifter som rör granskning av system för  säkerhetsövervakning
19 §
Läkemedelsverket ska regelbundet granska det system för  säkerhetsövervakning som myndigheten ansvarar för enligt 
6 kap. 1 § läkemedelslagen (2015:315), i den del som systemet  avser säkerhetsövervakning av humanläkemedel. Myndigheten ska  vartannat år rapportera resultaten av granskningen till  Europeiska kommissionen.
Uppgifter som rör giftinformation
20 §
Läkemedelsverket ska genom Giftinformationscentralen
1. lämna giftinformation och behandlingsråd till hälso- och  sjukvården och allmänheten avseende akuta förgiftningar med  läkemedel, kemikalier, biologiska toxiner och andra produkter,
2. rekommendera och verka för att det finns effektiva  motgifter,
3. vara det organ som avses i artikel 13.6 i  Europaparlamentets och rådets förordning (EG) nr 1223/2009 av  den 30 november 2009 om kosmetiska produkter, och
4. vara det organ som avses i artikel 45 i Europaparlamentets  och rådets förordning (EG) nr 1272/2008 av den 16 december 
2008 om klassificering, märkning och förpackning av ämnen och  blandningar, ändring och upphävande av direktiven 67/548/EEG  och 1999/45/EG samt ändring av förordning (EG) nr 1907/2006.
Uppgifter som rör miljö
21 §
Läkemedelsverket ska inom sitt verksamhetsområde verka  för att det generationsmål för miljöarbetet och de  miljökvalitetsmål som riksdagen har fastställt nås och vid  behov föreslå åtgärder för miljöarbetets utveckling.
22 §
Läkemedelsverket ska i fråga om sitt miljöarbete enligt 
21 § rapportera till Naturvårdsverket och samråda med  myndigheten om vilken rapportering som behövs.
23 §
Vid Läkemedelsverket ska det finnas ett kunskapscentrum  för verksamhet som rör läkemedel i miljön. Verksamheten ska  bidra till att samla svenska aktörer och utgöra en plattform  för dialog och samarbete. Verksamheten ska ta sin utgångspunkt  i arbetet som bedrivs för ökad miljöhänsyn i EU:s  läkemedelslagstiftning och internationellt.
Uppgifter som rör beredskap
24 §
Läkemedelsverket ska svara för stöd till Socialstyrelsen  och Folkhälsomyndigheten i deras arbete med  beredskapsplanering på läkemedelsområdet.
25 §
Läkemedelsverket är beredskapsmyndighet enligt  förordningen (2022:524) om statliga myndigheters beredskap.
Förordning (2022:574).
Uppgifter inom det internationella arbetet
26 §
Läkemedelsverket ska följa och medverka i EU-arbetet och  annat internationellt samarbete inom myndighetens  verksamhetsområde, i förekommande fall på instruktion från  Regeringskansliet. Myndigheten ska hålla Regeringskansliet  informerat om det arbete som myndigheten är engagerad i.
27 §
Läkemedelsverket ska inom ramen för sitt  verksamhetsområde och i samarbete med andra aktörer arbeta för  att bidra till genomförandet av Sveriges politik för global  utveckling.
Uppgifter som behörig och ansvarig myndighet till följd av  EU-rättsakter
28 §
Har upphävts genom förordning (2022:14).
29 §
Läkemedelsverket ska fullgöra de uppgifter som en behörig  myndighet har enligt
1. rådets förordning (EG) nr 953/2003 av den 26 maj 2003 om  förhindrande av att handeln med vissa viktiga mediciner avleds  till Europeiska unionen,
2. artiklarna 14 och 16.3 i Europaparlamentets och rådets  förordning (EG) nr 816/2006 av den 17 maj 2006 om  tvångslicensiering av patent för tillverkning av  läkemedelsprodukter för export till länder med  folkhälsoproblem,
3. kommissionens delegerade förordning (EU) 2016/161 av den 
2 oktober 2015 om komplettering av Europaparlamentets och  rådets direktiv 2001/83/EG genom fastställande av närmare  bestämmelser om de säkerhetsdetaljer som anges på  förpackningar för humanläkemedel, och
4. Europaparlamentets och rådets förordning (EU) 2017/2394 av  den 12 december 2017 om samarbete mellan de nationella  myndigheter som har tillsynsansvar för  konsumentskyddslagstiftningen och om upphävande av förordning 
(EG) nr 2006/2004, i fråga om efterlevnaden av sådana regler  som myndigheten har tillsyn över. Förordning (2021:641).
29 a §
Läkemedelsverket är behörig myndighet enligt  Europaparlamentets och rådets förordning (EU) 2022/123 av den 
25 januari 2022 om en förstärkt roll för Europeiska  läkemedelsmyndigheten vid krisberedskap och krishantering  avseende läkemedel och medicintekniska produkter.
Läkemedelsverket ska även utföra de uppgifter som en  medlemsstat ska utföra enligt Europaparlamentets och rådets  förordning (EU) 2022/123 med undantag för artiklarna 3.2 och 
21.2. Sådana angelägna frågor som avses i artikel 4.3 får dock  endast tas upp efter uppdrag från regeringen.
Förordning (2024:912).
30 §
Läkemedelsverket är behörig myndighet enligt  Europaparlamentets och rådets förordning (EU) 2019/6 med  undantag för det som en annan myndighet ska göra enligt 5 kap. 
4 eller 5 § förordningen (2009:1386) om verksamhet inom  djurens hälso- och sjukvård eller 10 § förordningen (2006:815)  om provtagning på djur, m.m.
Läkemedelsverket ska delta i det samarbete som en medlemsstat  ska delta i när det gäller att
1. inrätta och underhålla en unionsdatabas om  veterinärmedicinska läkemedel enligt artikel 55.1 i  Europaparlamentets och rådets förordning (EU) 2019/6,
2. inrätta och underhålla ett system för farmakovigilans och  en unionsdatabas för farmakovigilans enligt artiklarna 73 och 
74 i den förordningen, och
3. utarbeta funktionsspecifikationer för databasen över  tillverkning, import och partihandel enligt artikel 91.4 i den  förordningen.
Läkemedelsverket ska även utföra de uppgifter som en  medlemsstat ska utföra vid kommissionens samordning av  revisioner enligt artikel 124 i Europaparlamentets och rådets  förordning (EU) 2019/6. Förordning (2023:104).
30 a §
Läkemedelsverket ska bistå Jordbruksverket med att ge  sådan vägledning och utarbeta sådana riktlinjer som avses i  artikel 107.4 i Europaparlamentets och rådets förordning (EU) 
2019/6. Förordning (2022:14).
30 b §
Läkemedelsverket är behörig myndighet och ska utföra de  uppgifter som en medlemsstat ska utföra enligt artikel 4.4 i  Europaparlamentets och rådets förordning (EU) 2019/4 av den 
11 december 2018 om tillverkning, utsläppande på marknaden,  användning av foder som innehåller läkemedel, om ändring av  Europaparlamentets och rådets förordning (EG) nr 183/2005 och  om upphävande av rådets direktiv 90/167/EEG, i den del  artikeln hänvisar till avsnitt 5 i kapitel IV i förordning 
(EU) 2019/6. Förordning (2022:14).
Uppdrag mot ersättning
31 §
Läkemedelsverket får inom sitt ansvarsområde, och om  verksamheten i övrigt medger det, utföra uppdrag inom eller  utom landet. Uppdragen ska utföras mot ersättning som  motsvarar kostnaden för sådan verksamhet.
Samverkan
32 §
Läkemedelsverket ska samverka med relevanta aktörer inom  sitt verksamhetsområde för att uppnå målen med verksamheten.
Myndighetens arbete med att styra med kunskap ska planeras och  utföras i samverkan med andra berörda myndigheter så att den  statliga styrningen med kunskap avseende hälso- och sjukvård  är samordnad.
Bestämmelser om samverkan med vissa andra myndigheter finns i  förordningen (2015:155) om statlig styrning med kunskap  avseende hälso- och sjukvård och socialtjänst.
33 §
Läkemedelsverket ska löpande samråda med Konsumentverket  på de områden där myndigheterna har ett gemensamt  tillsynsansvar.
Myndigheten ska vidare svara för stöd till Inspektionen för  vård och omsorgs tillsynsverksamhet.
Ledning
34 §
Myndigheten leds av en styrelse.
35 §
Styrelsen ska bestå av högst nio ledamöter.
Delegering
36 §
Styrelsen får överlåta till myndighetschefen att besluta  Läkemedelsverkets föreskrifter. Detta gäller inte föreskrifter  som har principiell betydelse eller annars är av större vikt.
Anställningar och uppdrag
37 §
Generaldirektören är myndighetschef.
38 §
Styrelsen beslutar om anställning av professorer vid  Läkemedelsverket. Vid anställning av professorer gäller 4 kap. 
6 § högskoleförordningen (1993:100) om sakkunnigbedömning. De  sakkunniga ska utses efter samråd med Uppsala universitet.
I fråga om behörighet och bedömningsgrunder vid anställning av  professorer gäller 4 kap. 3 § högskoleförordningen. Med  högskola avses i sådana sammanhang Läkemedelsverket.
Personalansvarsnämnd
39 §
Vid myndigheten ska det finnas en personalansvarsnämnd.
Tillämpligheten av vissa förordningar
40 §
Läkemedelsverket ska tillämpa  personalföreträdarförordningen (1987:1101) och  internrevisionsförordningen (2006:1228).
Övergångsbestämmelser
2020:57
1. Denna förordning träder i kraft den 1 april 2020.
2. Genom förordningen upphävs förordningen (2007:1205) med  instruktion för Läkemedelsverket.
3. Äldre föreskrifter gäller fortfarande för organ för  bedömning av överensstämmelse som fram till och med den 25 maj 
2021 utses och anmäls enligt rådets direktiv 90/385/EEG av den 
20 juni 1990 om tillnärmning av medlemsstaternas lagstiftning  om aktiva medicintekniska produkter för implantation, i  lydelsen enligt Europaparlamentets och rådets direktiv 
2007/47/EG och rådets direktiv 93/42/EEG av den 14 juni 1993  om medicintekniska produkter, i lydelsen enligt  Europaparlamentets och rådets direktiv 2007/47/EG.
Förordning (2020:316).
4. Äldre föreskrifter gäller fortfarande för organ för  bedömning av överensstämmelse som fram till och med den 25 maj 
2022 utses och anmäls enligt Europaparlamentets och rådets  direktiv 98/79/EG av den 27 oktober 1998 om medicintekniska  produkter för in vitro-diagnostik, i lydelsen enligt  kommissionens direktiv 2011/100/EU.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.