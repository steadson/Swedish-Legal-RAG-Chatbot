Title: Förordning (2017:583) om regionalt utvecklingsarbete
SFS Number: Svensk författningssamling 2017:583
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017583-om-regionalt_sfs-2017-583/
Source Link: http://rkrattsbaser.gov.se/sfst?bet=2017:583
Amendment Register Link: http://rkrattsbaser.gov.se/sfsr?bet=2017:583
Ministry/Authority: Landsbygds- och infrastrukturdepartementet RSL
Issued: 2017-06-15
Metadata: {"Utfärdad": "2017-06-15", "Ändrad": "t.o.m. SFS 2024:100"}

==================================================

Förordning (2017:583) om regionalt utvecklingsarbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:583
Departement/myndighet
:   
Landsbygds- och infrastrukturdepartementet RSL
Utfärdad
:   
2017-06-15
Ändrad
:   
t.o.m. SFS 2024:100
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna förordning finns bestämmelser om regionalt  utvecklingsarbete och statliga myndigheters medverkan i det  arbetet. Förordning (2024:100).
2 §
Med regionalt utvecklingsarbete avses i denna förordning  insatser för att skapa en hållbar regional tillväxt och  utveckling. Förordning (2024:100).
Det regionala utvecklingsarbetet
3 §
Det regionala utvecklingsarbetet ska bedrivas i syfte att  uppfylla målet för den regionala utvecklingspolitiken samt mål  eller motsvarande i programmen för Europeiska regionala  utvecklingsfonden samt i förekommande fall omställningsplanen  för Fonden för en rättvis omställning.
Den nationella strategin för hållbar regional utveckling i  hela landet 2021-2030 bör vara vägledande för det regionala  utvecklingsarbetet. Förordning (2024:100).
4 §
Ekonomisk, social och miljömässig hållbarhet ska vara en  integrerad del i analyser, strategier, program och insatser i  det regionala utvecklingsarbetet. Förordning (2024:100).
5 §
Det regionala utvecklingsarbetet ska utformas och bedrivas  i sektorsövergripande samarbete mellan aktörer på lokal,  regional, nationell och internationell nivå.
Förordning (2024:100).
Ansvaret för det regionala utvecklingsarbetet
6 §
Regionerna och Gotlands kommun har ansvaret för det  regionala utvecklingsarbetet i sina respektive län.
I lagen (2010:630) om regionalt utvecklingsansvar anges vilka  uppgifter som regionerna och Gotlands kommun har.
Förordning (2024:100).
7 §
Den som har ansvaret för det regionala utvecklingsarbetet  ska
1. utarbeta och fastställa en strategi för länets utveckling 
(regional utvecklingsstrategi) och samordna insatser för att  genomföra strategin,
2. fastställa mål och prioriteringar för det regionala  kompetensförsörjningsarbetet och tillhandahålla bedömningar av  länets kompetensbehov inom offentlig och privat sektor på kort  och lång sikt,
3. besluta om användningen av vissa statliga medel för  regionalt utvecklingsarbete, och
4. följa upp, låta utvärdera och årligen redovisa resultaten  av det regionala utvecklingsarbetet till regeringen enligt  förordningen (2024:99) om resultatredovisning av det regionala  utvecklingsarbetet.
Mål och prioriteringar för det regionala  kompetensförsörjningsarbetet får ingå som en del av den  regionala utvecklingsstrategin. Förordning (2024:100).
Den regionala utvecklingsstrategin
8 §
Den regionala utvecklingsstrategin ska vara en samlad och  sektorsövergripande strategi för det regionala  utvecklingsarbetet i ett eller flera län och innehålla mål och  långsiktiga prioriteringar för det regionala  utvecklingsarbetet.
Strategin ska bidra till sektorsövergripande samverkan mellan  länen och mellan aktörer på lokal, regional, nationell och  internationell nivå. Den ska ligga till grund för programmen  för Europeiska regionala utvecklingsfonden och Europeiska  socialfonden+ och ska beaktas när andra regionala strategier  och program tas fram.
Om flera regioner utarbetar en gemensam utvecklingsstrategi,  ska det som sägs om ett län i denna förordning i stället gälla  alla län som omfattas av strategin. Förordning (2024:100).
9 §
Den regionala utvecklingsstrategin ska upprättas utifrån  en analys av de särskilda förutsättningarna för hållbar  regional tillväxt och utveckling i länet. Analysen ska ha ett  territoriellt perspektiv inklusive hänsyn till funktionella  regionala samband såväl inom som över läns- och landsgränserna  samt till olika typer av landsbygder och tätorter.
Förordning (2024:100).
10 §
Den regionala utvecklingsstrategin ska utarbetas i  samverkan med berörda kommuner, regioner samt länsstyrelser  och andra berörda statliga myndigheter. Strategin ska  förankras väl lokalt och regionalt. Även näringslivet och det  civila samhällets organisationer i länet ska erbjudas  möjligheter till samverkan. Förordning (2019:1121).
11 §
När den regionala utvecklingsstrategin tas fram ska  relevanta mål, strategier, planer och program av betydelse för  det regionala utvecklingsarbetet beaktas.
Förordning (2024:100).
12 §
Den regionala utvecklingsstrategin ska ses över  åtminstone en gång mellan varje val till region- och  kommunfullmäktige. Förordning (2024:100).
13 §
När den regionala utvecklingsstrategin har fastställts  eller uppdaterats ska den lämnas till regeringen,  Tillväxtverket och andra relevanta statliga myndigheter och  aktörer. Förordning (2024:100).
14 §
Den som har ansvaret för det regionala utvecklingsarbetet  ska samordna insatserna för genomförandet av den regionala  utvecklingsstrategin med berörda kommuner och regioner samt  länsstyrelser och andra berörda statliga myndigheter. Även  näringslivet och det civila samhällets organisationer i länet  ska erbjudas möjligheter till samverkan.
Förordning (2024:100).
Användningen av statliga medel för regionalt utvecklingsarbete
15 §
Den regionala utvecklingsstrategin och, i förekommande  fall, programmen för Europeiska regionala utvecklingsfonden  och Europeiska socialfonden+ ska vara utgångspunkt vid urvalet  av insatser när den som har ansvaret för det regionala  utvecklingsarbetet fattar beslut om statliga medel för  regionala utvecklingsåtgärder. Förordning (2024:100).
Uppföljning, utvärdering och redovisning
16 §
Den som har ansvaret för det regionala utvecklingsarbetet  ska följa utvecklingen i länet och analysera, följa upp och  utvärdera det regionala utvecklingsarbetet i länet. I arbetet  ska den uppföljning och utvärdering som gjorts av Europeiska  regionala utvecklingsfonden, Fonden för en rättvis omställning  och Europeiska socialfonden+ tas till vara. Arbetet med  analyser, uppföljning och utvärdering ska ske löpande,  systematiskt och långsiktigt.
Uppföljningen och utvärderingen ska göras utifrån ekonomisk,  social och miljömässig hållbarhet. Statistik ska redovisas med  kön som övergripande indelningsgrund, om det inte finns  särskilda skäl mot detta.
Resultatet av analyser, uppföljningar och utvärderingar av det  regionala utvecklingsarbetet ska redovisas i enlighet med  förordningen (2024:99) om resultatredovisning av det regionala  utvecklingsarbetet. Förordning (2024:100).
17 §
Har upphävts genom förordning (2024:100).
Statliga myndigheters medverkan i det regionala  utvecklingsarbetet
18 §
Statliga myndigheter ska inom sina verksamhetsområden  verka för att målet för den regionala utvecklingspolitiken  uppnås. När det är lämpligt ska myndigheterna i sin verksamhet  i så stor utsträckning som möjligt ta hänsyn till regionala  förutsättningar.
I myndigheternas verksamhetsplanering ska insatser som bidrar  till att uppnå målen i de regionala utvecklingsstrategierna  och till det regionala utvecklingsarbetet i övrigt beaktas.
Förordning (2024:100).
19 §
Statliga myndigheters medverkan i det regionala  utvecklingsarbetet ska grundas på de strategiska områdena i  den nationella strategin för hållbar regional utveckling i  hela landet 2021-2030 samt målen och prioriteringarna i de  regionala utvecklingsstrategierna. Myndigheternas medverkan  ska ske i samverkan med den som har det regionala  utvecklingsansvaret. Tillväxtverket ska stödja andra statliga  myndigheters medverkan i det regionala utvecklingsarbetet.
Förordning (2024:100).
20 §
Statliga myndigheter ska
1. samråda med den som har ansvaret för det regionala  utvecklingsarbetet i frågor som är av väsentlig betydelse för  ett läns hållbara tillväxt och utveckling,
2. löpande informera den som har ansvaret för det regionala  utvecklingsarbetet om pågående och planerade verksamheter som  har betydelse för ett läns hållbara tillväxt och utveckling,
3. inom sina verksamhetsområden ge den hjälp som behövs till  den som har ansvaret för det regionala utvecklingsarbetet,
4. prioritera myndighetsgemensamma insatser i det regionala  utvecklingsarbetet,
5. när verksamhetsförändringar övervägs, samråda med den som  har ansvaret för det regionala utvecklingsarbetet,  länsstyrelsen och andra berörda statliga myndigheter,  kommuner, regioner, näringsliv och organisationer om  möjligheter att genom samordning eller samverkan upprätthålla  eller utveckla verksamheten, och
6. beakta möjligheterna till decentralisering när de planerar  sina verksamheter. Förordning (2024:100).
21 §
Länsstyrelsen ska inom sitt ansvarsområde främja andra  statliga myndigheters medverkan i det regionala  utvecklingsarbetet i länet. Förordning (2024:100).
Övergångsbestämmelser
2022:1384
1. Denna förordning träder i kraft den 20 september 2022.
2. Äldre föreskrifter gäller fortfarande för programperioden 
2014-2020.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.