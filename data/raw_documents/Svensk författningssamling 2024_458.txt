Title: Förordning (2024:458) om förarbehörighet i försöksverksamhet med att köra tung lastbil med alternativa bränslen
SFS Number: Svensk författningssamling 2024:458
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024458-om-forarbehorighet-i_sfs-2024-458/
Source Link: http://rkrattsbaser.gov.se/sfst?bet=2024:458
Amendment Register Link: http://rkrattsbaser.gov.se/sfsr?bet=2024:458
Ministry/Authority: Landsbygds- och infrastrukturdepartementet
Issued: 2024-06-13
Metadata: {"Utfärdad": "2024-06-13"}

==================================================

Förordning (2024:458) om förarbehörighet i försöksverksamhet med att köra tung lastbil med alternativa bränslen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:458
Departement/myndighet
:   
Landsbygds- och infrastrukturdepartementet
Utfärdad
:   
2024-06-13
Tidsbestämd
: 
2030-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning är meddelad med stöd av
- 10 kap. 1 och 4 §§ körkortslagen (1998:488) i fråga om 3 §  och 11 § 1,
- 8 kap. 11 § regeringsformen i fråga om 11 § 2,
- 8 kap. 7 § regeringsformen i fråga om övriga bestämmelser.
2 §
Med lastbil, tung lastbil, släpvagn och totalvikt avses i  denna förordning detsamma som i lagen (2001:559) om  vägtrafikdefinitioner. Med alternativa bränslen avses detsamma  som i förordning (2001:651) om vägtrafikdefinitioner.
Lättnader från kraven på förarbehörighet i försöksverksamhet
3 §
I en försöksverksamhet som har tillstånd enligt denna  förordning får en förare som är anställd hos eller anlitad av  tillståndshavaren, trots 2 kap. 1 och 5 §§ körkortslagen 
(1998:488), köra tung lastbil i enlighet med  tillståndsvillkoren.
Prövning av frågor om tillstånd för försöksverksamhet
4 §
Transportstyrelsen prövar frågor om tillstånd enligt denna  förordning.
5 §
Tillstånd får endast ges till juridiska personer.
6 §
Ett tillstånd ska gälla under den tidsperiod som  Transportstyrelsen bestämmer.
7 §
Tillstånd får ges endast om det finns en ansvarig  kontaktperson för försöksverksamheten och sökanden är lämplig.
Tillståndsvillkor
8 §
Ett tillstånd enligt denna förordning ska innehålla  villkor om att
1. föraren av den tunga lastbilen har ett gällande körkort med  behörigheten B och har haft körkortet i minst två år,
2. körkortet är utfärdat av en stat inom Europeiska ekonomiska  samarbetsområdet (EES),
3. lastbilen framförs utan tillkopplad släpvagn,
4. lastbilen drivs helt eller delvis med alternativa bränslen,
5. lastbilens totalvikt inte överstiger 4 250 kilogram, och
6. föraren medför körkort, dokumentation som visar att föraren  är anställd hos tillståndshavaren eller anlitad av  tillståndshavaren för att utföra transporter, kopia av  tillståndshavarens tillstånd samt uppgift om  försöksverksamhetens kontaktperson.
Transportstyrelsen får förena tillståndet med de ytterligare  villkor som behövs för försöksverksamheten.
Utvärdering
9 §
Tillståndshavaren ska senast den 1 mars varje år lämna en  skriftlig utvärdering till Transportstyrelsen avseende  försökets omfattning och resultat under föregående kalenderår.
Återkallelse
10 §
Transportstyrelsen får återkalla ett tillstånd för  försöksverksamhet om förutsättningarna för tillståndet  väsentligen förändras och om villkoren för tillståndet eller  kraven i denna förordning inte följs.
Bemyndiganden
11 §
Transportstyrelsen får meddela föreskrifter om
1. avgifter för ärendehandläggning, och
2. verkställigheten av denna förordning.
Överklagande
12 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut i fråga om tillstånd och återkallelse av tillstånd får  dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.