Title: Förordning (2019:7) om statsbidrag för verksamhet i regionala cancercentrum
SFS Number: Svensk författningssamling 2019:7
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20197-om-statsbidrag-for-verksamhet_sfs-2019-7/
Source Link: http://rkrattsbaser.gov.se/sfst?bet=2019:7
Amendment Register Link: http://rkrattsbaser.gov.se/sfsr?bet=2019:7
Ministry/Authority: Socialdepartementet
Issued: 2019-01-24
Metadata: {"Utfärdad": "2019-01-24", "Ändrad": "t.o.m. SFS 2019:1136"}

==================================================

Förordning (2019:7) om statsbidrag för verksamhet i regionala cancercentrum
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:7
Departement/myndighet
:   
Socialdepartementet
Utfärdad
:   
2019-01-24
Ändrad
:   
t.o.m. SFS 2019:1136
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Statsbidrag får, i mån av tillgång på medel, lämnas för  verksamhet som bedrivs av flera regioner i samverkan i ett  regionalt cancercentrum.
Syftet med statsbidraget är att främja regionernas arbete i de  regionala cancercentrumen med att öka vårdkvaliteten och  förbättra vårdresultaten samt att använda hälso- och  sjukvårdens resurser mer effektivt. Förordning (2019:1136).
2 §
Statsbidrag lämnas som verksamhetsbidrag. Bidraget ska  fördelas så att de regionala cancercentrumen får lika stora  belopp.
Ansökan
3 §
En ansökan om statsbidrag ska ha kommit in till  Socialstyrelsen senast det datum som myndigheten bestämmer.
4 §
En ansökan om statsbidrag ska innehålla
1. uppgift om vilket regionalt cancercentrum som ansökan  avser, vilka regioner som ingår i det regionala  cancercentrumet och vem som är behörig att företräda det  regionala cancercentrumet,
2. årlig budget för den verksamhet som ansökan avser,
3. en redogörelse för hur verksamheten är inriktad på att  skapa
a) ett mer effektivt arbete med att förebygga cancer och  upptäcka cancer tidigt,
b) bättre rehabilitering, uppföljning och palliativ vård,
c) mer sammanhållna vårdprocesser där endast medicinskt  motiverade väntetider förekommer,
d) en mer välfungerande kompetensförsörjning,
e) en mer effektiv kunskapsstyrning,
f) goda metoder för att samla och sprida fördjupad  patientinformation om cancer,
g) en mer effektiv och ändamålsenlig ledning och styrning av  cancervården,
h) en stärkt ställning för cancerpatienter och ett förbättrat  stöd till närstående,
i) bättre förutsättningar för klinisk cancerforskning och  innovation, och
j) en stärkt cancervård för barn och unga, samt
4. en redogörelse för hur det regionala cancercentrumet  samverkar med andra aktörer. Förordning (2019:1136).
5 §
Om sökanden inte lämnar in de handlingar och uppgifter  som följer av 4 §, ska sökanden ges möjlighet att komplettera  ansökan inom viss tid.
Beslut och utbetalning
6 §
Socialstyrelsen prövar frågor och betalar ut  statsbidrag enligt denna förordning.
7 §
Beslut om statsbidrag får fattas en gång per  kalenderår och avse en tidsperiod om ett kalenderår. I  beslutet om bidrag ska det finnas en anvisning om den  redovisning som ska göras enligt 8 §.
Redovisning
8 §
En mottagare av statsbidrag ska senast den 1 mars året  efter det att bidrag tagits emot lämna en ekonomisk  redovisning av de mottagna medlen till Socialstyrelsen.  Redovisningen ska göras på det sätt som Socialstyrelsen  anvisar.
Redovisningen ska innehålla
1. en ekonomisk redovisning av de mottagna medlen och en  redogörelse för hur de har använts,
2. uppgift om hur verksamheten har finansierats i övrigt,  och
3. de övriga uppgifter och handlingar som Socialstyrelsen  begär.
9 §
Socialstyrelsen ska senast den 30 september varje år  lämna en samlad redovisning till regeringen av de bidrag som  har lämnats enligt förordningen under föregående år.  Redovisningen ska innehålla uppgifter om vilka som har fått  bidrag och vad bidragen har använts till.
Vartannat år ska redovisningen även innehålla en analys av  verksamheten vid cancercentrumen samt förslag från  Socialstyrelsen om hur verksamheten kan utvecklas. Underlag  för denna del av redovisningen ska inhämtas genom platsbesök  och får kompletteras med övriga handlingar som  Socialstyrelsen begär från cancercentrumen.
Återbetalning och återkrav
10 §
Den som har tagit emot statsbidrag enligt denna  förordning är återbetalningsskyldig om
1. mottagaren genom att lämna oriktiga uppgifter eller på  annat sätt har förorsakat att bidrag har lämnats felaktigt,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för den verksamhet som det har lämnats för, eller
4. mottagaren inte har lämnat en sådan redovisning som avses  i 8 §.
11 §
Socialstyrelsen ska besluta att helt eller delvis  kräva tillbaka bidraget, om bidragsmottagaren är  återbetalningsskyldig enligt 10 §.
Om det finns särskilda skäl får Socialstyrelsen besluta att  helt eller delvis efterge kravet.
Överklagande
12 §
Beslut enligt denna förordning får inte överklagas.
Bemyndigande
13 §
Socialstyrelsen får meddela föreskrifter om  verkställigheten av denna förordning.
Övergångsbestämmelser
2019:7
1. Denna förordning träder i kraft den 19 februari 2019.
2. Förordningen tillämpas första gången i fråga om  statsbidrag som avser kalenderåret 2019.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.