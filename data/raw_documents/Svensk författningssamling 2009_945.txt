Title: Förordning (2009:945) med instruktion för Statens geotekniska institut
SFS Number: Svensk författningssamling 2009:945
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2009945-med-instruktion-for-statens_sfs-2009-945/
Source Link: http://rkrattsbaser.gov.se/sfst?bet=2009:945
Amendment Register Link: http://rkrattsbaser.gov.se/sfsr?bet=2009:945
Ministry/Authority: Klimat- och näringslivsdepartementet
Issued: 2009-10-08
Metadata: {"Utfärdad": "2009-10-08", "Ändrad": "t.o.m. SFS 2019:1073"}

==================================================

Förordning (2009:945) med instruktion för Statens geotekniska institut
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:945
Departement/myndighet
:   
Klimat- och näringslivsdepartementet
Utfärdad
:   
2009-10-08
Ändrad
:   
t.o.m. SFS 2019:1073
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Statens geotekniska institut är förvaltningsmyndighet för geotekniska och miljögeotekniska frågor. Myndigheten ska vara pådrivande i frågor som syftar till en säker, ekonomisk och miljöanpassad samhällsutveckling inom det geotekniska området.
2 §
Statens geotekniska institut ska inom ramen för sin verksamhet
1. medverka till att de nationella miljökvalitetsmålen nås, och
2. bidra med underlag och expertkunskap i det arbete som regeringen bedriver nationellt och inom Europeiska unionen.
Uppdragsverksamhet
3 §
Inom sitt verksamhetsområde får Statens geotekniska  institut utföra undersökningar, utredningar och andra uppdrag  åt statliga myndigheter och kommuner. Myndigheten får också  utföra uppdrag åt andra i den mån arbetet i övrigt tillåter  det.
Uppdragsverksamheten ska vara förenlig med myndighetens  kärnverksamhet och bidra till att bredda och effektivisera  användningen av geoteknik och miljögeoteknik.
Förordning (2018:1718).
Uppgifter med avseende på ras, skred och erosion
4 §
Statens geotekniska institut ska bidra till att riskerna för ras och skred minskar. Myndigheten ska i detta syfte
1. ge stöd åt kommuner och länsstyrelser i planprocessen rörande geotekniska säkerhetsfrågor,
2. övervaka stabilitetsförhållandena i Göta älvdalen,
3. bistå ansvariga instanser när ras eller skred har inträffat eller när det finns risk för ras eller skred, och
4. ge stöd åt Myndigheten för samhällsskydd och beredskap vid dess prövning av statsbidrag till förebyggande åtgärder mot naturolyckor och vid översiktlig kartering.
5 §
Statens geotekniska institut ska bidra till att de risker som är förknippade med stranderosion minskar genom att
1. bistå andra myndigheter med sakkunnigutlåtanden i ärenden om stranderosion, och
2. utveckla kunskapen inom området och samordna olika aktörers intressen.
Forskning, utveckling och kunskapsförmedling
6 §
Statens geotekniska institut ska bidra till att plan- och byggprocessen effektiviseras genom att inom sitt verksamhetsområde ta fram ny kunskap och nya metoder och ha en samordnande roll i syfte att identifiera kunskapsnivån och förmedla ny kunskap.
7 §
Statens geotekniska institut har avseende sanering och återställning av förorenade områden ansvar för forskning, teknikutveckling och kunskapsutveckling.
Rådgivning
8 §
Myndigheten ska bidra till effektivitet och kvalitet i plan- och byggprocessen genom att inom sitt område bistå myndigheter, kommuner och andra med rådgivning samt i samverkan med dessa introducera ny teknik och tillämpa forsknings- och utvecklingsresultat.
Ledning
9 §
Statens geotekniska institut leds av en myndighetschef.
Särskilda organ
10 §
Inom myndigheten finns en delegation för ras- och  skredfrågor.
Delegationen ska vara ett kontakt- och samverkansorgan för  myndigheter som arbetar med ras- och skredfrågor.
Förordning (2018:214).
11 §
Delegationen består av myndighetschefen, som är delegationens ordförande, myndighetens sakkunniga i ras- och skredfrågor samt ledamöter utsedda av Myndigheten för samhällsskydd och beredskap, Boverket, Trafikverket, Sjöfartsverket, Naturvårdsverket, Havs- och vattenmyndigheten, Sveriges geologiska undersökning och Sveriges meterologiska och hydrologiska institut. Därutöver får delegationen adjungera ledamöter.
Delegationen sammanträder när ordföranden finner anledning till det eller när någon annan ledamot begär det.
Förordning (2011:664).
11 a §
Inom myndigheten finns en delegation för Göta älv,  som är en rådgivande delegation för klimatanpassningsinsatser  för ras- och skredsäkring i Göta älvdalen för berörda aktörer  i området. Delegationens uppgift är att
1. upprätta och löpande uppdatera en plan för att genomföra  av stabilitetsförbättrande åtgärder längs Göta älvdalen,
2. samordna insatser för ras- och skredsäkring i Göta  älvdalen och stödja planeringen av stabilitetsförbättrande  åtgärder,
3. sprida information och kunskap om klimatanpassningsarbetet  med ras- och skredrisker i Göta älvdalen till berörda  aktörer, och
4. lämna yttrande till myndigheten över ansökningar om bidrag  för planering och genomförande av stabilitetshöjande åtgärder  i enlighet med förordningen (2018:213) om bidrag för  skredsäkring vid Göta älv.
I ärenden om yttrande ska ordföranden och minst två  tredjedelar av ledamöterna delta. Förordning (2018:214).
11 b §
Delegationen för Göta älv består av myndighetschefen som  är delegationens ordförande och högst tretton ledamöter.  Förordning (2018:214).
11 c §
Statens geotekniska institut utser enskilda ledamöter  till Delegationen för Göta älv efter förslag från  länsstyrelserna i Värmlands och Västra Götalands län,  Myndigheten för samhällsskydd och beredskap, Sjöfartsverket  och Trafikverket.
Ale, Göteborgs, Vänersborgs, Kungälvs, Lilla Edets och  Trollhättans kommuner, regionen i Västra Götalands län och  Vattenfall Vattenkraft AB ska inbjudas att delta i  delegationen.
Ledamöterna utses för en period om fyra år.  Jämställdhetsaspekten ska beaktas när ledamöter utses.
Förordning (2019:1073).
Anställning som myndighetschef
12 §
Generaldirektören är myndighetschef.
Personalfrågor
13 §
Inom Statens geotekniska institut ska det finnas en personalansvarsnämnd.
14 §
Statens geotekniska institut ska tillämpa personalföreträdarförordningen (1987:1101).
Avgifter
15 §
Statens geotekniska institut får ta ut avgifter upp  till full kostnadstäckning för sin uppdragsverksamhet.
Myndigheten får besluta om avgifternas storlek och disponera  avgiftsinkomsterna. Förordning (2018:1718).
Undantag från myndighetsförordningen
16 §
Statens geotekniska institut omfattas inte av bestämmelserna om ärendeförteckning i 29 §
myndighetsförordningen (2007:515).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.