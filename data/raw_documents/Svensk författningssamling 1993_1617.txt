Title: Ordningslag (1993:1617)
SFS Number: Svensk författningssamling 1993:1617
URL: https://www.riksdagen.se/sv/dokument-och-lagar/dokument/svensk-forfattningssamling/ordningslag-19931617_sfs-1993-1617/
Source Link: http://rkrattsbaser.gov.se/sfst?bet=1993:1617
Amendment Register Link: http://rkrattsbaser.gov.se/sfsr?bet=1993:1617
Ministry/Authority: Justitiedepartementet L4
Issued: 1993-12-16
Metadata: {"Utfärdad": "1993-12-16", "Ändrad": "t.o.m. SFS 2025:709"}

==================================================

Ordningslag (1993:1617)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1993:1617
Departement/myndighet
:   
Justitiedepartementet L4
Utfärdad
:   
1993-12-16
Ändrad
:   
t.o.m. SFS 2025:709
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Allmänna sammankomster och offentliga tillställningar
3 kap. Allmän ordning och säkerhet
4 kap. Ordning och säkerhet i viss kollektiv persontrafik
5 kap. Särskilda bestämmelser vid vissa idrottsarrangemang
Övergångsbestämmelser
1 kap. Inledande bestämmelser
1 §
Denna lag innehåller särskilda föreskrifter om allmänna sammankomster och offentliga tillställningar (2 kap.) samt föreskrifter om allmän ordning och säkerhet i övrigt dels vid sammankomster och tillställningar, på offentliga platser och vid vissa anläggningar och verksamheter (3 kap.), dels i viss kollektiv persontrafik (4 kap.), dels vid vissa idrottsarrangemang (5 kap.).
Lag (2009:101)
.
2 §
Med offentlig plats enligt denna lag avses
1. allmänna vägar,
2. gator, vägar, torg, parker och andra platser som i detaljplan redovisas som allmän plats och som har upplåtits för sitt ändamål,
3. områden som i detaljplan redovisas som kvartersmark för hamn-
verksamhet, om de har upplåtits för detta ändamål och är tillgängliga för allmänheten, samt
4. andra landområden och utrymmen inomhus som stadigvarande används för allmän trafik.
Regeringen eller, efter regeringens bemyndigande, en kommun får föreskriva att anläggningar för lek, idrott, camping eller friluftsliv, badplatser, järnvägsområden, begravningsplatser och andra sådana områden, om de inte omfattas av bestämmelserna i första stycket, skall jämställas med offentliga platser vid tillämpning av 3 kap.
och av lokala föreskrifter, under förutsättning att områdena är tillgängliga för allmänheten.
Om ett område eller utrymme som avses i första stycket är tillgängligt för allmänheten endast under vissa tider, är det offentlig plats under dessa. Detsamma gäller områden som omfattas av en föreskrift enligt andra stycket.
2 kap. Allmänna sammankomster och offentliga tillställningar
Definitioner
1 §
Med allmän sammankomst enligt denna lag avses
1. sammankomster som utgör demonstrationer eller som annars hålls för överläggning, opinionsyttring eller upplysning i allmän eller enskild angelägenhet,
2. föreläsningar och föredrag som hålls för undervisning eller för att meddela allmän eller medborgerlig bildning,
3. sammankomster som hålls för religionsutövning,
4. teaterföreställningar, biografföreställningar, konserter och andra sammankomster för att framföra konstnärligt verk, samt
5. andra sammankomster vid vilka mötesfriheten utövas.
För att en sammankomst skall anses som allmän krävs att den anordnas för allmänheten eller att allmänheten har tillträde till den eller att sammankomsten med hänsyn till de villkor som gäller för tillträde till den bör anses jämställd med en sådan sammankomst.
Bestämmelserna i denna lag om allmänna sammankomster gäller även om det vid en sammankomst förekommer mindre inslag av underhållning eller förströelse av annat slag än framförande av konstnärligt verk.
2 §
Vad som sägs i lagen om allmänna sammankomster gäller även cirkusföreställningar.
3 §
Med offentlig tillställning enligt denna lag avses
1. tävlingar och uppvisningar i sport, idrott och flygning,
2. danstillställningar,
3. tivolinöjen och festtåg,
4. marknader och mässor, samt
5. andra tillställningar som inte är att anse som allmänna sammankomster eller cirkusföreställningar.
För att en tillställning ska anses som offentlig krävs att den anordnas för allmänheten eller att allmänheten har tillträde till den.
En tillställning till vilken tillträdet är begränsat genom krav på inbjudan, medlemskap i en viss förening eller annat villkor är dock att anse som en tillställning som allmänheten har tillträde till, om tillställningen uppenbarligen är en del av en rörelse vars verksamhet uteslutande eller väsentligen består i att anordna tillställningar av detta slag. Detsamma gäller om tillställningen med hänsyn till omfattningen av den krets som äger tillträde, de villkor som gäller för tillträdet eller andra liknande omständigheter är att jämställa med sådan tillställning.
Lag (2010:515)
.
Krav på tillstånd eller anmälan
4 §
Allmänna sammankomster och offentliga tillställningar får  inte utan tillstånd anordnas på offentliga platser.
Tillstånd att anordna offentlig tillställning krävs även i  annat fall, om det är fråga om offentliga tivolinöjen,  marknader eller liknande nöjestillställningar eller tävlingar  eller uppvisningar i motorsport eller flygning. Om det kan ske  utan fara för ordning och säkerhet eller för trafiken, får  emellertid anordnaren befrias från skyldigheten att söka  tillstånd enligt detta stycke för tillställning av visst slag.  Ett beslut om befrielse får förenas med villkor.
En allmän sammankomst som avses i 1 § första stycket 4 eller  en cirkusföreställning får hållas utan tillstånd, om den med  hänsyn till det väntade deltagarantalet, den utvalda platsen  och tiden för sammankomsten samt de anordningar som avses  förekomma kan antas äga rum utan fara för ordning och säkerhet  eller för trafiken.
Lag (2023:308)
.
5 §
Den som avser att inom ett område som redovisas i detaljplan anordna en sådan allmän sammankomst utomhus eller offentlig tillställning som det inte krävs tillstånd för enligt 4 § skall anmäla detta.
Anmälningsskyldighet gäller också för en allmän sammankomst som anordnas inomhus inom ett område som redovisas i detaljplan och för en offentlig tillställning som anordnas utomhus utom detaljplanelagt område, om det på grund av det förväntade antalet deltagare vid sammankomsten eller tillställningen finns risk för att ordningen störs eller säkerheten äventyras vid den eller, som en direkt följd av den, i dess omedelbara omgivning eller för att trafiken störs.
En allmän sammankomst som avses i 1 § första stycket 4 behöver inte anmälas, om den med hänsyn till det förväntade antalet deltagare, den utvalda platsen och tiden för sammankomsten samt de anordningar som avses förekomma kan antas äga rum utan fara för ordning och säkerhet eller för trafiken.
Om det kan ske utan fara för ordning och säkerhet eller för trafiken, får anordnaren befrias från anmälningsskyldigheten i fråga om allmänna sammankomster eller offentliga tillställningar av visst slag. Ett beslut om befrielse får förenas med villkor.
Hur ansökan om tillstånd och anmälan görs
6 §
Ansökan om tillstånd att anordna och anmälan om en allmän sammankomst eller offentlig tillställning ska göras till Polismyndigheten.
Ansökan ska göras skriftligen i god tid. Om möjligt ska ansökan ha kommit in senast en vecka före sammankomsten eller tillställningen.
Anmälan ska göras skriftligen eller muntligen. Om möjligt ska anmälan ha kommit in senast fem dagar före sammankomsten eller tillställningen.
Lag (2014:590)
.
Vad ansökan och anmälan skall innehålla
7 §
En ansökan om tillstånd att anordna och en anmälan om en  allmän sammankomst eller offentlig tillställning ska innehålla  uppgifter om anordnaren, tiden för sammankomsten eller  tillställningen, dennas art och huvudsakliga utformning samt  de åtgärder i fråga om ordning och säkerhet som anordnaren  avser att vidta.
Lag (2021:6)
.
Tillstånd att täcka ansiktet
7 a §
Den som enligt 4 eller 5 § är skyldig att söka tillstånd eller anmäla en allmän sammankomst som avses i 1 §
första stycket 1 får i samband med att en sådan ansökan eller anmälan görs begära att deltagare i sammankomsten ska få tillstånd att helt eller delvis täcka ansiktet.
En begäran ska vara skriftlig och ha kommit in till Polismyndigheten inom den tid som anges i 6 §.
Lag (2014:590)
.
Prövningen med anledning av ansökan, anmälan eller begäran
8 §
Polismyndigheten prövar frågor om tillstånd att anordna allmänna sammankomster och offentliga tillställningar, om tillstånd enligt 7 a § att helt eller delvis täcka ansiktet samt om befrielse enligt 4 § andra stycket från skyldigheten att ansöka om tillstånd att anordna offentliga tillställningar.
Om den offentliga tillställningen avser tävling eller uppvisning i motorsport eller tävling eller uppvisning på väg med fordon och det för att genomföra tillställningen krävs beslut av länsstyrelsen i något annat avseende, prövas dock frågan om tillstånd av länsstyrelsen efter samråd med Polismyndigheten.
Anmälan om en allmän sammankomst eller offentlig tillställning behandlas av Polismyndigheten som också prövar frågor om befrielse enligt 5 § fjärde stycket från skyldigheten att göra anmälan om sammankomster eller tillställningar.
Lag (2014:590)
.
9 §
Polismyndigheten får förelägga anordnaren av en allmän sammankomst eller offentlig tillställning att lämna uppgifter utöver vad ansökan, anmälan eller begäran enligt 7 a § ska innehålla. Myndigheten får också själv sörja för den utredning som behövs. Anordnaren är dock inte skyldig att redogöra för innehållet i föredrag, tal eller dramatisk eller annan framställning som är avsedd att förekomma vid sammankomsten eller tillställningen.
Om det med anledning av en ansökan om tillstånd att anordna eller en anmälan om en cirkusföreställning eller en offentlig tillställning behövs en undersökning som kräver särskild fackkunskap, får Polismyndigheten anlita en sakkunnig på anordnarens bekostnad.
Lag (2014:590)
.
10 §
Tillstånd till en allmän sammankomst får vägras endast om det är nödvändigt med hänsyn till ordningen eller säkerheten vid sammankomsten eller, som en direkt följd av den, i dess omedelbara omgivning eller med hänsyn till trafiken eller för att motverka epidemi.
Tillstånd till en allmän sammankomst eller offentlig tillställning skall vägras, om sammankomsten eller tillställningen är avsedd att hållas i ett samlingstält som inte är godkänt eller inte får användas enligt vad som sägs i 12 § eller i ett annat tält som inte erbjuder betryggande säkerhet mot brand och andra olycksfall.
11 §
Beslut med anledning av en ansökan eller en anmälan enligt 6 § ska meddelas skyndsamt. Beslutet ska innehålla de villkor enligt 16 § andra stycket som Polismyndigheten meddelar för sammankomsten eller tillställningen.
Lag (2014:590)
.
11 a §
Beslut med anledning av en begäran enligt 7 a § skall meddelas skyndsamt.
Tillstånd skall lämnas om risken för ordningsstörningar är obetydlig.
Lag (2005:901)
.
Säkerheten hos tält och tivolianordningar
12 §
Tält får användas vid allmänna sammankomster eller offentliga tillställningar endast om det har betryggande brandtålighet och stabilitet samt i övrigt tältet och dess inredning erbjuder betryggande säkerhet mot brand eller andra olycksfall och utrymningsvägarna är tillfredsställande. Ett tält som är avsett för flera än 150 personer och som får uppföras utan bygglov (samlingstält) ska vara besiktigat och godkänt.
Besiktningen ska göras innan tältet första gången tas i bruk i Sverige och vid regelbundet återkommande tillfällen. Om tältet har ändrats i något avseende som har väsentlig betydelse för säkerheten, ska det besiktigas på nytt.
Godkännande av ett samlingstält ska gälla för en tid av minst tre och högst sju år.
Om ett tält, som är avsett att användas vid allmänna sammankomster eller offentliga tillställningar, på grund av skada eller av någon annan orsak inte erbjuder betryggande säkerhet mot brand och andra olycksfall, får Polismyndigheten förbjuda att tältet används vid sådana sammankomster eller tillställningar så länge felet består.
Lag (2014:590)
.
13 §
Tivolianordningar, såsom karuseller, pariserhjul, berg-
och dalbanor, bilbanor, vattenrutschkanor och liknande personförande eller personbärande anordningar för nöjesändamål, får användas vid allmänna sammankomster, offentliga tillställningar eller i andra fall tillhandahållas allmänheten, endast om de ger betryggande säkerhet mot olycksfall och om de är besiktigade.
Regeringen eller den myndighet som regeringen bestämmer får meddela föreskrifter om provning, besiktning och förbud att använda en tivolianordning.
Lag (2005:68)
.
Förbud mot sammankomster och tillställningar i vissa fall
14 §
Offentlig tillställning som utgör pornografisk föreställning får inte anordnas.
15 §
Regeringen får föreskriva att allmänna sammankomster och offentliga tillställningar inte får hållas inom ett visst område, om förbudet är nödvändigt med hänsyn till att Sverige är i krig eller krigsfara eller för att motverka epidemi eller för att förebygga eller bekämpa epizooti enligt epizootilagen
(1999:657).
Efter regeringens bemyndigande får en länsstyrelse i fråga om länet eller del därav föreskriva att allmänna sammankomster inte får hållas, om förbudet är nödvändigt för att motverka epidemi eller förebygga eller bekämpa epizooti enligt epizootilagen (1999:657), och att offentliga tillställningar inte får hållas, om förbudet är nödvändigt med hänsyn till att Sverige är i krig eller krigsfara eller för att motverka epidemi eller förebygga och bekämpa epizooti enligt epizootilagen (1999:657).
Föreskrifter enligt andra stycket skall, såvitt avser epizooti, föregås av samråd med Statens jordbruksverk.
Lag (2005:103)
.
15 a §
Har upphävts genom
lag (2021:6)
.
Ordningsföreskrifter
16 §
Den som anordnar en allmän sammankomst eller offentlig  tillställning ska svara för att det råder god ordning vid  sammankomsten eller tillställningen.
Polismyndigheten får meddela de villkor som behövs för att  upprätthålla ordning och säkerhet vid sammankomsten eller  tillställningen. Villkoren får innefatta skyldighet för  anordnaren att anlita personal. Skyldighet för anordnaren att  anlita ordningsvakter enligt lagen (2023:421) om  ordningsvakter får åläggas endast i fråga om konserter och  offentliga tillställningar. Villkoren får inte medföra att  anordnaren belastas med onödiga kostnader eller att  möjligheten att hålla sammankomsten eller tillställningen  onödigtvis försvåras på något annat sätt.
I lagen (2023:421) om ordningsvakter finns bestämmelser om  krav på tillstånd i vissa fall för att använda ordningsvakter.
Lag (2023:426)
.
17 §
Den som inte följer de ordningsregler för en allmän sammankomst eller offentlig tillställning som ska gälla enligt villkor som Polismyndigheten har meddelat med stöd av 16 § andra stycket är skyldig att på tillsägelse lämna sammankomsten eller tillställningen.
Lag (2014:590)
.
18 §
Vid en offentlig tillställning får spritdrycker, vin,  starköl eller andra jästa alkoholdrycker eller  alkoholdrycksliknande preparat enligt alkohollagen (2010:1622)  intas bara om det sker vid tillåten servering av sådana  drycker eller preparat. Spritdrycker, vin, starköl eller andra  jästa alkoholdrycker eller alkoholdrycksliknande preparat som  inte får intas vid tillställningen får inte heller förvaras i  lokalen eller på platsen.
Polismyndigheten får för särskilda fall medge undantag från  första stycket.
Den som bryter mot förbudet i första stycket är skyldig att på  tillsägelse lämna tillställningen.
Lag (2019:350)
.
19 §
Hypnotiska eller liknande experiment får inte utan Social-
styrelsens tillstånd förekomma vid en offentlig tillställning eller vid en sådan allmän sammankomst som inte utgör ett led i undervis-
ningen vid gymnasieskola eller högskola eller någon annan skolform på motsvarande nivå.
20 §
Pyrotekniska varor får inte utan tillstånd av Polismyndigheten användas vid en allmän sammankomst eller offentlig tillställning som hålls inomhus. Om det kan ske utan fara för ordning och säkerhet, får dock Polismyndigheten befria anordnaren från skyldigheten att söka tillstånd för sammankomster eller tillställningar av visst slag.
Särskilda bestämmelser om innehav och användning av pyrotekniska varor vid vissa idrottsarrangemang finns i 5 kap.
Lag (2014:590)
.
21 §
De personer som Polismyndigheten har utsett att närvara ska ha fritt tillträde till allmänna sammankomster och offentliga tillställningar.
Lag (2014:590)
.
Polismyndighetens rätt att inställa och upplösa allmänna sammankomster och offentliga tillställningar
22 §
Polismyndigheten får inställa eller upplösa en allmän samman-
komst eller offentlig tillställning som hålls i strid med ett beslut som innebär avslag på en ansökan enligt 6 § eller i strid med en föreskrift enligt 15 § eller ett förbud enligt 25 §.
23 §
Polismyndigheten får utöver vad som sägs i 22 § upplösa
1. en allmän sammankomst, om det uppkommer svårare oordning vid själva sammankomsten eller, som en direkt följd av den, i dess omedelbara omgivning eller om sammankomsten medför avsevärd fara för de närvarande eller allvarlig störning av trafiken,
2. en offentlig tillställning, om det vid den förekommer något som strider mot lag eller om den medför oordning, fara för de närvarande eller allvarlig störning av trafiken.
En allmän sammankomst för att framföra konstnärligt verk eller en offentlig tillställning får också upplösas, om sammankomsten eller tillställningen genom ljud eller på något annat sätt medför allvarlig störning av ordningen i dess omedelbara omgivning. Detta gäller dock inte när sammankomsten eller tillställningen äger rum i enlighet med meddelat tillstånd.
En allmän sammankomst för att framföra konstnärligt verk eller en offentlig tillställning får vidare upplösas, om villkor om tiden för sammankomsten eller tillställningen som meddelats med stöd av 16 § andra stycket inte följs.
24 §
En allmän sammankomst eller offentlig tillställning får upplösas enligt 22 eller 23 § endast om mindre ingripande åtgärder har visat sig vara otillräckliga för att hindra fortsatt lagstridigt handlande, återställa ordningen, skydda de närvarande eller begränsa störningen av trafiken.
Polismyndighetens rätt att förbjuda allmänna sammankomster och offentliga tillställningar
25 §
Polismyndigheten får förbjuda att det hålls
1. en allmän sammankomst, om det vid en tidigare sammankomst av samma slag uppkommit svårare oordning vid själva sammankomsten eller, som en direkt följd av den, i dess omedelbara omgivning eller om sammankomsten visat sig ha medfört avsevärd fara för de närvarande eller allvarlig störning av trafiken,
2. en offentlig tillställning, om det vid en tidigare tillställning av samma slag har förekommit något som stred mot lag eller den har medfört oordning, fara för de närvarande eller allvarlig störning av trafiken, eller 3. en allmän sammankomst för att framföra konstnärligt verk eller en offentlig tillställning, om det vid en tidigare sammankomst eller tillställning av samma slag genom ljud eller på något annat sätt har uppkommit allvarlig störning av ordningen i sammankomstens eller tillställningens omedelbara omgivning och den sammankomsten eller tillställningen inte ägt rum i enlighet med meddelat tillstånd.
Förbud enligt första stycket att hålla en sammankomst eller till-
ställning får meddelas endast om det kan befaras förekomma lagstridigt handlande, oordning, fara för de närvarande eller störning av trafiken och mindre ingripande åtgärder till förebyggande härav inte är tillräckliga.
Kostnader för ordningshållning
26 §
Har upphävts genom
lag (2013:939)
.
27 §
Om anordnaren av en allmän sammankomst som anordnas i vinstsyfte eller av en offentlig tillställning inte har gjort ansökan eller anmälan som krävs enligt 4 eller 5 § eller inte har fullgjort ansöknings- eller anmälningsskyldigheten i sådan tid att beslut enligt 11 § har kunnat meddelas före sammankomsten eller tillställningen, ska Polismyndigheten ålägga anordnaren att ersätta myndighetens kostnader för att hålla ordning vid sammankomsten eller tillställningen, i den mån kostnaderna beror på anordnarens försummelse. Detsamma gäller om anordnaren inte har följt de föreskrifter och villkor om ordning och säkerhet som har gällt för sammankomsten eller tillställningen.
Om de kostnader som beror på anordnarens försummelse inte kan beräknas med tillräcklig säkerhet, ska Polismyndigheten uppskatta dem till ett skäligt belopp.
Ersättningsskyldigheten får sättas ned eller efterges, om det finns särskilda skäl.
Regeringen får meddela föreskrifter om hur Polismyndighetens kostnader för ordningshållning ska beräknas.
Lag (2014:590)
.
Överklagande
28 §
Polismyndighetens beslut enligt detta kapitel får överklagas hos allmän förvaltningsdomstol.
Länsstyrelsens beslut enligt 8 § andra stycket får överklagas hos allmän förvaltningsdomstol.
Länsstyrelsens beslut enligt 15 § andra stycket och Socialstyrelsens beslut enligt 19 § får inte överklagas.
Prövningstillstånd krävs vid överklagande till kammarrätten.
Om inte något annat har beslutats gäller Polismyndighetens beslut omedelbart utom när det är fråga om ersättningsskyldighet enligt 27 §.
Lag (2014:590)
.
Straff m. m.
29 §
Till böter eller fängelse i högst sex månader döms den  som uppsåtligen eller av oaktsamhet
1. i egenskap av anordnare bryter mot kravet på tillstånd  eller anmälan i 4 eller 5 § eller mot ett villkor eller ett  förbud som har meddelats enligt 4 § andra stycket, 5 § fjärde  stycket, 15 §, 16 § andra stycket eller 25 §,
2. lämnar oriktig uppgift om något förhållande som han eller  hon enligt tillämpliga föreskrifter är skyldig att upplysa om  i en ansökan eller en anmälan eller om sådana omständigheter  som Polismyndigheten kan begära uppgift om med stöd av 9 §  första stycket,
3. anordnar en allmän sammankomst eller offentlig  tillställning i ett tält som saknar föreskrivet godkännande  eller bryter mot ett användningsförbud eller mot ett villkor  som har meddelats för användandet,
4. anordnar en allmän sammankomst eller offentlig  tillställning och då tillåter användning av en tivolianordning  som saknar föreskrivet godkännande eller bryter mot ett  användningsförbud eller mot ett villkor som har meddelats för  användandet,
5. anordnar en offentlig tillställning i strid med 14 §,
6. anordnar en allmän sammankomst eller offentlig  tillställning utan tillstånd enligt 19 eller 20 § i fall då  sådant tillstånd behövs, eller
7. anordnar eller fortsätter en allmän sammankomst eller  offentlig tillställning trots att sammankomsten eller  tillställningen har inställts eller upplösts enligt 22 eller 
23 §.
Den som uppsåtligen eller av oaktsamhet bryter mot förbudet i 
18 § första stycket mot intag eller förvaring av  alkoholdrycker eller alkoholdrycksliknande preparat döms till  penningböter, om inte gärningen är belagd med straff i någon  annan författning.
Har flera medverkat till en gärning som avses i första stycket  ska 23 kap. 4 och 5 §§ brottsbalken tillämpas.
Lag (2019:350)
.
30 §
Försummelse av anmälningsskyldighet eller uppgiftsskyldighet beträffande sådana allmänna sammankomster eller offentliga tillställningar som får hållas utan tillstånd skall inte leda till ansvar, om försummelsen med hänsyn till omständigheterna kan anses ursäktlig och den inte har vållat någon olägenhet. Försummelsen skall inte heller leda till ansvar, om sammankomsten eller tillställningen inte har kommit till stånd.
31 §
Har upphävts genom
lag (2024:824)
.
32 §
I fråga om beslag och förverkande av spritdrycker, vin,  starköl eller andra jästa alkoholdrycker eller av  alkoholdrycksliknande preparat hos den som intar eller  förvarar sådana drycker eller preparat i strid med 18 § eller  med villkor enligt 16 § andra stycket första meningen finns  bestämmelser i lagen (1958:205) om förverkande av alkohol m.m.
En polisman får vid tillträdet till en offentlig tillställning  liksom i lokalen eller på platsen för tillställningen företa  kroppsvisitation för att söka efter spritdrycker, vin, starköl  eller andra jästa alkoholdrycker eller efter alkohol-
drycksliknande preparat, om Polismyndigheten inte har meddelat  sådant undantag som sägs i 18 § andra stycket.  Kroppsvisitation får vidtas endast om det finns anledning att  anta att den som ska visiteras medför sådana drycker eller  preparat till tillställningen. Detsamma gäller i fråga om en  allmän sammankomst, om Polismyndigheten enligt 16 § andra  stycket första meningen har meddelat villkor som innebär  förbud mot intag och förvaring av sådana drycker eller  preparat som sägs i 18 §.
Lag (2019:350)
.
Särskilda bemyndiganden om motorsport
33 §
Regeringen eller den myndighet som regeringen bestämmer får i fråga om motorsport meddela föreskrifter som gäller utförande och besiktning av en anläggning eller olycksberedskap vid en sådan anläggning eller som i övrigt behövs från säkerhetssynpunkt.
Regeringen eller den myndighet som regeringen bestämmer får föreskriva att andra bestämmelser än som anges i detta kapitel skall gälla i fråga om tid för ingivande av och innehållet i ansökan eller anmälan om tävling eller uppvisning i motorsport.
3 kap. Allmän ordning och säkerhet
Användningen av offentlig plats
1 §
En offentlig plats inom detaljplanelagt område får inte utan tillstånd av Polismyndigheten användas på ett sätt som inte stämmer överens med det ändamål som platsen har upplåtits för eller som inte är allmänt vedertaget. Tillstånd behövs dock inte, om platsen tas i anspråk endast tillfälligt och i obetydlig omfattning och utan att inkräkta på någon annans tillstånd.
I fråga om allmänna vägar gäller kravet på Polismyndighetens tillstånd endast sådana åtgärder som inte är reglerade i väglagen (1971:948).
Lag (2014:590)
.
2 §
Polismyndigheten skall inhämta yttrande från kommunen innan tillstånd ges för att ta i anspråk en offentlig plats. Om kommunen avstyrker ansökan, får tillstånd inte meddelas. Om kommunen för tillstyrkan uppställer villkor enligt 15 §, får tillstånd meddelas endast om det förenas med dessa villkor.
Kommunen skall inte höras i tillståndsärendet, om detta avser
1. mark som förvaltas av någon annan än kommunen, eller
2. annan kvartersmark än som avses i 1 kap. 2 § första stycket 3, om den är avsedd att tas i anspråk enligt nyttjanderättsavtal med kommunen.
Åtgärder till skydd för personer och egendom
3 §
Brister på byggnader, ställningar, skyltar och liknande anordningar som medför risk för skada på personer eller egendom på offentlig plats, skall avhjälpas utan oskäligt dröjsmål.
Snö och is som kan rasa ned och skada personer eller egendom på offentlig plats skall utan oskäligt dröjsmål avlägsnas från tak, rännor och liknande anordningar. Detta skall ske på ett sådant sätt att det inte därigenom uppkommer risk för att personer eller egendom kommer att skadas.
Ansvaret för att åtgärderna i första och andra styckena vidtas vilar på ägaren eller den som till följd av nyttjanderättsavtal eller på någon annan grund är i ägarens ställe.
4 §
Den som tar upp en isränna eller vak, gräver, schaktar eller utför liknande arbete skall vidta de åtgärder som med hänsyn till platsen för arbetet och övriga omständigheter behövs för att förhindra att personer eller egendom kommer till skada.
5 §
Brunnar, bassänger och liknande anläggningar skall vara försedda med de säkerhetsanordningar som behövs med hänsyn till anläggningarnas belägenhet och beskaffenhet. Behovet av att säkerhetsanordningen ger ett tillräckligt skydd mot olyckor med barn skall särskilt beaktas. Anläggningens ägare eller den som till följd av nyttjanderättsavtal eller på någon annan grund är i ägarens ställe ansvarar för att anläggningen är försedd med nödvändiga säkerhetsanordningar.
Polismyndigheten får i fråga om en särskild anläggning besluta om de säkerhetsåtgärder som skall vidtas.
6 §
Sprängning och skjutning med eldvapen får inte utan  tillstånd av Polismyndigheten äga rum inom ett område som  omfattas av detaljplan. Tillstånd till sprängning får endast  beviljas den som har tillstånd, eller inte behöver ha  tillstånd, till användning av explosiva varor enligt lagen 
(2010:1011) om brandfarliga och explosiva varor.
Den som är under 18 år får inte utan tillstånd av  Polismyndigheten inom ett område som omfattas av detaljplan  utomhus använda luft- eller fjädervapen med vilka kulor, hagel  eller andra projektiler kan skjutas ut. Detsamma gäller  utanför ett sådant område, om inte vapnet används under  uppsikt av någon som har fyllt 20 år.
Skjutbanor som inte hör till Försvarsmakten får användas  endast efter tillstånd av Polismyndigheten. Regeringen eller  den myndighet som regeringen bestämmer får meddela  föreskrifter om utförande och besiktning av skjutbanor.
Lag (2025:709)
.
7 §
Pyrotekniska varor får inte användas utan tillstånd av Polismyndigheten, om användningen med hänsyn till tidpunkten, platsens belägenhet och övriga omständigheter innebär risk för skada på eller någon beaktansvärd olägenhet för person eller egendom.
Särskilda bestämmelser om innehav och användning av pyrotekniska varor vid vissa idrottsarrangemang finns i 5 kap.
Lag (2009:101)
.
Lokala föreskrifter m. m.
8 §
Regeringen eller, efter regeringens bemyndigande, en kommun får meddela de ytterligare föreskrifter för kommunen eller del av denna som behövs för att upprätthålla den allmänna ordningen på offentlig plats.
9 §
Regeringen eller, efter regeringens bemyndigande, en kommun får meddela de ytterligare föreskrifter för kommunen eller del av denna som behövs för att förhindra att människors hälsa eller egendom skadas till följd av användningen av pyrotekniska varor.
10 §
Regeringen får meddela de föreskrifter om ordningen och säkerheten i en hamn som behövs med hänsyn till den verksamhet som bedrivs i hamnen. Regeringen får överlämna åt en kommun att meddela sådana föreskrifter i fråga om hamnar som ägs eller förvaltas av kommunen eller av ett av kommunen helägt företag. I fråga om hamnar som ägs eller förvaltas av någon annan får regeringen överlämna åt länsstyrelsen att meddela sådana föreskrifter.
Föreskrifter enligt första stycket ska ange det område i vatten och på land inom vilket föreskrifterna ska gälla.
Vissa bestämmelser om ordningen och säkerheten på fartyg och i hamnanläggningar finns i lagen (2004:487) om sjöfartsskydd, inom hamnar i lagen (2006:1209) om hamnskydd, och på flygplatser i lagen (2004:1100) om luftfartsskydd och luftfartslagen (2010:500).
Lag (2010:515)
.
11 §
Regeringen eller, efter regeringens bemyndigande, en länsstyrelse får, om det på grund av särskilda förhållanden behövs för att skydda människor mot fara för liv eller hälsa, meddela föreskrifter för viss tid eller tills vidare om förbud mot att vistas inom skade- eller riskområden, rasområden, gruvområden, skjutfält eller skjutbanor eller liknande områden.
12 §
Föreskrifter enligt 8--11 §§ får inte angå förhållanden som är reglerade i denna lag eller annan författning eller som enligt lagen eller annan författning kan regleras på något annat sätt.
Föreskrifterna får inte lägga onödigt tvång på allmänheten eller annars göra obefogade inskränkningar i den enskildes frihet.
13 §
Kommunens beslut att anta, ändra eller upphäva föreskrifter som avses i 1 kap. 2 § andra stycket eller i 8 eller 9 § eller 10 §
första stycket andra meningen i detta kapitel skall omedelbart anmälas till länsstyrelsen.
Länsstyrelsen skall upphäva en föreskrift som strider mot denna lag. Länsstyrelsens beslut om upphävande skall fattas inom tre veckor från den dag kommunens beslut anmälts till länsstyrelsen.
Om det behövs längre tid för prövningen, får tiden förlängas till högst två månader. Om tiden förlängs skall länsstyrelsen inom treveckorstiden besluta om tillfälligt upphävande för den tid som prövningen pågår.
Tillstånd och villkor m. m.
14 §
Vid prövningen av en ansökan om tillstånd som avses i detta kapitel eller i en lokal föreskrift ska Polismyndigheten beakta vad som krävs av hänsyn till trafiken samt till allmän ordning och säkerhet. Om ansökan avser tillstånd att ta i anspråk en offentlig plats för visst ändamål, ska särskild hänsyn tas till gångtrafikens intresse.
Ett beslut av Polismyndigheten om tillstånd får förenas med de villkor som behövs av hänsyn till trafiken samt till allmän ordning och säkerhet. Villkoren får inte lägga onödigt tvång på allmänheten eller på annat sätt göra obefogade inskränkningar i den enskildes frihet.
Lag (2014:590)
.
15 §
När kommunen yttrar sig enligt 2 § får den ange villkor som behövs för att tillgodose de intressen som kommunen har att bevaka i fråga om skötseln av den offentliga platsen, markanvändning, stadsbild, miljö och trafik. I fråga om ersättning för användningen av en offentlig plats gäller särskilda bestämmelser.
16 §
Beslut enligt 14 § gäller för viss tid eller tills  vidare. Beslutet ska innehålla de villkor som  Polismyndigheten har meddelat enligt 14 § andra stycket och  de villkor som kommunen har ställt upp med stöd av 15 §.  Beslut i fråga om mark som inte står under kommunens  förvaltning ska också innehålla en upplysning om att  medgivande av markägare eller nyttjanderättshavare kan  behövas.
Om kommunen har yttrat sig enligt 2 § ska beslutet innehålla  en upplysning om möjligheten att överklaga kommunens beslut  enligt 13 kap. kommunallagen (2017:725).
Lag (2017:736)
.
16 a §
När Polismyndigheten har beslutat i fråga om tillstånd  till sprängning enligt 6 § första stycket ska  tillsynsmyndigheten enligt 21 § lagen (2010:1011) om  brandfarliga och explosiva varor underrättas om beslutet.
Lag (2025:709)
.
17 §
Om det behövs för att förebygga oordning eller för att förhindra att människors hälsa eller egendom skadas får Polismyndigheten i ett särskilt fall ge anvisningar eller tillsägelser till innehavaren och besökande för användningen av sådana bad- eller campingplatser och lokaler eller platser för idrott, friluftsliv, spel, lek, förströelse eller liknande som allmänheten har tillträde till. Om det är nödvändigt får Polismyndigheten förbjuda fortsatt användning.
Om det behövs föreskrifter om allmän ordning och säkerhet för verksamhet som avses i första stycket, ska Polismyndigheten anmäla förhållandet till kommunen.
Lag (2014:590)
.
Återkallelse av tillstånd
18 §
Polismyndigheten får återkalla ett tillstånd,
1. om villkor som enligt 14 § andra stycket eller 15 § gäller för tillståndet har åsidosatts i inte ringa mån och tillståndshavaren inte vidtar rättelse genast efter tillsägelse eller inte kan anträffas efter rimlig efterforskning,
2. om tillstånd har meddelats enligt 1 § och det är av särskild vikt för kommunen att det återkallas,
3. om tillståndet gäller tills vidare och återkallelse är påkallad av hänsyn till trafiken eller till allmän ordning och säkerhet,
4. om tillståndet gäller för bestämd tid och det är av väsentlig betydelse för trafiken eller för allmän ordning och säkerhet att det återkallas, eller
5. om tillstånd har meddelats enligt 1 § och tillståndshavaren åsidosatt sin skyldighet att betala avgift enligt lagen (1957:259) om rätt för kommun att ta ut avgift för vissa upplåtelser av offentlig plats, m. m. och han inte betalar genast efter uppmaning.
Ett tillstånd enligt 1 § skall återkallas, om kommunens beslut om yttrande upphävts efter överklagande.
Förelägganden
19 §
Om någon inte vidtar en åtgärd som han eller hon är skyldig att utföra enligt detta kapitel, lokala föreskrifter eller beslut eller villkor som har meddelats med stöd av 5 §, 14 § andra stycket eller 15 §, får Polismyndigheten förelägga honom eller henne att inom viss tid vidta åtgärden. Detta gäller endast om han eller hon inte vidtar rättelse genast efter tillsägelse eller inte kan anträffas efter rimlig efterforskning.
Även om det inte följer av första stycket får föreläggande, utan föregående tillsägelse, avse skyldighet att ta bort upplag, försäljningsstånd, ställningar, skyltar, containrar och andra anordningar som har placerats på en offentlig plats utan nödvändigt tillstånd enligt 1 § eller i strid med villkor som gäller för tillståndet. Detsamma gäller i fråga om anordningar som inte har tagits bort efter utgången av giltighetstiden för tillståndet.
Ett föreläggande enligt andra stycket får, om det avser en container eller något annat skrymmande föremål som ställts upp på offentlig plats, riktas också mot föremålets ägare eller den som är i ägarens ställe, även om föremålet ställts upp för någon annans räkning. Det sagda gäller inte om det är uppenbart att någon annan än föremålets ägare eller den som är i hans eller hennes ställe har bestämt platsen för uppställningen.
Lag (2014:590)
.
20 §
I ett föreläggande får vite sättas ut eller, som påföljd om föreläggandet inte följs, anges att rättelse kan komma att vidtas på den försumliges bekostnad genom Polismyndighetens försorg.
Lag (2014:590)
.
21 §
Polismyndigheten får vidta en åtgärd som avses i 19 § på den försumliges bekostnad,
1. om den försumlige inte följer ett föreläggande i vilket sådan påföljd har satts ut,
2. om han inte kan anträffas med ett föreläggande efter rimlig efterforskning, eller
3. om det av hänsyn till trafiken eller till allmän ordning och säkerhet är nödvändigt att åtgärden vidtas omedelbart.
Straff
22 §
Till böter döms den som uppsåtligen eller av oaktsamhet bryter mot 1, 3, 4 eller 6 § eller mot villkor enligt 14 § andra stycket eller 15 § eller mot förbud enligt 17 § första stycket.
Till penningböter döms den som uppsåtligen eller av oaktsamhet bryter mot 7 § eller mot föreskrifter enligt någon av 8--11 §§.
23 §
Om ett barn som inte har fyllt 15 år begår en sådan handling som är otillåten enligt 6 § första eller andra stycket, skall den som har vårdnaden om barnet straffas enligt 22 § första stycket.
Om ett barn som inte har fyllt 15 år begår en sådan handling som är otillåten enligt 7 §, skall den som har vårdnaden om barnet straffas enligt 22 § andra stycket.
Vad som sägs i första och andra styckena gäller inte, om vårdnads-
havaren gjort vad som ankommer på honom för att förhindra handlingen.
24 §
Den som åsidosätter ett vitesföreläggande som avses i 20 §
döms inte till ansvar enligt denna lag för gärning som omfattas av föreläggandet.
Särskilda bestämmelser om förverkande
25 §
Har en offentlig plats tagits i anspråk för varor eller  någon annan egendom i strid med bestämmelserna i 1 §, får  egendomen förverkas, om det behövs för att förebygga fortsatt  överträdelse och förverkandet inte är oskäligt.
Vapen som har använts i strid med 6 § första eller andra  stycket och ammunition som är avsedd för vapnet, får förverkas  efter vad som kan anses skäligt.
Angående beslag av egendom som kan antas bli förverkad enligt  första eller andra stycket, gäller bestämmelserna om beslag i  rättegångsbalken.
I fråga om beslag och förverkande av spritdrycker, vin,  starköl eller andra jästa alkoholdrycker eller  alkoholdrycksliknande preparat enligt alkohollagen (2010:1622)  hos den som intar sådana drycker eller preparat i strid med  lokala föreskrifter finns bestämmelser i lagen (1958:205) om  förverkande av alkohol m.m.
Lag (2024:824)
.
Överklagande
26 §
Polismyndighetens beslut enligt detta kapitel eller  enligt föreskrifter som har meddelats med stöd av detta  kapitel får överklagas hos allmän förvaltningsdomstol. Dock  får Polismyndighetens beslut att avslå en ansökan om att få  ta i anspråk offentlig plats inte överklagas, om beslutet  föranleds av ett avstyrkande från kommunen enligt 2 § första  stycket.
Prövningstillstånd krävs vid överklagande till  kammarrätten.
I fråga om överklagande av kommunens beslut i  fall som avses i 1 kap. 2 § eller i 2 § eller någon av 
8-10 §§ i detta kapitel gäller bestämmelserna i 13 kap.  kommunallagen (2017:725).
Lag (2017:736)
.
27 §
Länsstyrelsens beslut att upphäva lokala föreskrifter enligt 13 § andra stycket får överklagas av kommunen hos allmän förvaltningsdomstol.
I övrigt får länsstyrelsens beslut enligt detta kapitel inte överklagas.
Prövningstillstånd krävs vid överklagande till kammarrätten.
Lag (2005:68)
.
28 §
Polismyndighetens beslut enligt detta kapitel eller enligt föreskrifter som har meddelats med stöd av detta kapitel samt länsstyrelsens beslut enligt 11 § eller 13 § andra stycket gäller omedelbart, om inte annat beslutats.
4 kap. Ordning och säkerhet i viss kollektiv persontrafik
Inledande bestämmelser
1 §
Bestämmelserna i detta kapitel gäller trafik med tunnelbana och spårväg, taxitrafik, samt sådan yrkesmässig trafik för persontransporter som avses i Europaparlamentets och rådets förordning (EG) nr 1071/2009 av den 21 oktober 2009 om gemensamma regler beträffande de villkor som ska uppfyllas av personer som bedriver yrkesmässig trafik och om upphävande av rådets direktiv 96/26/EG.
Lag (2012:214)
.
2 §
Med trafiktjänsteman förstås förare samt den som annars, på grund av anställning eller uppdrag hos ett trafikföretag som driver sådan trafik som avses i 1 §, har uppgifter som avser ordningen och säkerheten i trafiken. Bestämmelserna i detta kapitel om trafiktjänstemän gäller endast den som genom att bära uniform eller märke eller på något annat sätt tydligt visar att han är trafiktjänsteman.
Hur ordning och säkerhet upprätthålls
3 §
En trafiktjänsteman får ge trafikanter och andra anvisningar eller tillsägelser som behövs för att ordningen eller säkerheten i trafiken skall upprätthållas.
4 §
Alkoholdrycker och alkoholdrycksliknande preparat får inte  intas inom ett trafikföretags område eller på dess färdmedel.  Detta gäller inte i fråga om intag av drycker eller preparat  vid tillåten servering och inte heller om trafikföretaget för  särskilt fall har medgett intag.
Med alkoholdrycker och alkoholdrycksliknande preparat förstås  sådana drycker och preparat som avses i 1 kap. 5 § och 10 a §  alkohollagen (2010:1622).
Lag (2019:350)
.
5 §
Utan spårinnehavarens eller trafikföretagets tillstånd får inte någon
1. beträda spårområde för tunnelbana eller sådan del av spårvägs spårområde för vilken det genom stängsel eller skyltar eller på annat liknande sätt klart framgår att allmänheten inte har tillträde,
2. beträda spårfordons utsida,
3. vidröra manöver- och signalanordningar eller liknande anordningar eller på annat sätt hindra trafikens behöriga gång.
Lag (2005:68)
.
6 §
Det är förbjudet att
1. utan tillstånd av trafikföretaget inom dess område eller på dess färdmedel medföra egendom som är av farlig beskaffenhet eller som kan orsaka avsevärd olägenhet,
2. röka inom ett trafikföretags område som är beläget inomhus eller under jord och på andra färdmedel än som ingår i taxitrafik,
3. förorena eller skräpa ned på färdmedel eller inom trafikföretagets område, eller
4. skaffa sig tillträde till område innanför ingångsspärren till tunnelbana utan att kunna uppvisa giltigt färdbevis.
7 §
Tillträde till ett trafikföretags område eller färdmedel får vägras den som
1. är berusad,
2. medför egendom som avses i 6 § 1, eller
3. annars uppträder på ett sådant sätt att det finns anledning att befara att han kommer att störa ordningen eller äventyra säkerheten i trafiken.
8 §
Den som är berusad eller stör ordningen eller äventyrar säkerheten i trafiken är skyldig att på uppmaning av en trafiktjänsteman lämna trafikföretagets område eller färdmedel.
Detsamma gäller den som har brutit mot någon av 4--6 §§ eller som underlåtit att följa en anvisning eller tillsägelse av en trafiktjänsteman enligt 3 §, om överträdelsen eller underlåtelsen har väsentlig betydelse för ordningen eller säkerheten i trafiken.
9 §
Om den som har vägrats tillträde enligt 7 § eller som uppmanats enligt 8 § att lämna trafikföretagets område eller färdmedel inte gör som han blir tillsagd, får en polisman eller ordningsvakt avvisa eller avlägsna honom.
Straff och förverkande
10 §
Den som bryter mot någon av 4--6 §§ döms till penningböter, om gärningen inte är belagd med strängare straff i brottsbalken eller någon annan författning.
11 §
I fråga om beslag och förverkande av alkoholdrycker och  alkoholdrycksliknande preparat hos den som intar sådana  drycker eller preparat i strid med 4 § finns bestämmelser i  lagen (1958:205) om förverkande av alkohol m.m.
Lag (2019:350)
.
5 kap. Särskilda bestämmelser vid vissa idrottsarrangemang
1 §
Bestämmelserna i detta kapitel gäller vid idrottsarrangemang som anordnas för allmänheten på en idrottsanläggning.
Lag (2009:101)
.
2 §
Med idrottsanläggning förstås inhägnad plats huvudsakligen avsedd för idrottsutövning.
Lag (2009:101)
.
3 §
Pyrotekniska varor får inte utan tillstånd av Polismyndigheten innehas eller användas på en idrottsanläggning när idrottsarrangemang anordnas där.
Vid Polismyndighetens handläggning av frågor enligt första stycket tilllämpas 3 kap. 14 §, 16 § första stycket, 18 §
första stycket 1, 3 och 4, 19 § första stycket samt 20, 21, 24, 26 och 28 §§.
Lag (2014:590)
.
4 §
När idrottsarrangemang anordnas på en idrottsanläggning  får inte någon
1. obehörigen beträda spelplanen eller annat motsvarande  område som är avsett för idrottsutövningen,
2. kasta in föremål på spelplanen eller annat motsvarande  område som är avsett för idrottsutövningen, om inte en sådan  åtgärd är befogad med hänsyn till idrottsarrangemangets  genomförande, eller
3. på idrottsanläggningen helt eller delvis täcka ansiktet på  ett sätt som försvårar identifikationen av personen.
Förbuden i första stycket 1 och 2 gäller även för plats som  gränsar till de där avsedda områdena, om det genom stängsel,  skyltar eller på annat sätt framgår att allmänheten inte har  tillträde dit.
Förbudet i första stycket 3 gäller inte den som täcker  ansiktet av religiösa skäl eller den som har skäl att täcka  ansiktet i tjänsten eller för idrottsarrangemangets  genomförande. Förbudet gäller inte heller om det med hänsyn  till väderförhållanden, hälsoskäl eller övriga omständigheter  är att anse som befogat att täcka ansiktet. Vid bedömningen  av om det är befogat att täcka ansiktet ska risken för hot  mot den allmänna ordningen och säkerheten särskilt beaktas.
Lag (2017:12)
.
5 §
Den som uppsåtligen bryter mot 3 § första stycket eller 4 § döms till böter eller fängelse i högst sex månader. I ringa fall ska inte dömas till ansvar.
Ansvar enligt första stycket ska inte dömas ut, om gärningen är belagd med samma eller strängare straff i brottsbalken eller i annan författning.
Lag (2009:101)
.
6 §
Har upphävts genom
lag (2024:824)
.
Övergångsbestämmelser
1993:1617
1. Denna lag träder i kraft den 1 april 1994.
Vid ikraftträdandet skall följande författningar upphöra att gälla, nämligen
a) lagen (1956:618) om allmänna sammankomster,
b) allmänna ordningsstadgan (1956:617),
c) förordningen (1874 nr 26 s.11) angående hamnordningar och andra ordningsföreskrifter för allmänna hamnarne i riket, samt
d) kungörelsen (1950:153) med vissa tillämpningsföreskrifter till förordningen (1874 nr 26 s. 11) angående hamnordningar och andra ordningsföreskrifter för allmänna hamnarne i riket.
Vid ikraftträdandet skall också punkt 4 i övergångsbestämmelserna till förordningen (1990:1510) med länsstyrelseinstruktion upphöra att gälla.
Vid ikraftträdandet skall taxor och reglementen som har beslutats med stöd av 23 § ordningsstadgan för rikets städer den 24 mars 1868 (nr 22) eller med stöd av 25 § allmänna ordningsstadgan upphöra att gälla.
Den 1 januari 1996 skall lokala ordningsföreskrifter, hamnordningar och andra ordningsföreskrifter för hamnar som har utfärdats före ordningslagens ikraftträdande upphöra att gälla.
Föreskrifter som har beslutats med stöd av 10 § länsstyrelsein-
struktionen (1971:460) skall upphöra att gälla den 1 januari 1995.
2. I ett ärende som gäller en ansökan eller anmälan enligt en författning som avses i punkt 1 andra stycket tillämpas ordningslagen vid prövning efter ikraftträdandet, om inte något annat sägs i det följande.
3. Ett godkännande enligt 6 § tredje stycket allmänna ordningsstadgan gäller till den 1 januari 1995 som ett tillstånd enligt 3 kap. 6 § tredje stycket ordningslagen.
4. Utan hinder av bestämmelserna om besiktning i 2 kap. 12 och 13 §§ ordningslagen får ett samlingstält eller en tivolianordning användas för sitt ändamål till dess första besiktning sker. Rätten till användning utan föregående besiktning upphör dock den 30 september 1994, om inte skriftlig ansökan om besiktning har gjorts dessförinnan.
5. I fråga om överklagande av ett beslut som har meddelats före ordningslagens ikraftträdande enligt en författning som avses i punkt 1 andra--fjärde styckena gäller äldre bestämmelser.
6. Om det i en lag eller i en författning som har beslutats av regeringen hänvisas till en föreskrift som har ersatts genom en föreskrift i denna lag tillämpas i stället den nya föreskriften.
1999:1282
Denna lag träder i kraft den 1 januari 2000. Äldre bestämmelser gäller fortfarande i fråga om förhållanden som avser tid före ikraftträdandet.
2005:68
1. Denna lag träder i kraft den 1 april 2005.
2. Ärenden enligt 2 kap. 8 § andra stycket som kommit in till polismyndigheten före den 1 april 2005 men som ännu inte har avgjorts, handläggs av länsstyrelsen enligt 2 kap. 8 § andra stycket i dess nya lydelse.
3. Prövningstillstånd krävs inte i fråga om domar och beslut som har meddelats av länsrätt före ikraftträdandet.
2013:939
Denna lag träder i kraft den 1 januari 2014. Äldre föreskrifter gäller fortfarande för allmänna sammankomster och offentliga tillställningar som ägt rum före ikraftträdandet.
2017:736
1. Denna lag träder i kraft den 1 januari 2018.
2. Äldre bestämmelser gäller fortfarande för överklagande av  beslut som har tillkännagetts före ikraftträdandet.
2021:6
Denna lag träder i kraft den 1 april 2022.
Lag (2022:216)
.
2023:308
1. Denna lag träder i kraft den 1 juli 2023.
2. Den nya bestämmelsen ska tillämpas för offentliga  danstillställningar som äger rum efter ikraftträdandet, även  om tillstånd har sökts före denna tidpunkt.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.