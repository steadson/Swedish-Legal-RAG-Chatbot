Title: Lag (1988:254) om förbud beträffande knivar och andra farliga föremål
SFS Number: Svensk författningssamling 1988:254
URL: https://www.riksdagen.se/sv/dokument-och-lagar/dokument/svensk-forfattningssamling/lag-1988254-om-forbud-betraffande-knivar-och_sfs-1988-254/
Source Link: http://rkrattsbaser.gov.se/sfst?bet=1988:254
Amendment Register Link: http://rkrattsbaser.gov.se/sfsr?bet=1988:254
Ministry/Authority: Justitiedepartementet L4
Issued: 1988-05-05
Metadata: {"Utfärdad": "1988-05-05", "Ändrad": "t.o.m. SFS 2024:812"}

==================================================

Lag (1988:254) om förbud beträffande knivar och andra farliga föremål
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1988:254
Departement/myndighet
:   
Justitiedepartementet L4
Utfärdad
:   
1988-05-05
Ändrad
:   
t.o.m. SFS 2024:812
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Knivar, andra stick- och skärvapen och andra föremål som är ägnade att användas som vapen vid brott mot liv eller hälsa får inte innehas på allmän plats, inom skolområde där grundskole- eller gymnasieundervisning bedrivs, eller i fordon på allmän plats.
Förbudet i första stycket gäller inte, om föremålet enligt särskilda föreskrifter ingår i utrustning för viss tjänst eller visst uppdrag eller om innehavet annars med hänsyn till föremålets art, innehavarens behov och övriga omständigheter är att anse som befogat.
Stickvapen eller knivar som är konstruerade så att klingan eller bladet snabbt kan fällas eller skjutas ut ur sitt skaft
(springstiletter eller springknivar) får inte innehas av personer under 21 år.
Lag (2000:148)
.
2 §
Knogjärn, kaststjärnor eller andra sådana föremål som är särskilt ägnade att användas som vapen vid brott mot liv eller hälsa samt springstiletter eller springknivar får inte överlåtas till personer under 21 år eller saluhållas.
Lag (1990:413)
.
3 §
I fråga om vapen och andra föremål som vapenlagen (1996:67) är tillämplig på gäller föreskrifterna där i stället för denna lag.
Lag (1996:69)
.
4 §
Den som uppsåtligen bryter mot 1 eller 2 § döms till böter  eller fängelse i högst ett år.
Om gärningen har begåtts av oaktsamhet, döms till böter eller  fängelse i högst sex månader.
Om ett brott som avses i första stycket är grovt, döms till  fängelse i lägst sex månader och högst två år. Vid bedömningen  av om brottet är grovt ska det särskilt beaktas om
1. föremålet har innehafts i ett sammanhang där det kan  befaras komma till användning vid brottsligt angrepp på någons  liv, hälsa eller trygghet till person,
2. föremålet har varit av särskilt farlig beskaffenhet,
3. innehavet, överlåtelsen eller saluhållandet har avsett  flera föremål, eller
4. gärningen på annat sätt har varit av särskilt farlig art.
Om det rör sig om ringa fall utgör gärningen dock inte brott.
Lag (2022:608)
.
5 §
Har upphävts genom
lag (2024:812)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.