Title: Förordning (2021:273) om statligt stöd när vissa lokalhyresgäster fått rabatt på hyran under 2021
SFS Number: Svensk författningssamling 2021:273
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021273-om-statligt-stod-nar-vissa_sfs-2021-273/
Source Link: http://rkrattsbaser.gov.se/sfst?bet=2021:273
Amendment Register Link: http://rkrattsbaser.gov.se/sfsr?bet=2021:273
Ministry/Authority: Näringsdepartementet
Issued: 2021-04-08
Metadata: {"Utfärdad": "2021-04-08", "Ändrad": "t.o.m. SFS 2022:97"}

==================================================

Förordning (2021:273) om statligt stöd när vissa lokalhyresgäster fått rabatt på hyran under 2021
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:273
Departement/myndighet
:   
Näringsdepartementet
Utfärdad
:   
2021-04-08
Ändrad
:   
t.o.m. SFS 2022:97
Tidsbestämd
: 
2022-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser som syftar till att  stödja vissa lokalhyresgäster med anledning av spridningen av  sjukdomen covid-19. Om en överenskommelse träffas mellan  hyresvärden och hyresgästen om en rabatt på hyran, svarar  staten gentemot hyresvärden för en del av den rabatten när  överenskommelsen gäller någon av följande perioder 2021:
1. den 1 januari till och med den 31 mars,
2. den 1 april till och med den 30 juni, eller
3. den 1 juli till och med den 30 september.
Förordning (2021:726).
2 §
Denna förordning är meddelad med stöd av 8 kap. 7 §  regeringsformen.
3 §
Stöd enligt denna förordning får lämnas som bidrag.
4 §
Stöd enligt denna förordning får lämnas i enlighet med  Europeiska kommissionens beslut den 16 juni 2021 i ärende  SA.63162 (2021/N), med den ändring som följer av kommissionens  beslut den 21 januari 2022 i ärende SA.101222 (2021/N).
Förordning (2022:97).
Mottagare av stöd
5 §
Stöd enligt denna förordning får lämnas till hyresvärdar  som slutit avtal om hyra av lokal med hyresgäster som under  den period som anges i 1 § var verksamma i de branscher som  framgår av följande koder i Standard för svensk  näringsgrensindelning (SNI):
1. 451, 452, 454, 472-477, 478, 551-553, 559, 561-563, 772  eller
2. 45.320, 47.191, 47.199, 59.140, 74.201, 77.110, 79.110, 
79.120, 79.900, 82.300, 85.510, 85.522, 85.530, 86.230, 
86.904-86.905, 90.010, 90.020, 90.030, 90.040, 91.020, 91.040, 
93.119, 93.120, 93.130, 93.210, 93.290, 95.110, 95.120, 
95.210, 95.220, 95.230, 95.240, 95.250, 95.290, 96.012, 
96.021, 96.022, 96.040 och 96.090.
Förutsättningar för stöd
6 §
Som förutsättning för stöd för perioden den 1 januari till  och med den 31 mars gäller att
1. det senast den 31 december 2020 finns ett befintligt  hyresförhållande med en hyresgäst som anges i 5 § och som  gäller en lokal med en hyra som helt eller delvis är bestämd  till ett fast belopp i kronor,
2. den hyresgäst som hyresförhållandet gäller har hyrt lokalen  under perioden, och
3. det senast den 31 maj 2021 har ingåtts en skriftlig  överenskommelse mellan samma parter om rabatt på hyran för  lokalen under perioden, där hyran understiger det fasta belopp  som skulle ha betalats under samma period enligt avtalet i 1  och på i övrigt oförändrade villkor. Förordning (2021:587).
6 a §
Som förutsättning för stöd för perioden den 1 april till  och med den 30 juni gäller att
1. det senast den 31 mars 2021 finns ett befintligt  hyresförhållande med en hyresgäst som anges i 5 § och som  gäller en lokal med en hyra som helt eller delvis är bestämd  till ett fast belopp i kronor,
2. den hyresgäst som hyresförhållandet gäller har hyrt lokalen  under perioden, och
3. det senast den 31 augusti 2021 har ingåtts en skriftlig  överenskommelse mellan samma parter om rabatt på hyran för  lokalen under perioden, där hyran understiger det fasta belopp  som skulle ha betalats under samma period enligt avtalet i 1  och på i övrigt oförändrade villkor. Förordning (2021:587).
6 b §
Som förutsättning för stöd för perioden den 1 juli till  och med den 30 september gäller att
1. det senast den 30 juni 2021 finns ett befintligt  hyresförhållande med en hyresgäst som anges i 5 § och som  gäller en lokal med en hyra som helt eller delvis är bestämd  till ett fast belopp i kronor,
2. den hyresgäst som hyresförhållandet gäller hyr lokalen  under perioden, och
3. det senast den 31 augusti 2021 har ingåtts en skriftlig  överenskommelse mellan samma parter om rabatt på hyran för  lokalen under perioden, där hyran understiger det fasta belopp  som skulle ha betalats under samma period enligt avtalet i 1  och på i övrigt oförändrade villkor. Förordning (2021:725).
7 §
Stöd får inte lämnas till Statens fastighetsverk med  avseende på en hyresgäst som omfattas av ett avtal om  kostnadshyra.
8 §
Stöd får inte lämnas med avseende på en hyresgäst som
1. är en statlig myndighet,
2. per den 31 december 2019 var i ekonomiska svårigheter i den  mening som avses i artikel 2.18 i Europeiska kommissionens  förordning (EU) nr 651/2014 av den 17 juni 2014 genom vilken  vissa kategorier av stöd förklaras förenliga med den inre  marknaden enligt artiklarna 107 och 108 i fördraget, eller
3. är föremål för betalningskrav på grund av ett beslut av  Europeiska kommissionen som förklarat ett stöd olagligt och  oförenligt med den inre marknaden.
Stödets storlek
9 §
Stöd enligt denna förordning får lämnas till en hyresvärd  med 50 procent av den rabatt på det fasta hyresbeloppet som  hyresvärden och hyresgästen har kommit överens om för en  period som anges i 1 §.
Det sammanlagda stödet med avseende på en hyresgäst får inte  överstiga ett belopp som motsvarar 800 000 euro. Från det  beloppet ska avdrag göras för följande stöd eller lån som  beviljats hyresgästen eller ett annat företag i samma koncern  som hyresgästen där koncernen är av sådant slag som anges i 
1 kap. 4 § årsredovisningslagen (1995:1554):
1. stöd enligt denna förordning,
2. stöd enligt förordningen (2020:237) om statligt stöd när  vissa lokalhyresgäster fått rabatt på hyran,
3. stöd för stödperioden juni och juli 2020 enligt  förordningen (2020:838) om omställningsstöd för maj-juli 2020,
4. lån enligt 13 § förordningen (2021:57) om statligt lån till  arrangörer och återförsäljare av paketresor till följd av  spridningen av sjukdomen covid-19, och
5. lån enligt 13 § förordningen (2021:814) om statligt lån för  betalning av skulder för vissa avbeställda eller inställda  paketresor till följd av spridningen av sjukdomen covid-19.
Förordning (2021:815).
Handläggning av stödärenden
10 §
Frågor om stöd enligt denna förordning prövas av
1. Länsstyrelsen i Stockholms län om fastigheten ligger i  Stockholms, Uppsalas, Södermanlands, Gotlands eller  Västmanlands län,
2. Länsstyrelsen i Östergötlands län om fastigheten ligger i  Östergötlands, Jönköpings eller Kalmar län,
3. Länsstyrelsen i Skåne län om fastigheten ligger i  Kronobergs, Blekinge eller Skåne län,
4. Länsstyrelsen i Västra Götalands län om fastigheten ligger  i Hallands eller Västra Götalands län,
5. Länsstyrelsen i Dalarnas län om fastigheten ligger i  Värmlands, Örebro, Dalarnas eller Gävleborgs län,
6. Länsstyrelsen i Västernorrlands län om fastigheten ligger i  Jämtlands eller Västernorrlands län, och
7. Länsstyrelsen i Norrbottens län om fastigheten ligger i  Västerbottens eller Norrbottens län.
Länsstyrelsen i Västra Götalands län samordnar  länsstyrelsernas arbete med stödet.
11 §
En ansökan om stöd ska ha kommit in till den länsstyrelse  som anges i 10 § första stycket senast
1. den 30 juni 2021, om ansökan gäller stöd för perioden den 1  januari till och med den 31 mars 2021, och
2. den 30 september 2021, om ansökan gäller stöd för någon av  perioderna den 1 april till och med den 30 juni eller den 
1 juli till och med den 30 september 2021.  Förordning (2021:726).
12 §
En ansökan om stöd ska lämnas på formulär som fastställs  av Boverket. De handlingar som anges i formuläret ska bifogas  till ansökan.
13 §
En ansökan om stöd ska innehålla de uppgifter som krävs  för att bedöma om sökanden är berättigad till stöd enligt 
5-9 §§.
14 §
Den som ansöker om stöd ska lämna de ytterligare  handlingar eller uppgifter som behövs för prövningen till  länsstyrelsen.
Utbetalning av stöd
15 §
Boverket betalar ut stöd enligt denna förordning.
Uppföljning av utbetalt stöd
16 §
Länsstyrelsen ansvarar för uppföljning av stöd som  betalats ut enligt denna förordning.
Stödmottagaren ska på länsstyrelsens begäran lämna de  uppgifter som behövs för uppföljning av det stöd som har  betalats ut.
Återbetalning av stöd
17 §
Den som har tagit emot stöd är återbetalningsskyldig om
1. mottagaren genom att lämna oriktiga uppgifter eller på  annat sätt har orsakat att stödet har bestämts felaktigt eller  med för högt belopp, eller
2. stödet av någon annan orsak har bestämts felaktigt eller  med för högt belopp och mottagaren skäligen borde ha insett  detta.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att beslut om återkrav enligt 18 § har fattats  och efter en räntesats som vid varje tidpunkt överstiger  statens utlåningsränta med två procentenheter.
Återkrav av stöd
18 §
Om en stödmottagare är återbetalningsskyldig enligt 17 §,  ska länsstyrelsen besluta att helt eller delvis kräva tillbaka  stödet och ränta. Kravet eller räntan får sättas ned helt  eller delvis om det finns särskilda skäl.
Offentliggörande, rapportering och registerföring
19 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Rätt att meddela föreskrifter
20 §
Boverket får meddela föreskrifter om verkställigheten av  denna förordning.
Överklagande
21 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om att helt eller delvis inte bevilja stöd får dock  inte överklagas.
Övergångsbestämmelser
2021:273
1. Denna förordning träder i kraft den 3 maj 2021.
2. Förordningen upphör att gälla vid utgången av 2021.
3. Den upphävda förordningen gäller dock fortfarande i ärenden  där ansökan har kommit in till länsstyrelsen senast den 30  september 2021. Förordning (2021:587).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.