Title: Lag (1991:483) om fingerade personuppgifter
SFS Number: Svensk författningssamling 1991:483
URL: https://www.riksdagen.se/sv/dokument-och-lagar/dokument/svensk-forfattningssamling/lag-1991483-om-fingerade-personuppgifter_sfs-1991-483/
Source Link: http://rkrattsbaser.gov.se/sfst?bet=1991:483
Amendment Register Link: http://rkrattsbaser.gov.se/sfsr?bet=1991:483
Ministry/Authority: Finansdepartementet S3
Issued: 1991-05-30
Metadata: {"Utfärdad": "1991-05-30", "Ändrad": "t.o.m. SFS 2018:687"}

==================================================

Lag (1991:483) om fingerade personuppgifter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1991:483
Departement/myndighet
:   
Finansdepartementet S3
Utfärdad
:   
1991-05-30
Ändrad
:   
t.o.m. SFS 2018:687
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
En folkbokförd person som riskerar att bli utsatt för  allvarlig brottslighet som riktar sig mot dennes liv, hälsa,  frihet eller frid kan få medgivande att använda andra  personuppgifter om sig själv än de verkliga (fingerade  personuppgifter) om åtgärden med hänsyn till den enskildes  förmåga och övriga förutsättningar kan antas tillgodose  behovet av skydd. Ett medgivande får begränsas till viss  tid.
Medgivande att använda fingerade personuppgifter får inte  lämnas om personen kan beredas tillräckligt skydd av  personuppgifter genom skyddad folkbokföring enligt 16 §  folkbokföringslagen (1991:481).
Ett medgivande att använda fingerade personuppgifter får även  ges åt en familjemedlem till en person som avses i första  stycket, om personerna varaktigt bor tillsammans.
Lag (2018:687)
.
2 §
En fråga om medgivande att använda fingerade personuppgifter prövas av Polismyndigheten.
Ansökan om medgivande görs av den som vill använda fingerade personuppgifter.
Lag (2014:672)
.
3 §
Har upphävts genom
lag (2011:896)
.
4 §
En person som ansöker om eller har fått medgivande att använda fingerade personuppgifter för egen del, får ansöka om medgivande även för ett barn som personen är vårdnadshavare för och varaktigt bor tillsammans med, om syftet är att ge skydd mot den andre vårdnadshavaren.
Lag (2011:896)
.
5 §
En myndighet ska på begäran lämna Polismyndigheten upplysning om en person som förekommer i ett ärende enligt denna lag. Denna skyldighet gäller dock inte för Säkerhetspolisen.
Lag (2014:672)
.
6 §
Om ett medgivande att använda fingerade personuppgifter har lämnats, ska Polismyndigheten skyndsamt se till att den person som har fått medgivandet registreras inom folkbokföringen med de fingerade uppgifter som myndigheten efter samråd med den enskilde bestämmer.
De fingerade personuppgifterna ska bestämmas och registreras på ett sådant sätt att det inte av dessa framgår vem det är som använder uppgifterna.
Lag (2014:672)
.
7 §
Polismyndigheten ska bistå den som har fått medgivande att använda fingerade personuppgifter vid kontakter med andra myndigheter och i övrigt lämna den hjälp som krävs, om den enskildes hjälpbehov inte kan tillgodoses på annat sätt.
Lag (2014:672)
.
8 §
Om den som har fått medgivande att använda fingerade  personuppgifter skriftligen anmäler hos Polismyndigheten att  medgivandet inte längre behövs eller om det finns särskilda  skäl för det, ska Polismyndigheten besluta att medgivandet  att använda fingerade personuppgifter ska upphöra att  gälla.
Lag (2018:687)
.
9 §
När ett medgivande att använda fingerade  personuppgifter har upphört att gälla ska Polismyndigheten  underrätta Skatteverket om detta. Verket ska skyndsamt se  till att de fingerade uppgifterna inte längre används inom  folkbokföringen. Verket ska göra de ändringar i  folkbokföringsdatabasen enligt lagen (2001:182) om behandling  av personuppgifter i Skatteverkets folkbokföringsverksamhet  som krävs.
Sedan Polismyndigheten har underrättat Skatteverket om att  ett medgivande att använda fingerade personuppgifter har  upphört får den enskilde använda de fingerade uppgifterna  fram till dess verket har registrerat ändringarna i  folkbokföringsdatabasen men inte för tid därefter.
Lag (2018:687)
.
10 §
Polismyndighetens beslut får överklagas till Stockholms tingsrätt. Ett beslut enligt 6 § första stycket får dock inte överklagas.
Vid ett överklagande gäller lagen (1996:242) om  domstolsärenden.
Lag (2014:672)
.
Övergångsbestämmelser
1997:988
Denna lag träder i kraft den 1 januari 1998. Äldre bestämmelser gäller dock fortfarande i fråga om beslut om medgivande att använda fingerade personuppgifter som har fattats före ikraftträdandet.
2003:700
Denna lag träder i kraft den 1 januari 2004. De nya föreskrifterna i 9 § andra stycket gäller även om Rikspolisstyrelsen underrättat skattemyndighet.
2011:896
1. Denna lag träder i kraft den 1 oktober 2011.
2. Äldre föreskrifter gäller om en ansökan om medgivande att använda fingerade personuppgifter har kommit in till tingsrätten före ikraftträdandet.
3. En framställning om medgivande att använda fingerade personuppgifter som gjorts till Rikspolisstyrelsen ska, om Rikspolisstyrelsen inte har avgjort ärendet vid ikraftträdandet, behandlas som en ansökan enligt de nya bestämmelserna.
2018:687
1. Denna lag träder i kraft den 1 januari 2019.
2. För den som medgetts fingerade personuppgifter före den 1  januari 2019 gäller 8 § i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.