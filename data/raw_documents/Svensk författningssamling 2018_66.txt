Title: Förordning (2018:66) om statsbidrag till folkbibliotek
SFS Number: Svensk författningssamling 2018:66
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201866-om-statsbidrag-till_sfs-2018-66/
Source Link: http://rkrattsbaser.gov.se/sfst?bet=2018:66
Amendment Register Link: http://rkrattsbaser.gov.se/sfsr?bet=2018:66
Ministry/Authority: Kulturdepartementet
Issued: 2018-02-08
Metadata: {"Utfärdad": "2018-02-08", "Ändrad": "t.o.m. SFS 2025:91"}

==================================================

Förordning (2018:66) om statsbidrag till folkbibliotek
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:66
Departement/myndighet
:   
Kulturdepartementet
Utfärdad
:   
2018-02-08
Ändrad
:   
t.o.m. SFS 2025:91
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till kommuner för
1. folkbibliotekens arbete med att främja läsning, och
2. folk- och skolbibliotekens inköp av litteratur.
Bidrag lämnas i mån av tillgång på medel.
Förordningen är meddelad med stöd av 8 kap. 7 §  regeringsformen.Förordning (2024:33).
Syfte
2 §
Ändamålet med statsbidragen är att
1. stärka folkbibliotekens arbete med att främja läsning, och
2. bidra till att tillgången på litteratur på folk- och  skolbiblioteken förbättras i syfte att främja intresset för  läsning och litteratur. Förordning (2024:33).
Bidragsform
3 §
Statsbidrag enligt denna förordning får lämnas i form av  projektbidrag och bidrag till kostnad för inköp.
Förutsättningar för statsbidrag
4 §
Bidrag enligt denna förordning får endast beviljas till  en kommun som har upprättat en biblioteksplan enligt 17 §  bibliotekslagen (2013:801).
Bidrag för folkbibliotekens arbete med att främja läsning
5 §
En kommun får beviljas projektbidrag för att främja  läsning. Projekt som riktar sig till barn och unga ska  prioriteras. Förordning (2024:33).
Bidrag för folk- och skolbibliotekens inköp av litteratur
6 §
En kommun får beviljas statsbidrag för folk- och  skolbibliotekens inköp av litteratur.
Statsbidraget ska användas för inköp av främst barn- och  ungdomslitteratur, men också för inköp av vuxenlitteratur som  främjar barns och ungdomars intresse för läsning.
7 §
Har upphävts genom förordning (2025:91).
Ärendenas handläggning
8 §
Frågor om statsbidrag enligt denna förordning prövas av  Statens kulturråd.
9 §
En ansökan om statsbidrag ska vara skriftlig. Ansökan ska  innehålla uppgifter om
1. vad bidraget ska användas till, och
2. en redovisning av hur det uppfyller ändamålet med  bidraget.
10 §
Statens kulturråd ska vid sin fördelning av  projektbidrag särskilt ta hänsyn till kommunernas olika  förutsättningar att bedriva folkbiblioteksverksamhet och om  projektet kan få långsiktiga effekter.
11 §
I ett beslut om bidrag ska anges
1. vilka åtgärder som bidraget beviljas för, och
2. sista dag för redovisning enligt 12 §.
Redovisning
12 §
En kommun som har tagit emot statsbidrag enligt denna  förordning ska vid den tidpunkt som anges i beslutet lämna en  redovisning till Statens kulturråd av hur de mottagna medlen  använts. Kommunen ska samtidigt redovisa vilket resultat som  har uppnåtts i förhållande till det ändamål som bidraget  beviljats för.
13 §
En kommun är skyldig att på begäran lämna de ytterligare  uppgifter som Statens kulturråd behöver för att granska  redovisningen.
14 §
Statens kulturråd ska i samband med att de lämnar in sin  årsredovisning till regeringen även lämna en redogörelse för  vad statsbidragen har använts till, och om möjligt, en  bedömning av statsbidragets resultat i förhållande till  ändamålet med bidraget.
Återbetalning och återkrav
15 §
Kommuner som tagit emot bidrag enligt denna förordning är  återbetalningsskyldiga om
1. bidraget helt eller delvis inte har utnyttjats eller inte  har använts för det ändamål som bidraget beviljats för, eller
2. en redovisning enligt 12 § inte har lämnats.
Förordning (2025:91).
16 §
Statens kulturråd ska besluta att helt eller delvis  kräva tillbaka bidraget om bidragsmottagaren är  återbetalningsskyldig enligt 15 §. Statens kulturråd får helt  eller delvis avstå från att kräva tillbaka statsbidraget, om  det finns särskilda skäl för det.
Bemyndigande
17 §
Statens kulturråd får meddela närmare föreskrifter om  verkställigheten av denna förordning.
Överklagande
18 §
Beslut enligt denna förordning får inte överklagas.
Övergångsbestämmelser
2018:66
1. Denna förordning träder ikraft den 15 mars 2018.
2. Genom förordningen upphävs förordningen (1996:1608) om  statsbidrag till folkbibliotek.
3. Den upphävda förordningen gäller dock fortfarande ifråga  om statsbidrag som avser tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.