Title: Förordning (2010:2012) om fördelning av vissa statsbidrag till regional kulturverksamhet
SFS Number: Svensk författningssamling 2010:2012
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20102012-om-fordelning-av-vissa_sfs-2010-2012/
Source Link: http://rkrattsbaser.gov.se/sfst?bet=2010:2012
Amendment Register Link: http://rkrattsbaser.gov.se/sfsr?bet=2010:2012
Ministry/Authority: Kulturdepartementet
Issued: 2010-12-22
Metadata: {"Utfärdad": "2010-12-22", "Ändrad": "t.o.m. SFS 2019:1082"}

==================================================

Förordning (2010:2012) om fördelning av vissa statsbidrag till regional kulturverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:2012
Departement/myndighet
:   
Kulturdepartementet
Utfärdad
:   
2010-12-22
Ändrad
:   
t.o.m. SFS 2019:1082
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
I denna förordning finns bestämmelser i anslutning till lagen (2010:1919) om fördelning av vissa statsbidrag till regional kulturverksamhet. I förordningen regleras även den kultursamverkansmodell som är en förutsättning för bidragsgivningen.
2 §
Statens kulturråd beslutar om det statsbidrag som får  fördelas till en region.
Statsbidrag lämnas i mån av tillgång på medel.
Förordning (2019:1082).
3 §
Det som sägs om en region i denna förordning gäller, med  undantag för det som sägs i 7 § om samverkan mellan länets  kommuner, också för Gotlands kommun. Förordning (2019:1082).
Ändamålet med fördelning av statsbidraget
4 §
Fördelningen av statsbidraget ska bidra till att de nationella kulturpolitiska målen uppnås samt ge ökade möjligheter till regionala prioriteringar och variationer.
Definition
5 §
Med regional kulturplan avses en beskrivning av de  prioriteringar som regionen vill göra i fråga om regional  kulturverksamhet som avses få statligt stöd, prioriteringarnas  förhållande till de nationella kulturpolitiska målen samt  uppgifter om planerad statlig, kommunal och annan finansiering  av verksamheterna. Förordning (2019:1082).
Villkor för regionernas fördelning av statsbidraget
6 §
En region får fördela vissa statsbidrag till regional  kulturverksamhet om en regional kulturplan har upprättats av  regionen och kulturplanen överensstämmer med denna förordning  och de föreskrifter som meddelas med stöd av denna förordning.
Planen ska avse tre år, om det inte finns särskilda skäl för  annat. Förordning (2019:1082).
7 §
Regionen ansvarar för att den regionala kulturplanen  utarbetas i samverkan med länets kommuner och efter samråd med  länets professionella kulturliv och det civila samhället. Med  kulturplanen som grund beslutar Statens kulturråd om det  statsbidrag som regionen ska fördela. Förordning (2019:1082).
8 §
Med utgångspunkt i det ändamål som anges i 4 § ska  regionen ansvara för att bidragsgivningen enligt denna  förordning främjar en god tillgång för länets invånare till
1. professionell teater-, dans- och musikverksamhet,
2. museiverksamhet och museernas kulturmiljöarbete,
3. biblioteksverksamhet och läs- och litteraturfrämjande  verksamhet,
4. professionell bild- och formverksamhet,
5. regional enskild arkivverksamhet,
6. filmkulturell verksamhet, och
7. främjande av hemslöjd.
Regionen får även lämna statsbidrag till sådana verksamheter  som avses i första stycket och som bedrivs i form av  länsöverskridande samarbeten om dessa uppfyller de krav på  anknytning till regionens område eller dess medlemmar som  avses i 2 kap. 1 § kommunallagen (2017:725). Regionen får även  lämna statsbidrag till överskridande samarbeten mellan olika  konstområden. Förordning (2019:1082).
9 §
Regionen får endast lämna statsbidrag till sådan  verksamhet som också får bidrag från region, kommun eller  annan huvudman. Förordning (2019:1082).
Bidrag när det gäller regionala kulturplaner
9 a §
Statens kulturråd får lämna bidrag till organisationer som företräder det civila samhället och de professionella kulturskaparna för deras medverkan i syfte att ta fram och genomföra regionala kulturplaner. Förordning (2013:1134).
Tidsbegränsade utvecklingsbidrag
10 §
Statens kulturråd får besluta om tidsbegränsade bidrag  till strategiska utvecklingsinsatser av nationellt intresse.
Tidsbegränsade utvecklingsbidrag får endast lämnas till sådan  verksamhet som också får bidrag från region, kommun eller  annan huvudman. Förordning (2019:1082).
11 §
Vid fördelning av tidsbegränsade utvecklingsbidrag ska Statens kulturråd särskilt beakta de nationella kulturpolitiska målen som rör kvalitet, konstnärlig förnyelse och tillgänglighet till kulturutbudet.
Uppföljning och redovisning
12 §
Regioner som fördelar statsbidrag enligt denna förordning  ska årligen följa upp och redovisa till Statens kulturråd hur  de statliga medlen har använts och vilka effekter som  uppnåtts. Förordning (2019:1082).
Återbetalning och återkrav
13 §
En region som fördelar statsbidrag enligt denna  förordning är återbetalningsskyldig om
1. regionen genom att lämna oriktiga uppgifter eller på annat  sätt har orsakat att statsbidraget lämnats felaktigt eller med  för högt belopp,
2. statsbidraget av något annat skäl än vad som avses i 1 har  lämnats felaktigt eller med för högt belopp och regionen borde  ha insett detta,
3. statsbidraget inte har använts för det ändamål det har  beviljats för, eller
4. regionen inte lämnar sådan redovisning som avses i 12 §.
Förordning (2019:1082).
14 §
Om en region är återbetalningsskyldig enligt 13 §, får  Statens kulturråd besluta att helt eller delvis kräva tillbaka  statsbidraget. Förordning (2019:1082).
15 §
Om en kulturverksamhet upphör med verksamhet som den fått bidrag för enligt denna förordning, är den återbetalningsskyldig för den del av bidraget som inte har använts.
16 §
Om en kulturverksamhet är återbetalningsskyldig enligt 
15 §, ska regionen besluta att kräva tillbaka den del av  statsbidraget som återbetalningsskyldigheten avser. Om det  finns särskilda skäl för det, får regionen besluta att avstå  från att kräva tillbaka bidraget helt eller delvis.
Förordning (2019:1082).
Bemyndigande
17 §
Statens kulturråd får meddela de föreskrifter som behövs för verkställigheten av denna förordning.
Överklagande
18 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.