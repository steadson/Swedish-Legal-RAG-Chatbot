Title: Elsäkerhetslag (2016:732)
SFS Number: Svensk författningssamling 2016:732
URL: https://www.riksdagen.se/sv/dokument-och-lagar/dokument/svensk-forfattningssamling/elsakerhetslag-2016732_sfs-2016-732/
Source Link: http://rkrattsbaser.gov.se/sfst?bet=2016:732
Amendment Register Link: http://rkrattsbaser.gov.se/sfsr?bet=2016:732
Ministry/Authority: Klimat- och näringslivsdepartementet RSE
Issued: 2016-06-09
Metadata: {"Utfärdad": "2016-06-09", "Ändrad": "t.o.m. SFS 2024:881"}

==================================================

Elsäkerhetslag (2016:732)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:732
Departement/myndighet
:   
Klimat- och näringslivsdepartementet RSE
Utfärdad
:   
2016-06-09
Ändrad
:   
t.o.m. SFS 2024:881
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna lag syftar till att främja hög elsäkerhet och  minska risker för att el orsakar personskada eller  sakskada.
Särskilda bestämmelser om elektromagnetisk  kompatibilitet finns i lagen (1992:1512) om elektromagnetisk  kompatibilitet.
Ordförklaringar
2 §
Med elektrisk anläggning avses i denna lag en anläggning  för produktion, överföring eller användning av el med de  särskilda föremål som finns i anläggningen och som behövs för  driften av den.
Om olika delar av en och samma anläggning har skilda  innehavare, anses varje sådan del som en särskild anläggning.  Om en anläggning för användning av el är ansluten till en  eller flera andra sådana anläggningar och anläggningarna har  samma innehavare, ska anläggningarna anses som en och samma  anläggning.
3 §
I denna lag avses med
starkströmsanläggning: en elektrisk anläggning för sådan  spänning, strömstyrka eller frekvens som kan vara farlig för  människor eller egendom,
elektrisk utrustning: en anordning, apparat eller annat  föremål som producerar, överför, använder eller förbrukar el  eller en komponent i en sådan utrustning eller i en  starkströmsanläggning, och
säkerhetsbrist i el: el som inte är så säker som skäligen kan  förväntas.
4 §
Med elinstallationsarbete avses i denna lag arbete som  avser
1. att utföra, ändra eller reparera en elektrisk  starkströmsanläggning,
2. att fast ansluta en elektrisk utrustning till en  starkströmsanläggning, eller
3. att koppla loss en elektrisk utrustning från en  starkströmsanläggning som utrustningen är fast ansluten till.
5 §
I denna lag avses med
elinstallationsföretag: en näringsidkare som yrkesmässigt  utför elinstallationsarbete, och
elinstallatör: en fysisk person som är auktoriserad att  utföra elinstallationsarbete.
Skyldigheter i fråga om elektriska anläggningar
6 §
Den som innehar en starkströmsanläggning ska se till  att 1. det fortlöpande kontrolleras att anläggningen ger  betryggande säkerhet mot personskada och sakskada, och
2. arbete som utförs på eller i anslutning till anläggningen  görs på ett sådant sätt och utförs av eller under ledning av  personer med sådana kunskaper och färdigheter att betryggande  säkerhet ges mot personskada och sakskada.
7 §
Om en tillkommen elektrisk anläggning kan vålla  personskada eller sakskada eller driftstörning genom inverkan  på en annan redan befintlig elektrisk anläggning, ska  innehavaren av den förstnämnda anläggningen vidta de åtgärder  som behövs vid den anläggningen för att förebygga sådan skada  eller störning.
8 §
Om en tillkommen elektrisk anläggning kan vålla sakskada  genom inverkan på en redan befintlig naturgasledning, som det  krävs koncession för enligt naturgaslagen (2005:403), ska  innehavaren av den elektriska anläggningen vidta de åtgärder  som behövs vid den anläggningen för att förebygga sådan  skada.
9 §
Om det på en elektrisk ledning eller en skyddsanordning  som hör till den ledningen ska utföras arbete som är farligt  på grund av närhet till en luftledning för starkström och  innehavaren av den förstnämnda ledningen begär det, ska  innehavaren av starkströmsledningen ta den ur drift så länge  som det är nödvändigt för arbetet.
10 §
Den som begär ett driftavbrott enligt 9 § ska ersätta  den kostnad och skada som avbrottet medför för innehavaren av  starkströmsledningen.
11 §
Den som innehar en starkströmsanläggning med en spänning  som överstiger 1 000 volt mellan fasledare där det vid  enfasigt fel kan uppkomma jordslutningsström med större  styrka än 500 ampere och får kännedom om att det har  tillkommit en elektrisk anläggning för svagström eller för  starkström med en spänning av högst 1 000 volt mellan  fasledare, ska vidta de åtgärder som behövs vid den  förstnämnda anläggningen för att förebygga skada eller  störning.
Åtgärderna ska vara ändamålsenliga för att förebygga att  anläggningen genom induktion eller förhöjda markpotentialer  påverkar den andra anläggningen och orsakar person- eller  sakskada eller annan störning än ljudstörning.
12 §
Om en innehavare av en tillkommen anläggning har orsakat  att kostnaden för åtgärder enligt 11 § blivit väsentligt  högre än nödvändigt, ska innehavaren svara för merkostnaden.
13 §
Vid tillämpningen av 7, 8, 11 och 12 §§ ska en elektrisk  anläggning anses tillkomma
1. när den tas i bruk och, om olika delar av anläggningen tas  i bruk vid skilda tidpunkter, varje sådan del anses som en  särskild tillkommen anläggning, och
2. om den flyttas eller ändras i fråga om utförande eller  drift och därigenom ökar risken för skada eller störning.
14 §
Om nödvändigt skydd enligt 7, 8 eller 11 § kan uppnås  med bättre verkan eller till lägre kostnad genom någon åtgärd  vid en annan anläggning ska innehavaren av den anläggningen  utföra åtgärden.
Den som utfört åtgärden har rätt att få ersättning för de  utgifter som varit nödvändiga av den som enligt 7, 8 eller 11 
§ är skyldig att vidta åtgärder. Om åtgärden inneburit en  fördel för anläggningen i form av minskning av utgifterna för  dess underhåll och drift eller annan stadigvarande  förbättring av driften, ska ersättningen minskas i  motsvarande mån.
15 §
Om ett område för sjötrafik i avsevärd omfattning kommer  att trafikeras av fartyg som kräver större segelfri höjd än  en elektrisk ledning medger, är innehavaren av ledningen  skyldig att vidta de åtgärder med ledningen som behövs för  att ge betryggande säkerhet mot person- eller sakskada.  Ledningens innehavare ska svara för kostnaderna för  åtgärderna.
Skyldigheter i fråga om elektrisk utrustning
16 §
Den som tillverkar, representerar den som tillverkar,  importerar, distribuerar eller installerar en elektrisk  utrustning ska se till att utrustningen uppfyller gällande  säkerhetskrav.
17 §
Den som innehar en elektrisk utrustning ska se till att  den underhålls på ett godtagbart sätt och används på ett sätt  som inte riskerar säkerheten.
18 §
Den som använder en elektrisk utrustning ska försäkra  sig om att den är säker för användning.
19 §
Den som innehar en elektrisk utrustning som är avsedd  att anslutas till en starkströmsanläggning ska se till att
1. det fortlöpande kontrolleras att utrustningen ger  betryggande säkerhet mot personskada och sakskada, och
2. arbete som utförs på eller i anslutning till utrustningen  görs på ett sådant sätt och utförs av eller under ledning av  personer med sådana kunskaper och färdigheter att betryggande  säkerhet ges mot personskada och sakskada.
Auktorisation för elinstallationsarbete
20 §
Den som har tillfredsställande utbildning och praktisk  erfarenhet och är lämplig ska efter ansökan ges auktorisation  som elinstallatör.
Auktorisation ges för alla slag av elinstallationsarbeten  eller för visst slag av sådant arbete.
21 §
Tillsynsmyndigheten prövar frågor om auktorisation av  elinstallatörer.
22 §
Den som uppfyller de villkor för tillfällig  yrkesutövning som gäller enligt lagen (2016:145) om  erkännande av yrkeskvalifikationer och de föreskrifter som  meddelas i anslutning till den lagen ska vid tillämpningen av  denna lag anses vara auktoriserad.
Elinstallationsföretag
23 §
Ett elinstallationsföretag måste ha minst en  auktoriserad elinstallatör som ska verka för att verksamheten  bedrivs i enlighet med denna lag och föreskrifter som  meddelats med stöd av lagen.
24 §
Ett elinstallationsföretag ska
1. utöva egenkontroll över arbetet enligt ett  egenkontrollprogram som säkerställer att  elinstallationsarbete utförs enligt de krav som ställs i  denna lag och föreskrifter som har meddelats med stöd av  lagen, och
2. se till att elinstallationsarbete endast utförs av en  elinstallatör eller av någon som omfattas av företagets  egenkontrollprogram enligt 1.
Skyldighet att anmäla elinstallationsarbete
25 §
Ett elinstallationsföretag som ska utföra arbete på  andras anläggningar ska anmäla detta till  tillsynsmyndigheten. Anmälan kan göras för alla slag av  elinstallationsarbeten eller för visst slag av sådant arbete.  Arbetet får inte påbörjas förrän anmälan har gjorts.
Utförande av elinstallationsarbete
26 §
Elinstallationsarbete ska utföras på ett sådant sätt att  anläggningen ger betryggande säkerhet mot personskada och  sakskada.
27 §
Elinstallationsarbete får utföras endast av
1. en elinstallatör som är auktoriserad för arbetet, eller
2. någon som omfattas av företagets egenkontrollprogram  enligt 24 §.
Ansvar för skada som orsakas av el från en  starkströmsanläggning
28 §
Om en personskada eller sakskada orsakas av el från en  starkströmsanläggning, ska innehavaren av den  starkströmsanläggning som elen senast kommit från ersätta  skadan. Skadeståndsansvaret gäller även om det inte följer av  allmänna skadeståndsbestämmelser.
Första stycket gäller inte
1. den som innehar en starkströmsanläggning för produktion av  el där generatorn har en märkeffekt om högst 50  kilovoltampere,
2. den som innehar en starkströmsanläggning som är avsedd för  användning av el och som tillförs el med en spänning av högst 
250 volt mellan en ledare och jord eller, vid icke direkt  jordat system, mellan två ledare,
3. om skadan skett på en annan elektrisk anläggning eller på  en naturgasledning som det krävs koncession för enligt  naturgaslagen (2005:403), eller
4. om starkströmsanläggningen utgörs av en inrättning för  godsbefordran eller är avsedd för en sådan inrättnings behov  och skadan uppkommit på egendom som har blivit mottagen för  sådan befordran.
Ansvar för skada som orsakas av säkerhetsbrist i el
29 §
Om en personskada eller sakskada orsakas av  säkerhetsbrist i el som satts i omlopp från en elektrisk  anläggning med egen generator eller transformator, ska  anläggningens innehavare ersätta skadan.
I fråga om sakskada gäller första stycket endast skada på  egendom som till sin typ vanligen är avsedd för enskilt  ändamål och som den skadelidande vid tiden för skadan använde  huvudsakligen för enskilt ändamål.
Avtalsvillkor som inskränker skadeståndsskyldigheten är utan  verkan.
30 §
Skadeståndsansvaret enligt 29 § gäller inte den som
1. visar att elen sattes i omlopp utanför en  näringsverksamhet,
2. gör sannolikt att säkerhetsbristen har uppkommit efter att  elen sattes i omlopp,
3. visar att säkerhetsbristen beror på att elen måste stämma  överens med tvingande föreskrifter som har meddelats av en  myndighet, eller
4. visar att det med hänsyn till det vetenskapliga och  tekniska vetandet vid den tidpunkt då elen sattes i omlopp  inte var möjligt att upptäcka säkerhetsbristen.
Ansvar för skada vid driftstörning
31 §
Om en personskada, sakskada eller ren förmögenhetsskada  orsakas av att el från en elektrisk anläggning stör driften  vid en annan elektrisk anläggning och störningen uppstått  till följd av uppsåt eller vårdslöshet hos innehavaren av den  förstnämnda anläggningen, ska den innehavaren ersätta  skadan.
Ägares skadeståndsansvar
32 §
Ägaren till en elektrisk starkströmsanläggning som  upplåtit nyttjanderätten helt eller delvis till någon annan  svarar ändå för skada som ska ersättas enligt denna lag som  om ägaren är innehavare. Ägaren är dock inte ansvarig med  annan egendom än den som har upplåtits.
Om ägaren har betalat ersättning i ett sådant fall som avses  i första stycket får ägaren kräva tillbaka den av  nyttjanderättshavaren.
Bestämmande av skadestånd
33 §
Vid bestämmande av ersättning för skada enligt 28, 29  eller 31 § ska 5 kap. skadeståndslagen (1972:207)  tillämpas.
När ersättning för sakskada bestäms enligt 29 §  ska ett belopp om 3 500 kronor avräknas.
Skadelidandes medvållande
34 §
Om vållande på den skadelidandes sida har medverkat till  skada, ska
1. i fråga om ersättning enligt 28 § första stycket eller 31 
§, bestämmelserna om jämkning i 6 kap. 1 § skadeståndslagen 
(1972:207) tillämpas, och
2. i fråga om ersättning enligt 29 §, skadeståndet bestämmas  efter vad som är skäligt.
Preskription
35 §
Talan om ersättning ska väckas
1. i fråga om ersättning enligt 28 § första stycket eller 31 
§ inom två år från det att skadan inträffade, och
2. i fråga om ersättning enligt 29 § inom tre år från det att  den som vill ha ersättning fick eller borde ha fått kännedom  om att fordringen kunde göras gällande, dock senast tio år  från det att den som påstås vara skadeståndsskyldig  tillhandahöll elen.
Den som inte väcker talan i tid har inte rätt till ersättning  enligt de angivna bestämmelserna.
Tillsynsmyndighet
36 §
Den myndighet som regeringen bestämmer 
(tillsynsmyndigheten) ska utöva tillsyn enligt denna lag och  enligt föreskrifter meddelade med stöd av lagen. Tillsynen  omfattar inte bestämmelserna om skadestånd i 28-35 §§.
Upplysningar och handlingar
37 §
Tillsynsmyndigheten har rätt att få de upplysningar och  ta del av de handlingar som myndigheten begär för tillsynen.
Tillträde och provning
38 §
För tillsyn har tillsynsmyndigheten rätt att få  tillträde till områden, lokaler och andra utrymmen, dock inte  bostäder.
39 §
Om det behövs för tillsynen, får tillsynsmyndigheten hos  den som tillverkar, representerar den som tillverkar,  importerar eller distribuerar en elektrisk utrustning ta ut  ett eller flera exemplar för provning av elektrisk utrustning  som
1. är avsedd att anslutas till en elektrisk anläggning, eller
2. har införts eller ska införas på marknaden.
40 §
Polismyndigheten ska lämna den hjälp som behövs för  tillsynen enligt 38 och 39 §§.
Förelägganden
41 §
Tillsynsmyndigheten får meddela de förelägganden som  behövs för att de föreskrifter som omfattas av tillsynen ska  följas.
Ett sådant föreläggande gäller omedelbart och får förenas med  vite.
42 §
Om någon inte följer ett föreläggande enligt 41 §, får  tillsynsmyndigheten besluta att rättelse ska göras på  bekostnad av den som föreläggandet riktas mot.
Förbud
43 §
Tillsynsmyndigheten får
1. förbjuda användning av en elektrisk anläggning som är i  ett sådant skick eller används på ett sådant sätt att fara  för person eller egendom kan uppstå,
2. förbjuda tillhandahållande eller användning av elektrisk  utrustning som är i ett sådant skick eller används på ett  sådant sätt att fara för person eller egendom kan uppstå  eller som inte är kontrollerad, provad, besiktigad eller  dokumenterad enligt gällande föreskrifter, och
3. helt eller delvis förbjuda tillhandahållande av  elinstallationstjänster som inte uppfyller kraven i denna lag  eller föreskrifter som meddelats med stöd av lagen, om ett  föreläggande enligt 41 § inte följts och det finns skäl att  befara att det medför fara för elsäkerheten.
Ett förbud enligt första stycket gäller omedelbart, får  förenas med vite och får verkställas.
Återkallelse av auktorisation
44 §
Tillsynsmyndigheten får återkalla eller inskränka en  auktorisation som har getts enligt 20 §, om elinstallatören  visar oskicklighet eller försummelse vid  elinstallationsarbete eller på annat sätt visar sig uppenbart  olämplig för auktorisationen.
En auktorisation får återkallas eller inskränkas för viss  tid.
Varning
45 §
I stället för att återkalla eller inskränka en  auktorisation får tillsynsmyndigheten i mindre allvarliga  fall varna en elinstallatör.
Dispens
46 §
Den myndighet som regeringen bestämmer får i det  enskilda fallet ge dispens från kraven i denna lag.
Marknadskontroll
46 a §
Bestämmelser om marknadskontroll finns i  Europaparlamentets och rådets förordning (EU) 2019/1020 av den 
20 juni 2019 om marknadskontroll och överensstämmelse för  produkter och om ändring av direktiv 2004/42/EG och  förordningarna (EG) nr 765/2008 och (EU) nr 305/2011.
Den myndighet som regeringen bestämmer är  marknadskontrollmyndighet.
Lag (2022:1135)
.
46 b §
Vid marknadskontroll enligt förordning (EU) 2019/1020  har marknadskontrollmyndigheten befogenhet
1. att enligt artikel 14.4 a-14.4 c kräva att ekonomiska  aktörer ska tillhandahålla handlingar, specifikationer, data  eller uppgifter,
2. att enligt artikel 14.4 d utföra oanmälda inspektioner på  plats och fysiska kontroller av produkter,
3. att enligt artikel 14.4 e få tillträde till lokaler, mark  eller transportmedel,
4. att enligt artikel 14.4 f inleda undersökningar på eget  initiativ,
5. att enligt artikel 14.4 g kräva att ekonomiska aktörer ska  vidta lämpliga åtgärder för att få en bristande  överensstämmelse att upphöra eller att eliminera en risk,
6. att enligt artikel 14.4 h själv vidta åtgärder,
7. att enligt artikel 14.4 j införskaffa, inspektera och  demontera varuprover, och
8. att enligt artikel 14.4 k kräva att innehåll på ett  onlinegränssnitt ska avlägsnas, att en varning ska visas eller  att åtkomsten ska begränsas.
Marknadskontrollmyndigheten får införskaffa ett varuprov under  dold identitet enligt artikel 14.4 j i förordning (EU) 
2019/1020 endast om det är nödvändigt för att syftet med  kontrollen ska uppnås. Myndigheten ska underrätta den  ekonomiska aktören om att införskaffandet har skett under dold  identitet, så snart det går utan att syftet med åtgärden går  förlorat.
Befogenheten enligt första stycket 8 gäller inte i fråga om  databaser som omfattas av tryckfrihetsförordningens eller  yttrandefrihetsgrundlagens skydd.
När ändrade förhållanden ger anledning till det, ska  marknadskontrollmyndigheten besluta att en sådan skyldighet  som avses i första stycket 8 inte längre ska gälla.
Lag (2022:1135)
.
46 c §
Marknadskontrollmyndigheten får besluta de  förelägganden som behövs för att förordning (EU) 2019/1020 ska  följas.
Lag (2022:1135)
.
46 d §
Ett beslut om föreläggande enligt 46 b eller 46 c § får  förenas med vite.
Lag (2022:1135)
.
46 e §
Marknadskontrollmyndigheten får, när den fattar beslut  enligt 46 b eller 46 c §, bestämma att beslutet ska gälla  omedelbart.
Lag (2022:1135)
.
46 f §
Polismyndigheten ska på begäran av  marknadskontrollmyndigheten lämna den hjälp som behövs för att  marknadskontrollmyndigheten ska kunna vidta åtgärder enligt 
46 b §.
Hjälp enligt första stycket får begäras endast om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  tillgripas, eller
2. det annars finns synnerliga skäl.
Lag (2022:1135)
.
46 g §
Den som har tagit befattning med ett ärende som gäller  marknadskontroll enligt denna lag får inte obehörigen röja  eller utnyttja vad denne har fått veta om någons affärs- eller  driftförhållanden.
I det allmännas verksamhet tillämpas i stället bestämmelserna  i offentlighets- och sekretesslagen (2009:400).
Lag (2022:1135)
.
Bemyndiganden
47 §
Regeringen eller den myndighet som regeringen bestämmer  får meddela föreskrifter om
1. beskaffenhet, placering, provning, kontroll, besiktning,  användning och skötsel av elektriska starkströmsanläggningar  och elektrisk utrustning som är avsedd att anslutas till en  starkströmsanläggning samt om arbete på eller i anslutning  till sådana anläggningar och sådan utrustning,
2. tillståndsplikt eller anmälningsplikt för uppförande,  ändring eller borttagning av starkströmsanläggningar,
3. skyldighet för innehavare av nätkoncession enligt ellagen 
(1997:857) eller en starkströmsanläggning att anmäla  olycksfall eller driftstörningar,
4. skyldigheter vid framdragande av svagströmsledning,
5. säkerhetskrav som avses i 16-18 §§,
6. skyldigheter i fråga om information som ska följa med  elektrisk utrustning,
7. skyldigheter att i fråga om elektrisk utrustning vidta  skadeförebyggande arbete och vidta åtgärder när det finns  anledning att anta att sådan utrustning inte överensstämmer  med säkerhetskraven,
8. vilken utbildning och praktisk erfarenhet som krävs för att  bli auktoriserad som elinstallatör,
9. de slag av elinstallationsarbete för vilka auktorisation  kan ges enligt 20 § andra stycket och de för vilka anmälan kan  göras enligt 25 §,
10. vad ett egenkontrollprogram ska innehålla,
11. avgifter för en myndighets verksamhet enligt denna lag,
12. ersättning för uttaget prov enligt 39 § och om skyldighet  att ersätta kostnaderna för provningen, och
13. sådana undantag från kraven i 16-27 §§ som det finns  särskilda skäl för.
Av lagen (2014:140) med bemyndigande att meddela vissa  föreskrifter om marknadskontroll av varor och annan  närliggande tillsyn framgår att föreskrifter om avgifter för  marknadskontroll enligt förordning (EU) 2019/1020 får  meddelas.
Lag (2022:1135)
.
Straff
48 §
Till böter eller fängelse i högst ett år döms den som  med uppsåt eller av oaktsamhet bryter mot
1. en skyldighet som en innehavare av starkströmsanläggning  eller elektrisk utrustning har enligt 6 eller 19 §,
2. krav för att få utföra elinstallationsarbete enligt 27 §,  eller
3. ett förbud enligt 43 § första stycket 3.
49 §
Till böter döms den som med uppsåt eller av oaktsamhet
1. bryter mot skyldigheten att ha auktoriserad  elinstallatör enligt 23 §,
2. bryter mot skyldigheten att ha egenkontrollprogram enligt 
24 § 1,
3. utför elinstallationsarbete utan att ha gjort anmälan  enligt 25 §, eller
4. bryter mot ett säkerhetskrav i 16, 17 eller 18 § eller en  föreskrift som meddelats med stöd av 47 § 5, 6 eller 7.
50 §
Till ansvar enligt denna lag ska inte dömas i ringa fall  eller om gärningen är belagd med straff enligt  brottsbalken.
51 § Den som har åsidosatt ett  vitesföreläggande får inte dömas till straff enligt denna lag  för gärning som omfattas av föreläggandet.
52 §
Har upphävts genom
lag (2024:881)
.
Överklagande
53 §
Tillsynsmyndighetens beslut enligt 20, 37-39 eller 41-46 §§ samt marknadskontrollmyndighetens beslut enligt 46 b  eller 46 c § får överklagas till allmän förvaltningsdomstol.  Andra beslut enligt denna lag får inte överklagas.
Prövningstillstånd krävs vid överklagande till kammarrätten.
Lag (2022:1135)
.
Övergångsbestämmelser
2016:732
1. Denna lag träder i kraft den 1 juli 2017.
2. Den som med stöd av äldre föreskrifter har fått behörighet  som elinstallatör ska vid tillämpningen av denna lag anses  vara auktoriserad enligt 20 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.