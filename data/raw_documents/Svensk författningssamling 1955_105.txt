Title: Kungörelse (1955:105) om tillämpning av en mellan 
Sverige, Danmark och Norge den 19 mars 1955 träffad
överenskommelse rörande underlättande  av den 
sanitära kontrollen över trafiken mellan länderna;
SFS Number: Svensk författningssamling 1955:105
URL: https://www.riksdagen.se/sv/dokument-och-lagar/dokument/svensk-forfattningssamling/kungorelse-1955105-om-tillampning-av-en-mellan_sfs-1955-105/
Source Link: http://rkrattsbaser.gov.se/sfst?bet=1955:105
Amendment Register Link: http://rkrattsbaser.gov.se/sfsr?bet=1955:105
Ministry/Authority: Socialdepartementet
Issued: 1955-03-25
Metadata: {"Utfärdad": "1955-03-25"}

==================================================

Kungörelse (1955:105) om tillämpning av en mellan 
Sverige, Danmark och Norge den 19 mars 1955 träffad
överenskommelse rörande underlättande  av den 
sanitära kontrollen över trafiken mellan länderna;
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1955:105
Departement/myndighet
:   
Socialdepartementet
Utfärdad
:   
1955-03-25
Ändringsregister
:
SFSR (Regeringskansliet)
Källa
:
Fulltext (Regeringskansliet)
Kungl. Maj:t har, sedan den 19 mars 1955 mellan Sverige, Danmark och  Norge träffats överenskommelse -- i svensk text av den lydelse härvid  fogad bilaga utvisar -- rörande underlättande av den sanitära kontrollen  över trafiken mellan länderna, funnit gott förordna, att  överenskommelsen skall för Sveriges del lända till efterrättelse från  och med den 1 april 1955.
Vid överenskommelsens tillämpning skall iakttagas,
att i artikel 1 under c) av överenskommelsen åberopade artikel 34 i de  internationella hälsovårdsbestämmelserna motsvaras av 17 §  karantänskungörelsen den 24 april 1953 (nr 222) samt
att den i artikel 2 under 1. angivna underrättelseskyldigheten skall  åvila hälsovårdsnämnden i den ort, varifrån fartyget eller luftfartyget  avgår.
Bilaga
Överenskommelse rörande underlättande av den sanitära kontrollen över  trafiken mellan Sverige, Danmark och Norge
Hans Majestät Konungen av Sverige, Hans Majestät Konungen av Danmark och  Hans Majestät Norges Konung, vilka beslutat att i överensstämmelse med  artikel 104 i de av Sverige, Danmark och Norge biträdda, den 25 maj 1951  antagna internationella hälsovårdsbestämmelserna ingå en överenskommelse  för underlättande av den sanitära kontrollen över trafiken mellan de tre  länderna, ha till sina fullmäktige utsett:
Hans Majestät Konungen av Sverige:
Sin Minister för Utrikes Ärendena, Hans Excellens Bo Östen Undén;
Hans Majestät Konungen av Danmark:
Sin Utomordentlige och Befullmäktigade Ambassadör i Stockholm Knud Aage  Monrad-Hansén;
Hans Majestät Norges Konung:
Sin Utomordentlige och Befullmäktigade Ambassadör i Stockholm Jens  Schive,
vilka, därtill behörigen befullmäktigade, överenskommit om följande:
Artikel 1.
Beträffande transportmedel, person, bagage eller gods, som ankommer från  något av de fördragsslutande länderna, skola i ankomstlandet gällande  bestämmelser rörande sanitära åtgärder och formaliteter vid ankomst äga  tillämpning allenast, försåvitt fråga är om
a) fartyg, som icke ägt tillstånd till fri beröring med land i den hamn,  som det senast anlöpt;
b) luftfartyg, vars befälhavare vägrat låta detsamma undergå sådana  sanitära åtgärder, som föreskrivits å den flygplats, där detta senast  landat, eller vilket, ehuru dess befälhavare icke kunnat avge  tillfredsställande deklaration om hälsotillståndet ombord, icke  underkastats sanitära åtgärder;
c) person, som vid avresan från annat fördragsslutande land stått under  övervakning av hälsovårdsmyndighet eller som passerat landet under  sådana omständigheter som avses i artikel 34 i de internationella  hälsovårdsbestämmelserna;
d) gods, vilket passerat fördragsslutande land i transitotrafik utan  omlastning.
Artikel 2.
1. När fartyg eller luftfartyg, som avses i artikel 1 under a) eller b),  beger sig till eller kan antagas skola bege sig till hamn eller  flygplats i annat fördragsslutande land, skall hälsovårdsmyndigheten i  hamnen eller vid flygplatsen (i Sverige hälsovårdsnämnden, i Danmark  karantaenekommissionen och i Norge helserådet) omedelbart underrättas.  Därest ovisshet råder om till vilken hamn eller flygplats fartyget eller  luftfartyget avser att bege sig, bör på lämpligt sätt sörjas för att  upplysning om förhållandet såvitt möjligt kommer samtliga  hälsovårdsmyndigheter till handa, som kunna beröras därav. Där så  erfordras, bör meddelande enligt detta moment ske med anlitande av  flygsäkerhetstjänstens kommunikationsnät.
2. Då person, som står under övervakning av hälsovårdsmyndighet, avreser  till ort i annat fördragsslutande land, skall den hälsovårdsmyndighet,  som handhar övervakningen, så snart den fått kännedom om förhållandet,  underrätta vederbörande hälsovårdsmyndighet på den ort i det andra  landet, dit han närmast beger sig, och därvid uppge anledningen till  övervakningen och fastställda anmälningstider.
3. Får hälsovårdsmyndighet kännedom om att person på genomresa till  annat fördragsslutande land (jfr art. 1 c)) kommer från smittat område  inom inkubationstiden för ifrågakommande sjukdom, och ställes han icke  under övervakning, skall myndigheten omedelbart underrätta  hälsovårdsmyndigheten på den ort i det andra landet, dit han närmast  beger sig.
4. Transiteras gods, som är destinerat till något av de fördragsslutande  länderna, utan omlastning genom annat sådant land (jfr art. 1 d)) och  har hälsovårdsmyndighet i transiteringslandet anledning antaga att  godset kan vara smittat av karantänssjukdom eller eljest kan medverka  till att sprida sådan sjukdom, skall underrättelse härom omedelbart  sändas till hälsovårdsmyndigheten på den ort, där godset skall lossas.
5. Hälsovårdsmyndighet, som vid undersökning av ett till annat  fördragsslutande land destinerat transportmedel eljest får kännedom om  förhållande av epidemiologisk betydelse, bör därom underrätta  vederbörande hälsovårdsmyndighet i destinationslandet.
6. Råder ovisshet om vilken hälsovårdsmyndighet som enligt  bestämmelserna i denna artikel bör underrättas, må underrättelse  tillställas vederbörande centrala hälsovårdsförvaltning (i Sverige  Medicinalstyrelsen, i Danmark Sundhedsstyrelsen och i Norge  Helsedirektoratet).
Artikel 3.
Varje lands centrala hälsovårdsförvaltning skall omedelbart anmäla fall  av karantänssjukdom inom det egna landet till motsvarande förvaltningar  i övriga fördragsslutande länder. Underrättelse bör även lämnas om andra  omständigheter av särskild epidemiologisk betydelse.
Artikel 4.
De centrala hälsovårdsförvaltningarna skola sinsemellan samråda om den  närmare tillämpningen av de fördragsslutande ländernas  skyddsbestämmelser mot karantänssjukdomar.
Artikel 5.
Blir område inom något av de fördragsslutande länderna smittat av  karantänssjukdom, skall samråd äga rum mellan ländernas centrala  hälsovårdsförvaltningar. I sådant fall äger central  hälsovårdsförvaltning, om det anses oundgängligen nödvändigt,  tillfälligt suspendera bestämmelserna i artikel 1.
Artikel 6.
Överenskommelsens bestämmelser omfatta icke Färöarna och Grönland.
Artikel 7.
Överenskommelsen träder i kraft den 1 april 1955.
Artikel 8.
Överenskommelsen kan av ettvart av länderna uppsägas till upphörande  efter en frist av sex månader. Uppsägning skall ske hos regeringarna i  de övriga fördragsslutande länderna på diplomatisk väg och gäller endast  det land, som verkställt densamma.
Till bekräftelse härav ha de befullmäktigade ombuden undertecknat denna  överenskommelse och försett densamma med sina sigill.
Som skedde i Stockholm den 19 mars 1955 i ett exemplar på svenska,  danska och norska språken, vilket skall förvaras i svenska  utrikesdepartementets arkiv.
For Danmark:  K. Monrad-Hansen 
(L. S.)
For Norge:  Jens Schive 
(L. S.)
För Sverige:  Östen Undén 
(L. S.)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.