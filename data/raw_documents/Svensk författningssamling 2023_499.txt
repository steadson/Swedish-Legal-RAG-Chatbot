Title: Lag (2023:499) med instruktion för Riksdagens ombudsmän (JO)
SFS Number: Svensk författningssamling 2023:499
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023499-med-instruktion-for-riksdagens_sfs-2023-499/
Source Link: http://rkrattsbaser.gov.se/sfst?bet=2023:499
Amendment Register Link: http://rkrattsbaser.gov.se/sfsr?bet=2023:499
Ministry/Authority: Justitiedepartementet L6
Issued: 2023-06-29
Metadata: {"Utfärdad": "2023-06-29"}

==================================================

Lag (2023:499) med instruktion för Riksdagens ombudsmän (JO)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:499
Departement/myndighet
:   
Justitiedepartementet L6
Utfärdad
:   
2023-06-29
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Grundläggande bestämmelser och organisation
Ombudsmännen
1 §
Riksdagen väljer enligt 13 kap. 6 § regeringsformen en  eller flera ombudsmän (justitieombudsmän), som ska utöva  tillsyn över tillämpningen av lagar och andra föreskrifter i  offentlig verksamhet i enlighet med den instruktion som  riksdagen beslutar.
2 §
Riksdagens ombudsmän ska enligt 13 kap. 2 §  riksdagsordningen vara fyra, en chefsjustitieombudsman och tre  justitieombudsmän. Riksdagen får dessutom välja en eller flera  ställföreträdande ombudsmän.
Chefsjustitieombudsmannen
3 §
Chefsjustitieombudsmannen är enligt 13 kap. 2 §  riksdagsordningen administrativ chef.  Chefsjustitieombudsmannen ansvarar i det avseendet inför  riksdagen för verksamheten och ska se till att den bedrivs  effektivt och enligt gällande rätt, att den redovisas på ett  tillförlitligt och rättvisande sätt samt att Riksdagens  ombudsmän hushållar väl med statens medel.
4 §
Efter samråd med övriga ombudsmän ska  chefsjustitieombudsmannen
1. i en arbetsordning besluta om verksamhetens organisation  och om ansvarsområden för var och en av ombudsmännen,
2. besluta om verksamhetsplan,
3. besluta om årsredovisning, och
4. besluta om förslag till anslag på statens budget för  Riksdagens ombudsmän.
5 §
När chefsjustitieombudsmannen inte är i tjänst ska den av  de andra ombudsmännen som har varit ombudsman längst tid  tjänstgöra i hans eller hennes ställe, om inte  chefsjustitieombudsmannen beslutar annat.
Ställföreträdande ombudsmans tjänstgöring
6 §
Chefsjustitieombudsmannen beslutar om en ställföreträdande  ombudsmans tjänstgöring som ombudsman. En ställföreträdande  ombudsman får tas i anspråk för tjänstgöring om någon  ombudsman inte är i tjänst. En ställföreträdande ombudsman får  också tas i anspråk för tjänstgöring under en period då en  ombudsman har avslutat sitt uppdrag och en ny ombudsman ännu  inte har tillträtt, eller om det av något annat särskilt skäl  finns behov av en ställföreträdande ombudsman.
Ombudsmannaexpeditionen
7 §
Det ska finnas en expedition för verksamheten 
(ombudsmannaexpeditionen). Där ska en kanslichef vara anställd  liksom den övriga personal som chefsjustitieombudsmannen  bestämmer.
Kanslichefen ska under chefsjustitieombudsmannen leda arbetet  inom ombudsmannaexpeditionen.
8 §
Chefsjustitieombudsmannen beslutar om råd och anvisningar  för arbetet inom ombudsmannaexpeditionen.
Samråd med konstitutionsutskottet
9 §
Chefsjustitieombudsmannen ska samråda med  konstitutionsutskottet i organisationsfrågor av större vikt.
10 §
En ombudsman får enligt tilläggsbestämmelse 13.2.1 i  riksdagsordningen ta initiativ till samråd med  konstitutionsutskottet om arbetsordningen eller i andra frågor  av organisatorisk art. Av bestämmelsen följer att sådant  samråd får hållas även på initiativ av utskottet.
Uppdrag
Utgångspunkter för uppdraget
11 §
Ombudsmännen har i den omfattning som anges i 14-16 §§  tillsyn över att de som utövar offentlig verksamhet följer  lagar och andra författningar samt i övrigt fullgör sina  åligganden.
12 §
Ombudsmännen ska särskilt se till att de som står under  ombudsmännens tillsyn följer regeringsformens föreskrifter om  saklighet och opartiskhet och att det inte görs intrång i  enskildas grundläggande fri- och rättigheter i den offentliga  verksamheten.
Vid tillsyn över kommunala myndigheter ska ombudsmännen beakta  de former i vilka den kommunala självstyrelsen utövas.
13 §
Ombudsmännen ska verka för att brister i lagstiftningen  avhjälps. Om en ombudsman i sin tillsynsverksamhet finner  anledning att väcka fråga om en författningsändring eller  någon annan åtgärd från statens sida, får han eller hon göra  en framställning i ämnet till riksdagen, enligt  tilläggsbestämmelse 9.17.5 i riksdagsordningen, eller till  regeringen.
Tillsynskrets
14 §
Under ombudsmännens tillsyn står, om inget annat anges i 
15 §,
1. statliga och kommunala myndigheter,
2. tjänstemän och andra befattningshavare vid statliga och  kommunala myndigheter,
3. andra som har en tjänst eller ett uppdrag som innebär  myndighetsutövning, såvitt avser den verksamhet som utgör  myndighetsutövning, och
4. tjänstemän och uppdragstagare i statliga affärsverk, när de  fullgör uppdrag för verkens räkning i sådana aktiebolag där  staten genom verken utövar ett bestämmande inflytande.
Med befattningshavare avses i denna lag en person som står  under ombudsmännens tillsyn, om inget annat framgår av  sammanhanget.
15 §
Ombudsmännens tillsyn omfattar inte
1. riksdagens ledamöter,
2. riksdagsstyrelsen, Valprövningsnämnden, Riksdagens  överklagandenämnd eller riksdagsdirektören,
3. riksbanksfullmäktige samt ledamöter av Riksbankens  direktion utom när dessa deltar i utövandet av Riksbankens  beslutanderätt enligt lagen (1992:1602) om valuta- och  kreditreglering,
4. regeringen eller statsråd,
5. justitiekanslern, eller
6. ledamöter av beslutande kommunala församlingar.
16 §
Ombudsmännen står inte under tillsyn av varandra.
Tillsynsverksamhet
17 §
Ombudsmännens tillsyn bedrivs genom prövning av klagomål  från allmänheten samt genom inspektioner och andra  undersökningar, som ombudsmännen finner påkallade.
18 §
Ombudsmännen ska fullgöra de uppgifter som ett nationellt  besöksorgan har enligt det fakultativa protokollet den 18  december 2002 till Förenta nationernas konvention mot tortyr  och annan grym, omänsklig eller förnedrande behandling eller  bestraffning.
Internationell verksamhet
19 §
Ombudsmännen får genom internationell samverkan och  informationsinsatser verka för spridning av  ombudsmannainstitutet som modell och får även i övrigt  medverka i internationella erfarenhetsutbyten.
Uppgifter
Uttalanden
20 §
En ombudsman får genom beslut i ett ärende uttala sig om  huruvida en åtgärd av någon som står under ombudsmännens  tillsyn strider mot en lag eller någon annan författning eller  annars är felaktig eller olämplig. En ombudsman får även göra  uttalanden för att främja en enhetlig och ändamålsenlig  rättstillämpning.
Förundersökning och åtal
21 §
En ombudsman får som särskild åklagare väcka åtal mot en  befattningshavare som genom att åsidosätta vad som åligger  honom eller henne i tjänsten eller uppdraget har begått en  annan brottslig gärning än tryckfrihetsbrott eller  yttrandefrihetsbrott.
Om en ombudsman inleder en förundersökning eller väcker åtal  tillämpas vad som föreskrivs i lag om förundersökning och åtal  samt om allmän åklagares befogenheter i övrigt i fråga om  brott under allmänt åtal.
Utöver vad som föreskrivs i lag får en ombudsman lägga ned en  förundersökning eller underlåta att väcka åtal om han eller  hon bedömer att det finns skäl för det.
I mål som har väckts vid en tingsrätt bör talan fullföljas  till Högsta domstolen endast om det finns synnerliga skäl.
Disciplinära åtgärder
22 §
Om en befattningshavare genom att åsidosätta vad som  åligger honom eller henne i tjänsten eller uppdraget har gjort  sig skyldig till fel som kan beivras genom ett disciplinärt  förfarande, får en ombudsman göra en anmälan till den som har  befogenhet att besluta om disciplinpåföljd.
Om det, när det gäller den som är legitimerad eller annars  behörig att utöva ett yrke inom hälso- och sjukvården,  tandvården, detaljhandeln med läkemedel eller inom djurens  hälso- och sjukvård, finns skäl att besluta om återkallelse av  legitimationen eller behörigheten, får en ombudsman göra en  anmälan om detta till den som har befogenhet att besluta i  frågan. Motsvarande anmälan får göras i fråga om begränsning  av en sådan legitimerad yrkesutövares behörighet, om  yrkesutövaren har missbrukat sin behörighet på något annat  sätt.
Om det, när det gäller den som är legitimerad yrkesutövare  inom hälso- och sjukvården, tandvården, detaljhandeln med  läkemedel eller djurens hälso- och sjukvård, finns skäl att  föreskriva prövotid, får en ombudsman göra en anmälan om detta  till den som har befogenhet att besluta i frågan.
23 §
Om en ombudsman anser att det är påkallat att en  befattningshavare avskedas eller avstängs från sin tjänst på  grund av en brottslig gärning eller en grov eller upprepad  tjänsteförseelse, får ombudsmannen göra en anmälan om det till  den som har befogenhet att besluta om åtgärden.
24 §
När en ombudsman har gjort en anmälan i ett sådant ärende  som avses i 22 eller 23 § ska ombudsmannen i ärendet få  tillfälle att komplettera sin utredning, att yttra sig över  annan utredning som har förts till ärendet och att närvara om  det hålls ett muntligt förhör.
Första stycket gäller inte ärenden om avstängning.
25 §
Om en myndighet har meddelat ett beslut mot en  befattningshavare i ett ärende om tillämpningen av särskilda  bestämmelser för tjänstemän i lag eller annan författning om  disciplinansvar eller om avskedande eller avstängning från  tjänsten på grund av brottslig gärning eller tjänsteförseelse,  får en ombudsman föra talan vid domstol om ändring i beslutet.  Detsamma gäller i fråga om en myndighets beslut i ett ärende  om disciplinansvar mot den som tillhör hälso- och  sjukvårdspersonalen eller djurhälsopersonalen eller är  krigsman eller disciplinansvarig enligt lagen (1994:1811) om  disciplinansvar inom totalförsvaret, m.m. och i fråga om en  myndighets beslut i ett ärende om prövotid eller en sådan  behörighetsfråga som avses i 22 §. Närmare bestämmelser om en  sådan talan meddelas i lag eller annan författning.
Om en befattningshavare, enligt vad som är föreskrivet har  sökt ändring vid domstol i ett beslut som avses i första  stycket, och om beslutet har tillkommit efter en anmälan av en  ombudsman, företräder ombudsmannen det allmänna som  befattningshavarens motpart i tvisten. Detsamma gäller om  ombudsmannen har sökt ändring i beslutet.
Vad som är föreskrivet om arbetsgivare i lag eller annan  författning ska också tillämpas på en ombudsman i fråga om  tvister som avses i denna paragraf. Bestämmelserna i 4 kap. 
7 § och 5 kap. 1 § första stycket lagen (1974:371) om  rättegången i arbetstvister ska dock inte tillämpas i fråga om  tvist i vilken en ombudsman för talan.
26 §
Om det kan misstänkas att en befattningshavare som  omfattas av bestämmelserna om disciplinansvar i lagen 
(1994:260) om offentlig anställning har gjort sig skyldig till  en tjänsteförseelse som bör leda till en disciplinpåföljd, och  om det kan befaras att han eller hon inte skriftligen kan  underrättas enligt 17 § samma lag om vad som anförs mot honom  eller henne inom två år från förseelsen, får en ombudsman  utfärda motsvarande underrättelse.
Första stycket gäller även för den som omfattas av  bestämmelser om disciplinansvar och om motsvarande  underrättelse i någon annan författning.
Ingripande mot befattningshavare utan självständiga  befogenheter
27 §
En ombudsman bör inte ingripa mot en befattningshavare  utan självständiga befogenheter, om det inte finns särskilda  skäl för ett ingripande.
Åtgärder mot vissa befattningshavare
28 §
En ombudsman har enligt föreskrifter i regeringsformen  befogenhet att väcka åtal mot en ledamot av Högsta domstolen  eller Högsta förvaltningsdomstolen, väcka talan om att skilja  eller avstänga en sådan ledamot från anställningen och väcka  talan om att en sådan ledamot ska vara skyldig att genomgå en  läkarundersökning.
29 §
En ombudsman är skyldig att väcka och utföra åtal som  konstitutionsutskottet enligt 13 kap. 3 § regeringsformen har  beslutat mot ett statsråd samt åtal som ett riksdagsutskott  enligt vad som är föreskrivet har beslutat mot en  befattningshavare hos riksdagen eller dess organ, dock inte  åtal mot en annan ombudsman.
En ombudsman är även skyldig att biträda ett utskott med  förundersökningen mot en befattningshavare enligt första  stycket, och med en sådan särskild utredning av omständigheter  som kan ligga till grund för att skilja en riksrevisor från  uppdraget som avses i 13 kap. 7 § andra stycket  riksdagsordningen.
Klagomål och handläggning av ärenden
Klagomål
30 §
Klagomål bör framföras skriftligen. I anmälan bör anges  den som klagomålet vänder sig mot, den åtgärd som klagomålet  avser, tidpunkten för åtgärden samt anmälarens namn och  adress. Anmälaren bör även bifoga sådana handlingar som kan ha  betydelse för utredningen eller bedömningen av klagomålet.
Den som är berövad sin frihet får skicka försändelser till  ombudsmännen utan hinder av de inskränkningar som gäller för  honom eller henne i fråga om rätten att sända brev och andra  handlingar.
Samråd om inspektioner och undersökningar
31 §
En ombudsman ska samråda med chefsjustitieombudsmannen om  inspektioner som han eller hon avser att genomföra. En  ombudsman ska också samråda med chefsjustitieombudsmannen om  andra undersökningar som han eller hon avser att genomföra, om  det finns särskilda skäl för det.
Utredning
32 §
En ombudsman bör inte ta upp förhållanden som ligger mer  än två år tillbaka i tiden, om det inte finns särskilda skäl.
33 §
En ombudsman ska vidta de utredningsåtgärder som han  eller hon bedömer vara nödvändiga för att pröva klagomål och  andra ärenden.
Omfördela ärenden
34 §
Chefsjustitieombudsmannen får oberoende av vad som följer  av arbetsordningen besluta att ett ärende ska, om det finns  särskilda skäl, omfördelas till honom eller henne eller till  någon av de andra ombudsmännen.
Överlämna ärenden
35 §
Om ett ärende lämpligen kan utredas och prövas av någon  annan myndighet än av en ombudsman och om myndigheten inte  tidigare har prövat saken, får en ombudsman överlämna ärendet  till denna myndighet för handläggning. Det är endast ärenden  som har väckts genom klagomål som får överlämnas till  Justitiekanslern och endast efter överenskommelse med  Justitiekanslern.
Om ett klagomål avser en befattningshavare som är advokat och  om frågan som har väckts genom klagomålet är sådan att den  enligt 8 kap. 6 § första stycket rättegångsbalken kan prövas  av något organ inom advokatsamfundet, får en ombudsman  överlämna klagomålet till samfundet för handläggning.
En sådan särskild utredning av omständigheter som kan ligga  till grund för att skilja en riksrevisor från uppdraget som  avses i 13 kap. 7 § andra stycket riksdagsordningen får inte  överlämnas enligt första stycket.
Förelägga och döma ut vite
36 §
När en ombudsman enligt regeringsformens föreskrifter  begär upplysningar och yttranden i andra ärenden än dem där  han eller hon har beslutat att inleda en förundersökning, får  ombudsmannen förelägga vite om högst 10 000 kronor. En  ombudsman får döma ut försuttet vite.
Avgöra ärenden
37 §
Ett ärende avgörs efter föredragning. Beslut att avvisa  ett ärende eller avskriva ett ärende från handläggning kan  dock fattas utan föredragning. En ombudsman kan också avgöra  andra ärenden utan föredragning, om det finns särskilda skäl  för det.
Återlämna handlingar
38 §
En handling i ett ärende får återlämnas till den som har  gett in handlingen om det är lämpligt med hänsyn till allmänna  arkivsynpunkter. Den återlämnade handlingen får ersättas med  en kopia eller, om en kopia inte kan framställas, med en  anteckning eller annan dokumentation om handlingens innehåll.
Delegering
39 §
En ombudsman får uppdra åt någon annan att leda en  förundersökning som ombudsmannen har beslutat och att väcka  och utföra åtal som ombudsmannen har beslutat, om inte  åtgärden avser en ledamot av Högsta domstolen eller Högsta  förvaltningsdomstolen.
Beslut att överklaga en dom eller ett beslut till högre rätt  får inte fattas av någon annan än en ombudsman.
I fall som avses i 25 § får en ombudsman förordna en  tjänsteman vid ombudsmannaexpeditionen att föra talan på  ombudsmannens vägnar.
40 §
En ombudsman får delegera till en tjänsteman vid  ombudsmannaexpeditionen att på ombudsmannens vägnar dels  genomföra en inspektion, dels fatta beslut i ärenden som  väckts genom klagomål. Ett sådant delegeringsbeslut får inte  innefatta rätt att
1. göra en framställning enligt 13 §,
2. göra ett uttalande enligt 20 §,
3. vidta en åtgärd mot en befattningshavare enligt 21, 22  eller 23 §,
4. överlämna ett ärende till en annan myndighet enligt 35 §,  eller
5. fatta beslut i ett ärende som avgörs efter att ett  skriftligt yttrande eller skriftliga upplysningar har  inhämtats från en berörd myndighet eller tjänsteman.
En ombudsman får delegera till en tjänsteman vid  ombudsmannaexpeditionen att vidta de handläggningsåtgärder som  behövs i ärenden.
41 §
Chefsjustitieombudsmannen får i arbetsordningen eller  genom ett särskilt beslut delegera till kanslichefen eller  någon annan tjänsteman vid ombudsmannaexpeditionen att besluta  i andra administrativa frågor än de som regleras i 4 §, 6 §, 
7 § första stycket eller 34 §.
42 §
Kanslichefen får delegera till en tjänsteman vid  ombudsmannaexpeditionen att fatta beslut i kanslichefens  ställe, om chefsjustitieombudsmannens delegeringsbeslut medger  det.
Redogörelse till riksdagen
43 §
Ombudsmännen ska senast den 15 mars varje år lämna en  ämbetsberättelse för tiden 1 januari-31 december närmast  föregående år till riksdagen. Berättelsen ska innehålla en  redogörelse för de åtgärder som vidtagits med stöd av 13, 21-23 eller 25 § samt för andra viktigare beslut som ombudsmännen  har meddelat. Berättelsen ska även ge en översikt över  verksamheten i övrigt.
44 §
I samband med att ämbetsberättelsen lämnas till riksdagen  ska konstitutionsutskottet få tillfälle att ta del av  handlingar hos Riksdagens ombudsmän.
Övriga bestämmelser
45 §
Förvaltningslagen (2017:900) är inte tillämplig i  ombudsmännens tillsynsverksamhet.
46 §
Bestämmelser om internrevision och intern styrning och  kontroll finns i lagen (2016:1091) om budget och  ekonomiadministration för riksdagens myndigheter.
47 §
Bestämmelser om överklagande av beslut som gäller  tjänstetillsättning eller som annars rör en tjänsteman vid  ombudsmannaexpeditionen finns i lagen (1989:186) om  överklagande av administrativa beslut av Riksdagsförvaltningen  och riksdagens myndigheter.
Övergångsbestämmelser
2023:499
1. Denna lag träder i kraft den 1 september 2023.
2. Genom lagen upphävs lagen (1986:765) med instruktion för  Riksdagens ombudsmän.
3. Den ämbetsberättelse som enligt 43 § ska lämnas till  riksdagen senast den 15 mars 2024 ska även omfatta tiden 1  juli-31 december 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.