Title: Förordning (1993:1634) om besiktning av tivolianordningar
SFS Number: Svensk författningssamling 1993:1634
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19931634-om-besiktning-av_sfs-1993-1634/
Source Link: http://rkrattsbaser.gov.se/sfst?bet=1993:1634
Amendment Register Link: http://rkrattsbaser.gov.se/sfsr?bet=1993:1634
Ministry/Authority: Justitiedepartementet L4
Issued: 1993-12-16
Metadata: {"Utfärdad": "1993-12-16", "Ändrad": "t.o.m. SFS 2022:1153"}

==================================================

Förordning (1993:1634) om besiktning av tivolianordningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1993:1634
Departement/myndighet
:   
Justitiedepartementet L4
Utfärdad
:   
1993-12-16
Ändrad
:   
t.o.m. SFS 2022:1153
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning gäller för sådana tivolianordningar som avses i 2 kap. 13 § ordningslagen (1993:1617).
2 §
Besiktning enligt denna förordning utförs av ett  besiktningsorgan som har ackrediterats enligt  Europaparlamentets och rådets förordning (EG) nr 765/2008 av  den 9 juli 2008 om krav för ackreditering och upphävande av  förordning (EEG) nr 339/93 och lagen (2011:791) om  ackreditering och teknisk kontroll eller av ett  besiktningsorgan i något annat land inom Europeiska ekonomiska  samarbetsområdet som uppfyller motsvarande krav.
Förordning (2022:1153).
3 §
En tivolianordning ska besiktigas innan den första gången tas i bruk i Sverige och därefter vid regelbundet återkommande tillfällen. Om anordningen har ändrats i något avseende som har betydelse för säkerheten, ska den besiktigas på nytt.
När en fast tivolianordning, för vilken bygglov krävs, ska besiktigas innan den första gången tas i bruk i Sverige, ska besiktningsorganet, om det inte är obehövligt, samråda med den kommunala nämnd som handlagt ärendet om bygglov.
Förordning (2010:377).
4 §
Besiktningsorganet ska kontrollera att tivolianordningen har utförts på ett sätt som stämmer överens med gällande föreskrifter och som i övrigt är tillfredsställande från säkerhetssynpunkt. Förordning (2010:377).
5 §
Om besiktningsorganet finner att tivolianordningen är så utförd som anges i 4 §, ska organet utfärda bevis om detta
(godkännandebevis). Förordning (2010:377).
6 §
Ett godkännande gäller ett år, räknat från sista dagen i den månad då besiktningen skedde. Om särskilda skäl föranleder det kan kortare giltighetstid bestämmas.
Den tid som godkännandet gäller och det högsta antal personer som samtidigt får använda tivolianordningen ska anges i godkännandebeviset. Förordning (2010:377).
7 §
Om en tivolianordning inte har utförts på ett sätt som stämmer överens med gällande föreskrifter får anordningen godkännas för användning under viss kortare tid, om det är uppenbart att den kan användas utan fara för olycksfall.
Förordning (2010:377).
8 §
Tivolianordningen ska besiktigas på nytt före utgången av giltighetstiden för godkännandet, dock tidigast tre månader dessförinnan.
Bestämmelserna i 2-7 §§ gäller också i fråga om besiktning enligt första stycket. Förordning (2010:377).
9 §
Om en tivolianordning på grund av skada eller av någon annan orsak inte erbjuder betryggande säkerhet mot olycksfall, ska Polismyndigheten förbjuda att anordningen används så länge felet består.
Om Polismyndigheten förbjuder att en tivolianordning används, ska godkännandebeviset lämnas in till myndigheten.
Ett beslut om användningsförbud gäller genast.
Förordning (2014:1146).
10 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol.
Förordning (2018:959).
11 §
Polismyndigheten får meddela närmare föreskrifter om provning, besiktning och förbud att använda en tivolianordning efter samråd med Styrelsen för ackreditering och teknisk kontroll (SWEDAC), Elsäkerhetsverket, Boverket och Arbetsmiljöverket. Förordning (2014:1146).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.