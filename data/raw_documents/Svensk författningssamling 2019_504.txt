Title: Lag (2019:504) om ansvar för god forskningssed och prövning av oredlighet i forskning
SFS Number: Svensk författningssamling 2019:504
URL: https://www.riksdagen.se/sv/dokument-och-lagar/dokument/svensk-forfattningssamling/lag-2019504-om-ansvar-for-god-forskningssed-och_sfs-2019-504/
Source Link: http://rkrattsbaser.gov.se/sfst?bet=2019:504
Amendment Register Link: http://rkrattsbaser.gov.se/sfsr?bet=2019:504
Ministry/Authority: Utbildningsdepartementet
Issued: 2019-06-27
Metadata: {"Utfärdad": "2019-06-27", "Ändrad": "t.o.m. SFS 2019:1150"}

==================================================

Lag (2019:504) om ansvar för god forskningssed och prövning av oredlighet i forskning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:504
Departement/myndighet
:   
Utbildningsdepartementet
Utfärdad
:   
2019-06-27
Ändrad
:   
t.o.m. SFS 2019:1150
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Innehåll
1 §
Denna lag innehåller bestämmelser om forskares och  forskningshuvudmäns ansvar för att forskning utförs i enlighet  med god forskningssed.
Lagen innehåller också bestämmelser om förfarandet vid  prövning av frågor om oredlighet i forskning.
Definitioner
2 §
I denna lag avses med
forskningshuvudman: en statlig myndighet eller en fysisk eller  juridisk person i vars verksamhet forskning utförs, och
oredlighet i forskning: en allvarlig avvikelse från god  forskningssed i form av fabricering, förfalskning eller  plagiering som begås med uppsåt eller av grov oaktsamhet vid  planering, genomförande eller rapportering av forskning.
Lagens tillämpningsområde
3 §
Denna lag tillämpas på forskning som utförs av
1. universitet och högskolor som har staten som huvudman och  som omfattas av högskolelagen (1992:1434),
2. andra statliga myndigheter,
3. staten i form av aktiebolag, om bolagets verksamhet är  reglerad i lag eller någon annan författning eller om staten  som ägare eller genom tillskott av statliga anslagsmedel eller  genom avtal eller på något annat sätt har ett bestämmande  inflytande över verksamheten,
4. staten i form av stiftelse, om stiftelsens verksamhet är  reglerad i lag eller någon annan författning eller om  stiftelsen är bildad av eller tillsammans med staten eller  förvaltas av en statlig myndighet,
5. kommuner och regioner,
6. aktiebolag, handelsbolag, ekonomiska föreningar och  stiftelser där kommuner eller regioner utövar ett rättsligt  bestämmande inflytande, och
7. enskilda utbildningsanordnare som har tillstånd att utfärda  examina enligt lagen (1993:792) om tillstånd att utfärda vissa  examina.
Regeringen får meddela föreskrifter om undantag från lagens  tillämpningsområde för forskningshuvudmän som bedriver  forskning inom det försvars- och säkerhetspolitiska området.  Regeringen får också besluta om sådana undantag i enskilda  fall.
Lag (2019:1150)
.
Ansvar för god forskningssed
Forskarens ansvar
4 §
Forskaren ansvarar för att följa god forskningssed i sin  forskning.
Forskningshuvudmannens ansvar
5 §
Forskningshuvudmannen har det övergripande ansvaret för  att forskningen utförs i enlighet med god forskningssed.
6 §
Om det kan misstänkas att oredlighet i forskning har  förekommit i en forskningshuvudmans verksamhet, ska  forskningshuvudmannen överlämna handlingarna i ärendet för  prövning av den nämnd som avses i 7 §.
Prövning av oredlighet i forskning
Prövning av ärenden
7 §
Frågor om oredlighet i forskning prövas av en särskild  nämnd.
Sådana ärenden inleds genom att
1. en forskningshuvudman överlämnar handlingarna i ett ärende  enligt 6 §,
2. en anmälan om oredlighet i forskning inkommer till nämnden,  eller
3. nämnden tar upp en fråga om oredlighet i forskning som den  har fått kännedom om på något annat sätt.
Preskription
8 §
Prövning av oredlighet i forskning enligt denna lag får  inte grundas på omständigheter som är äldre än tio år när  ärendet inleds.
Bestämmelsen i första stycket gäller inte om det finns  särskilda skäl för en prövning.
Beslut
9 §
Nämndens prövning enligt 7 § första stycket ska redovisas  i ett beslut.
10 §
Nämnden får besluta att avvisa en sådan anmälan om  oredlighet i forskning som avses i 7 § 2 om den är uppenbart  obefogad.
Nämnden får besluta att skriva av ett ärende om en anmälan har  återkallats.
11 §
Om nämnden bedömer att ett ärende inte rör oredlighet i  forskning men kan gälla andra avvikelser från god  forskningssed, ska nämnden underrätta den berörda  forskningshuvudmannen och samtidigt lämna över handlingarna i  ärendet dit.
Forskningshuvudmannens samverkans- och uppgiftsskyldighet
12 §
Forskningshuvudmannen ska lämna de upplysningar och  handlingar om forskningen som nämnden begär och ge nämnden  tillgång till datorer och annan utrustning som har använts vid  forskningen.
Nämnden får besluta de förelägganden som behövs för att en  forskningshuvudman ska fullgöra sina skyldigheter enligt  första stycket.
Ett beslut om föreläggande får förenas med vite.
Forskningshuvudmannens återrapporteringsskyldighet
13 §
Om nämnden har fattat ett beslut om att det har  förekommit oredlighet i forskning, eller det framgår av ett  beslut av nämnden att det har förekommit en allvarlig  avvikelse från god forskningssed i form av fabricering,  förfalskning eller plagiering utan att uppsåt eller grov  oaktsamhet har kunnat konstateras, ska forskningshuvudmannen  inom sex månader efter att beslutet har vunnit laga kraft  rapportera till nämnden vilka åtgärder huvudmannen har  vidtagit eller avser att vidta med anledning av beslutet.
Underrättelser till intressenter
14 §
Om nämnden har fattat ett beslut om att det har  förekommit oredlighet i forskning, eller det framgår av ett  beslut av nämnden att det har förekommit en allvarlig  avvikelse från god forskningssed i form av fabricering,  förfalskning eller plagiering utan att uppsåt eller grov oakt-
samhet har kunnat konstateras, ska forskningshuvudmannen  snarast efter att beslutet har fattats informera berörda  forskningsfinansiärer, myndigheter, vetenskapliga tidskrifter  och andra berörda om beslutet. Forskningshuvudmannen ska även  upplysa om att beslutet kan komma att överklagas.
Behandling av personuppgifter
15 §
Bestämmelserna i 16-20 §§ kompletterar Europaparlamentets  och rådets förordning (EU) 2016/679 av den 27 april 2016 om  skydd för fysiska personer med avseende på behandling av  personuppgifter och om det fria flödet av sådana uppgifter och  om upphävande av direktiv 95/46/EG (allmän  dataskyddsförordning), här benämnd EU:s dataskyddsförordning.
(Lag 2019:1149).
16 §
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning, här benämnd dataskyddslagen, och  föreskrifter som har meddelats i anslutning till den lagen, om  inte annat följer av denna lag. (Lag 2019:1149).
17 §
Artikel 13.3 i EU:s dataskyddsförordning om  informationsskyldighet för den personuppgiftsansvarige gäller  inte när en forskningshuvudman som avses i 3 § första stycket  behandlar personuppgifter för att fullgöra uppgifter enligt  denna lag. (Lag 2019:1149).
18 §
Bestämmelsen i 3 kap. 3 § andra stycket dataskyddslagen  om sökförbud i fråga om känsliga personuppgifter gäller inte  när nämnden eller en forskningshuvudman som avses i 3 § första  stycket 1, 2 och 5 behandlar personuppgifter för att fullgöra  uppgifter enligt denna lag. (Lag 2019:1149).
19 §
Personuppgifter som avses i artikel 9.1 i EU:s  dataskyddsförordning (känsliga personuppgifter) får med stöd  av artikel 9.2 g i samma förordning behandlas av de  forskningshuvudmän som avses i 3 § första stycket 3, 4, 6 och 
7 om behandlingen är nödvändig för att fullgöra uppgifter  enligt denna lag.
För sådana forskningshuvudmän som avses i 3 § första stycket 
3, 4, 6 och 7 och i vars verksamhet bestämmelserna om allmänna  handlingar och sekretess i tryckfrihetsförordningen och  offentlighets- och sekretesslagen (2009:400) gäller, finns det  även bestämmelser om behandling av känsliga personuppgifter i  dataskyddslagen. (Lag 2019:1149).
20 §
Personuppgifter som behandlas av nämnden enbart för att  fullgöra uppgifter enligt denna lag får användas för att vidta  åtgärder i fråga om den registrerade endast om det finns  synnerliga skäl med hänsyn till den registrerades vitala  intressen. (Lag 2019:1149).
Överklagande
21 §
Beslut enligt 9 § och 12 § andra stycket får överklagas  till allmän förvaltningsdomstol. Andra beslut enligt denna lag  får inte överklagas.
Prövningstillstånd krävs vid överklagande till kammarrätten.
(Lag 2019:1149).
Övergångsbestämmelser
2019:504
1. Denna lag träder i kraft den 1 januari 2020.
2. Den nämnd som avses i 7 § ska efter ikraftträdandet överta  handläggningen av ärenden om oredlighet i forskning som har  inletts hos en forskningshuvudman. Forskningshuvudmannen ska  överlämna handlingarna i dessa ärenden till nämnden.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.