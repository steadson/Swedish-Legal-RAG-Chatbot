Title: Lag (2023:75) om skatt på överintäkter från el
SFS Number: Svensk författningssamling 2023:75
URL: https://www.riksdagen.se/sv/dokument-och-lagar/dokument/svensk-forfattningssamling/lag-202375-om-skatt-pa-overintakter-fran-el_sfs-2023-75/
Source Link: http://rkrattsbaser.gov.se/sfst?bet=2023:75
Amendment Register Link: http://rkrattsbaser.gov.se/sfsr?bet=2023:75
Ministry/Authority: Finansdepartementet
Issued: 2023-02-23
Metadata: {"Utfärdad": "2023-02-23"}

==================================================

Lag (2023:75) om skatt på överintäkter från el
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:75
Departement/myndighet
:   
Finansdepartementet
Utfärdad
:   
2023-02-23
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna lag finns bestämmelser med anledning av rådets  förordning (EU) 2022/1854 av den 6 oktober 2022 om en  krisintervention för att komma till rätta med de höga  energipriserna i den del förordningen avser ett tak för  marknadsintäkter på elproducenter.
2 §
Skatt enligt denna lag ska betalas till staten.
Ord och uttryck i lagen
3 §
Med demonstrationsprojekt avses ett projekt som visar upp  teknik som är den första av sitt slag inom unionen och som  representerar en viktig innovation som med god marginal  överträffar tidigare känd teknik.
4 §
Med elområde avses det största geografiska område inom  vilket marknadsaktörerna kan handla med el utan  kapacitetstilldelning.
5 §
Med hybridkraftverk avses en kraftproduktionsanläggning  som har möjlighet att framställa el även från andra fossila  källor än de som anges i 10 §.
6 §
Med koncessionspliktigt nät avses en ledning eller ett  ledningsnät som omfattas av en nätkoncession som meddelats med  stöd av 2 kap. ellagen (1997:857).
7 §
Med kvalificerad timme avses en timme när priset på  dagenföremarknaden i det elområde där inmatning av elen sker  överstiger 1 957 kronor per megawattimme.
8 §
Med inmatning avses överföring av el från  kraftproduktionsanläggningen där den framställs till ett  koncessionspliktigt nät. Till en kraftproduktionsanläggning  räknas även ett icke koncessionspliktigt nät som hänger samman  med anläggningen.
9 §
Med priset på dagenföremarknaden avses det pris på el i  kronor per megawattimme som fastställts ett dygn i förväg av  elbörsen Nord Pool för en viss timme.
Skattepliktens omfattning
10 §
El som framställs i Sverige från följande källor är  skattepliktig, om inte annat följer av 11 eller 12 § :
1. vindenergi,
2. termisk solenergi och solcellsenergi,
3. geotermisk energi,
4. vattenkraft utan vattenmagasin,
5. fasta eller gasformiga biomassabränslen, utom biometan,
6. avfall,
7. kärnenergi,
8. brunkol,
9. råpetroleumprodukter, och
10. torv.
11 §
El är skattepliktig enligt denna lag endast om den  framställs under kalendermånaderna mars till och med juni 
2023.
12 §
El är inte skattepliktig om den framställs
1. i ett demonstrationsprojekt,
2. i ett hybridkraftverk, eller
3. i en kraftproduktionsanläggning med en sammanlagd  installerad
a) generatoreffekt av upp till 1 megawatt, eller
b) växelriktareffekt av upp till 1 megawatt om elen framställs  från termisk solenergi eller solcellsenergi.
Skattskyldighet
13 §
Skattskyldig är den som matar in skattepliktig el.
Om den som är skattskyldig enligt första stycket ingår i en  koncern av sådant slag som anges i 1 kap. 4 §  årsredovisningslagen (1995:1554) ska koncernens moderföretag  vara skattskyldigt för all skattepliktig el som matas in av  företag i koncernen. Med koncernens moderföretag avses det  företag som inte har något eget moderföretag.
Om det saknas ett i Sverige registrerat moderföretag enligt  andra stycket, är i stället det koncernföretag skattskyldigt  som är registrerat i Sverige men inte har något i Sverige  registrerat moderföretag. Om det finns flera sådana företag,  är det av dessa företag som har högst omsättning  skattskyldigt. Med omsättning avses nettoomsättningen enligt  en under 2022 upprättad årsredovisning.
14 §
El som matas in av ett företag som bedriver sådan  kärnteknisk verksamhet som avses i 1 § lagen (1984:3) om  kärnteknisk verksamhet anses matas in av företagets ägare, i  proportion till respektive ägarandel.
Skattskyldighetens inträde
15 §
Skattskyldigheten inträder för skattepliktig el när den  skattskyldige matar in elen.
För ett koncernföretag som är skattskyldigt enligt 13 § andra  eller tredje stycket inträder skattskyldigheten för  skattepliktig el när ett företag i koncernen matar in elen.
Beskattningsunderlaget
16 §
Skatt enligt denna lag ska betalas på ett  beskattningsunderlag för varje kalendermånad, beräknat enligt 
17-22 §§.
17 §
En timintäkt beräknas genom att antalet megawattimmar  skattepliktig el som en skattskyldig matat in under en  kvalificerad timme multipliceras med priset på  dagenföremarknaden.
18 §
Ett takbelopp beräknas genom att det totala antalet  megawattimmar skattepliktig el som en skattskyldig matat in  under kvalificerade timmar den aktuella kalendermånaden  multipliceras med 1 957 kronor.
19 §
Ett finansiellt justeringsbelopp beräknas för en  kalendermånad som nettoeffekten i kronor av en skattskyldigs  avtalsenliga rättigheter och skyldigheter på de realiserade  intäkterna från den skattepliktiga el som matats in under  månadens kvalificerade timmar.
Ett koncernföretag som är skattskyldigt enligt 13 § andra  eller tredje stycket ska vid beräkningen av ett finansiellt  justeringsbelopp även beakta övriga koncernföretags  avtalsenliga rättigheter och skyldigheter.
20 §
Beskattningsunderlaget för en kalendermånad beräknas  genom att summan av samtliga timintäkter under månaden minskas  med summan av samtliga takbelopp för månaden och justeras med  det finansiella justeringsbeloppet för månaden.
Ett koncernföretag som är skattskyldigt enligt 13 § andra  eller tredje stycket ska beräkna timintäkter och takbelopp med  beaktande av all den skattepliktiga el som matats in av  företag i koncernen under kalendermånaden.
21 §
En skattskyldig får välja att för en enskild  kraftproduktionsanläggning beräkna timintäkterna och ett  särskilt takbelopp separat, förutsatt att driftskostnaderna  för anläggningen överstiger 1 957 kronor per megawattimme.
Med driftskostnader avses en kraftproduktionsanläggnings fasta  och rörliga kostnader för att framställa el.
22 §
Ett särskilt takbelopp enligt 21 § beräknas genom att
1. det totala antalet megawattimmar skattepliktig el från den  aktuella kraftproduktionsanläggningen som den skattskyldige  matat in under kvalificerade timmar den aktuella  kalendermånaden multipliceras med summan av driftskostnaderna  för timmarna, och
2. produkten av beräkningen enligt 1 multipliceras med  faktorn 1,3.
Det särskilda takbeloppet kan högst uppgå till summan av  kalendermånadens timintäkter för den aktuella  kraftproduktionsanläggningen.
Skattens storlek
23 §
Skatt ska betalas med 90 procent av  beskattningsunderlaget.
Förfarandet
24 §
I skatteförfarandelagen (2011:1244) finns bestämmelser om  förfarandet vid beskattningen.
Övergångsbestämmelser
2023:75
1. Denna lag träder i kraft den 1 mars 2023.
2. Lagen tillämpas första gången för el som matas in i mars 
2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.