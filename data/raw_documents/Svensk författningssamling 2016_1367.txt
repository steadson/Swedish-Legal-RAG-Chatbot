Title: Förordning (2016:1367) om statsbidrag till allmänna samlingslokaler
SFS Number: Svensk författningssamling 2016:1367
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20161367-om-statsbidrag-till_sfs-2016-1367/
Source Link: http://rkrattsbaser.gov.se/sfst?bet=2016:1367
Amendment Register Link: http://rkrattsbaser.gov.se/sfsr?bet=2016:1367
Ministry/Authority: Socialdepartementet
Issued: 2016-12-22
Metadata: {"Utfärdad": "2016-12-22", "Ändrad": "t.o.m. SFS 2025:390"}

==================================================

Förordning (2016:1367) om statsbidrag till allmänna samlingslokaler
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1367
Departement/myndighet
:   
Socialdepartementet
Utfärdad
:   
2016-12-22
Ändrad
:   
t.o.m. SFS 2025:390
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till allmänna samlingslokaler och i vissa fall till  utomhusmiljöer i nära anslutning till sådana lokaler. Med  allmän samlingslokal avses i denna förordning en lokal som på  en ort hålls öppen och tillgänglig för föreningslivets möten,  studieverksamhet, kulturell verksamhet, förströelse,  fritidssysselsättning eller någon annan liknande verksamhet.
Bidrag enligt denna förordning lämnas i mån av tillgång på  medel.
Bidrag som utgör statligt stöd enligt artikel 107 i fördraget  om Europeiska unionens funktionssätt får inte lämnas.
Förordning (2020:821).
2 §
Boverket prövar frågor om och betalar ut statsbidrag  enligt denna förordning.
Syftet med statsbidraget
3 §
Syftet med statsbidraget till allmänna samlingslokaler är  främst att bidra till att tillgodose
- föreningslivets behov av lokaler för sin verksamhet och för  att förverkliga centrala demokratiska mål i samhället,
- kulturlivets behov av lokaler både för att sprida kultur  och för skapande aktiviteter, och
- spontana behov av lokaler för debatt och  fritidssysselsättningar utanför det organiserade  föreningslivet.
Bidragsformer
4 §
Statsbidrag enligt denna förordning får lämnas i form av  organisationsbidrag, investeringsbidrag och  verksamhetsutvecklingsbidrag. Förordning (2021:1225).
Mottagare av statsbidrag
5 §
Investeringsbidrag får lämnas till sådana aktiebolag,  stiftelser eller föreningar vars huvudsakliga verksamhet är  att tillhandahålla allmänna samlingslokaler och som
1. arbetar på lokal nivå utan vinstsyfte,
2. är fristående från en kommun eller kommunala företag, och
3. bedriver verksamhet i Sverige sedan minst två år före det  datum då ansökan om bidrag lämnas in eller är anslutna till en  sådan riksorganisation som avses i tredje stycket.
För bidrag till en förening krävs även att den är demokratiskt  uppbyggd.
Verksamhetsutvecklingsbidrag enligt 13 § första stycket 1  eller 2 får lämnas till sådana aktiebolag, stiftelser eller  föreningar som uppfyller de förutsättningar som anges i första  och andra styckena. Verksamhetsutvecklingsbidrag enligt 13 §  första stycket 3 får lämnas till riksorganisationer som  organiserar sådana aktiebolag, stiftelser eller föreningar.
Förordning (2025:390).
5 a §
Organisationsbidrag får lämnas till sådana  riksorganisationer som avses i 5 § tredje stycket.
Förordning (2022:1808).
5 b §
Statsbidrag får inte lämnas till ett aktiebolag, en  stiftelse, en förening eller en riksorganisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en riksorganisation om  något av de aktiebolag eller någon av de stiftelser eller  föreningar som riksorganisationen organiserar, eller en  företrädare för aktiebolaget, stiftelsen eller föreningen,  agerar på ett sådant sätt som anges i första stycket.
Investeringsbidrag och verksamhetsutvecklingsbidrag får inte  heller lämnas till ett aktiebolag, en stiftelse, en förening  eller en riksorganisation om det framkommer att någon av dess  samarbetsorganisationer, eller en företrädare för  samarbetsorganisationen, agerar på ett sådant sätt som anges i  första stycket. Förordning (2025:390).
5 c §
Om ett aktiebolag, en stiftelse, en förening eller en  riksorganisation, dess företrädare, dess samarbetsorganisation  eller samarbetsorganisationens företrädare har agerat på ett  sådant sätt som anges i 5 b §, får statsbidrag ändå lämnas  till det aktuella organet om det finns särskilda skäl. Vid  denna bedömning ska det särskilt beaktas om
1. det aktuella organet har tagit avstånd från agerandet,
2. det aktuella organet har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Det som anges i första stycket gäller även om ett aktiebolag,  en stiftelse eller en förening som en riksorganisation  organiserar, eller aktiebolagets, stiftelsens eller  föreningens företrädare, har agerat på ett sådant sätt som  anges i 5 b §.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:390).
6 §
Statsbidrag får inte lämnas till en sökande som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av Boverket.
Förordning (2025:390).
7 §
Har betecknats 16 b § genom förordning (2025:390).
7 a §
Har betecknats 16 c § genom förordning (2025:390).
Bestämmelser om investeringsbidrag
8 §
Med investeringsbidrag avses i denna förordning bidrag  för
1. köp,
2. ny- eller tillbyggnad,
3. ombyggnad eller standardhöjande reparationer som inte är  av ringa omfattning, eller
4. tillgänglighetsskapande åtgärder för personer med  funktionsnedsättning.
För bidrag för en åtgärd enligt första stycket 1, 2 eller 3  krävs att kommunen lämnar ekonomiskt eller likvärdigt bidrag  som motsvarar minst 30 procent av det bidragsunderlag enligt 
11 § som berättigar till det statliga bidraget.
Förutsättningar för investeringsbidrag
9 §
För att få investeringsbidrag krävs att
1. det finns ett varaktigt behov av en allmän samlingslokal  på orten,
2. lokalen kommer att fylla skäliga krav på god standard,
3. lokalen kommer att hållas tillgänglig för varje  organisation eller grupp med organiserad verksamhet som är  verksam inom orten och att detta sker opartiskt, i skälig  omfattning och på skäliga villkor,
4. lokalen har eller förväntas få en allsidig användning, och
5. det finns goda ekonomiska förutsättningar att driva och  förvalta lokalen.
10 §
Investeringsbidrag för ett köp som är fullbordat när en  ansökan om bidrag prövas lämnas endast om sökanden haft  synnerliga skäl för att genomföra köpet före bidragsbeslutet.  På samma sätt lämnas investeringsbidrag för en ny-, till-  eller ombyggnad som har påbörjats när en ansökan om bidrag  prövas endast om sökanden haft synnerliga skäl för att  påbörja arbetena före bidragsbeslutet.
Bidragsunderlag
11 §
Investeringsbidrag för sådana åtgärder som avses i 8 §  första stycket 1 eller 2 beräknas utifrån ett bidragsunderlag  som motsvarar kostnaden för en åtgärd av den allmänna  samlingslokalens ytor upp till högst 1 000 kvadratmeter och  som är skälig med hänsyn till projektets art och omfattning.  För sådana åtgärder som avses i 8 § första stycket 3 beräknas  bidraget utifrån ett bidragsunderlag som är skäligt med hänsyn  till projektets art och omfattning.
I bidragsunderlaget får det även räknas in kostnader för
1. utrymmen för ungdomsverksamhet om de inryms i samma  byggnad,
2. utrymmen för den allmänna samlingslokalens skötsel, och
3. konstnärlig utsmyckning som uppgår till högst 1 procent av  bidragsunderlaget.
Om det finns särskilda skäl får kostnader för konstnärlig  utsmyckning eller anskaffning av inventarier som sammanlagt  uppgår till högst 5 procent av bidragsunderlaget räknas in i  underlaget.
I bidragsunderlaget får det inte ingå kostnader som något  statligt bidrag redan har lämnats för. Förordning (2025:390).
Bidragets storlek
12 §
Investeringsbidrag enligt 8 § första stycket 1, 2 eller 3  får lämnas med ett belopp som uppgår till högst 50 procent av  bidragsunderlaget enligt 11 §.
Investeringsbidrag enligt 8 § första stycket 4 får lämnas för  hela kostnaden, dock högst med 300 000 kronor. En  förutsättning är att kostnaden för en sådan anpassning inte  ingår i bidragsunderlaget för någon annan åtgärd som det  lämnas bidrag för enligt denna förordning. Vidare får bidraget  inte lämnas för kostnader som något statligt bidrag redan har  lämnats för. Förordning (2025:390).
Bestämmelser om verksamhetsutvecklingsbidrag
13 §
Med verksamhetsutvecklingsbidrag avses i denna  förordning bidrag för att
1. anpassa en allmän samlingslokal, eller utomhusmiljön i  nära anslutning till lokalen, till ungdomsverksamhet inom  kultur- och fritidsområdet,
2. stimulera sådan verksamhet och i sådan lokal som avses i 
1, eller
3. utveckla ungdomars mötesformer inom kultur- och  fritidsområdet.
Det bidrag som lämnas enligt första stycket 3 får inte  användas i verksamhet som består i att erbjuda varor eller  tjänster på en marknad.
Förutsättningar för verksamhetsutvecklingsbidrag
14 §
För att få verksamhetsutvecklingsbidrag enligt 13 §  första stycket 1 eller 2 krävs att det finns ett behov på  orten av att möta eller stimulera ungdomars engagemang inom  kultur- och fritidsområdet samt att kraven enligt 9 § 1-5 är  uppfyllda.
Bidragets storlek
15 §
Verksamhetsutvecklingsbidrag enligt 13 § får lämnas för  hela kostnaden, dock inte för kostnader som något statligt  bidrag redan har lämnats för. Därutöver är en förutsättning  för bidrag enligt 13 § första stycket 1 att kostnaden för en  sådan anpassning inte ingår i bidragsunderlaget enligt 11 §  för någon annan åtgärd som det lämnas bidrag för enligt denna  förordning. Förordning (2025:390).
Bestämmelser om organisationsbidrag
15 a §
Organisationsbidrag får lämnas till en riksorganisation  för dess informations- och rådgivningsverksamhet om allmänna  samlingslokaler samt verksamhet i anslutning till ansökningar  om statligt stöd till allmänna samlingslokaler.
Förordning (2022:1808).
15 b §
Har upphävts genom förordning (2022:1808).
Gemensamma bestämmelser om förfarandet i bidragsärenden
Ansökan
16 §
En ansökan om statsbidrag ska göras skriftligen av en  behörig företrädare för sökanden. Ansökan ska ha kommit in  till Boverket senast vid den tidpunkt som myndigheten  bestämmer. Förordning (2025:390).
16 a §
Den som ansöker om statsbidrag ska lämna Boverket de  uppgifter och handlingar som myndigheten behöver för att kunna  pröva ansökan.
En ansökan om investeringsbidrag ska innehålla en plan för hur  lokalerna ska användas. Sökanden ska även lämna en  långtidsbudget när Boverket begär det för att pröva ansökan.
Tillsammans med en ansökan om verksamhetsutvecklingsbidrag  enligt 13 § första stycket 1 eller 2 ska sökanden lämna ett  yttrande från kommunen om behovet på orten av att möta eller  stimulera ungdomars engagemang inom kultur- och  fritidsområdet. Sökanden ska även lämna en plan för hur  lokalerna ska användas när Boverket begär det för att pröva  ansökan. Förordning (2025:390).
Fördelning av statsbidrag
16 b §
Boverket ska prioritera de ansökningar om investerings-  eller verksamhetsutvecklingsbidrag som bedöms ha bäst  förutsättningar att uppfylla syftet med statsbidraget enligt 
3 §.
Boverket ska särskilt prioritera
1. ansökningar som gäller allmänna samlingslokaler i områden  med socioekonomiska utmaningar, och
2. ansökningar som gäller allmänna samlingslokaler i områden  som saknar närhet till offentlig och kommersiell service.
Vid bedömningen av vilka områden som har socioekonomiska  utmaningar ska hänsyn tas till förvärvsfrekvensen i området,  till andelen mottagare av försörjningsstöd och till andelen  elever som avslutat årskurs 9 utan behörighet till något av  gymnasieskolans nationella program. Förordning (2025:390).
16 c §
Boverket ska fördela organisationsbidrag mellan de  riksorganisationer som uppfyller förutsättningarna för  organisationsbidrag i denna förordning. Förordning (2025:390).
Beslut om statsbidrag
17 §
Ett beslut om att bevilja bidrag får förenas med villkor.  Villkoren ska framgå av beslutet.
I beslutet ska sista dag för redovisning enligt 21 § anges.
Förordning (2025:390).
17 a §
Om statsbidrag till ett byggnadsprojekt enligt 8 §  eller 13 § första stycket 1 har beviljats ska den sökande  utföra projektet inom den tid som Boverket har beslutat och  iaktta vad myndigheten i övrigt har beslutat om projektets  utförande. Förordning (2025:390).
Anmälningsskyldighet
17 b §
Den som ansöker om eller har beviljats statsbidrag  enligt denna förordning ska snarast möjligt anmäla sådana  ändrade förhållanden som kan påverka rätten till eller  storleken på bidraget till Boverket. Förordning (2025:390).
Utbetalning av statsbidrag
18 §
Verksamhetsutvecklingsbidrag enligt 13 § första stycket 3  får betalas ut i sin helhet i samband med beslutet att bevilja  bidrag. Övriga verksamhetsutvecklingsbidrag och  investeringsbidrag får betalas ut med 75 procent av det  beviljade bidraget i samband med beslutet att bevilja bidrag.
När en redovisning enligt 21 § har lämnats ska Boverket  besluta slutligt om bidragets storlek och om utbetalning.
Förordning (2020:607).
18 a §
Organisationsbidrag får betalas ut i sin helhet i  samband med beslutet att bevilja bidrag.  Förordning (2020:821).
19 §
Boverket får besluta att ett beviljat statsbidrag helt  eller delvis inte ska betalas ut om bidragsmottagaren inte  längre uppfyller villkoren för det eller om det finns grund  för återbetalning enligt 23 §. Beslutet gäller omedelbart.
Förordning (2025:390).
20 §
Har upphävts genom förordning 2020:607).
Redovisning
21 §
En bidragsmottagare ska senast vid den tidpunkt som anges  i beslutet till Boverket lämna en ekonomisk redovisning av de  mottagna medlen samt en redogörelse för vad medlen har använts  till. En mottagare av verksamhetsutvecklingsbidrag enligt 13 §  första stycket 2 eller 3 ska senast vid samma tidpunkt även  lämna en redogörelse för vilka resultat som har uppnåtts och  hur resultaten förhåller sig till det syfte med bidraget som  anges i 3 §.
Redovisningen ska göras på det sätt som myndigheten bestämmer.
Bidragsmottagaren ska även lämna de övriga uppgifter och  handlingar som myndigheten begär. Förordning (2025:390).
21 a §
En revisor ska granska redovisningen enligt 21 §.  Revisorns rapport över granskningen ska bifogas redovisningen.
Om det statsbidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor. Förordning (2025:390).
21 b §
En bidragsmottagare ska på begäran av Boverket lämna de  uppgifter och handlingar som myndigheten behöver för att  granska redovisningen enligt 21 §. Förordning (2025:390).
22 §
Boverket ska senast den 15 april varje år lämna en samlad  redovisning till regeringen av de bidrag som har lämnats  enligt denna förordning.
Redovisningen ska innehålla uppgifter om vilka som har fått  bidrag och med vilka belopp samt en redogörelse för vad  bidraget har använts till. När det gäller  verksamhetsutvecklingsbidrag enligt 13 § första stycket 2 och 
3 ska redovisningen även innehålla en bedömning av bidragets  resultat och, om möjligt, effekter i förhållande till det  syfte med bidraget som anges i 3 §. Förordning (2025:390).
Återbetalning och återkrav
23 §
En bidragsmottagare är skyldig att betala tillbaka  statsbidraget om
1. mottagaren genom att lämna oriktiga uppgifter eller på  något annat sätt har orsakat att bidrag har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. lokalen utan medgivande av Boverket upphör att vara en  allmän samlingslokal innan tio år har gått från den dag då  ansökan om bidrag enligt 8 § eller 13 § första stycket 1  lämnades in till myndigheten,
5. villkoren för bidraget inte har följts,
6. mottagaren inte har lämnat en sådan redovisning som avses i 
21 § eller sådana uppgifter och handlingar som avses i 21 b §,  eller
7. mottagaren inte uppfyller villkoren i 5 b § och det inte  finns sådana särskilda skäl enligt 5 c § som innebär att  bidrag ändå får lämnas. Förordning (2025:390).
24 §
Om bidragsmottagaren är återbetalningsskyldig enligt 23 
§, ska Boverket besluta att helt eller delvis kräva tillbaka  bidraget.
Om det finns särskilda skäl för det, får Boverket besluta att  helt eller delvis avstå från återkrav.
Bemyndigande
25 §
Boverket får meddela föreskrifter om verkställigheten av  denna förordning.
Överklagande
26 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut  enligt denna förordning än beslut om organisationsbidrag,  beslut om hinder mot utbetalning enligt 19 § och beslut om  återkrav enligt 24 § får dock inte överklagas.
Förordning (2025:390).
Övergångsbestämmelser
2016:1367
1. Denna förordning träder i kraft den 1 februari 2017.
2. Bestämmelsen i 22 § om skyldigheten att lämna en  redogörelse tillämpas första gången 2018.
3. Genom förordningen upphävs förordningen (1996:1593) om  bidrag till allmänna samlingslokaler.
4. Den upphävda förordningen gäller fortfarande för  statsbidrag som avser tid före ikraftträdandet.
2020:607
1. Denna förordning träder i kraft den 1 augusti 2020.
2. Äldre föreskrifter gäller fortfarande för statsbidrag som  har beviljats före ikraftträdandet.
2025:390
1. Denna förordning träder i kraft den 1 juli 2025.
2. Äldre bestämmelser gäller fortfarande för statsbidrag som  har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.