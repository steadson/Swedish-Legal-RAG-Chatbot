Title: Förordning (2011:714) om certifiering av transmissionsnätsföretag för el
SFS Number: Svensk författningssamling 2011:714
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011714-om-certifiering-av_sfs-2011-714/
Source Link: http://rkrattsbaser.gov.se/sfst?bet=2011:714
Amendment Register Link: http://rkrattsbaser.gov.se/sfsr?bet=2011:714
Ministry/Authority: Klimat- och näringslivsdepartementet RSE
Issued: 2011-06-09
Metadata: {"Utfärdad": "2011-06-09", "Ändrad": "t.o.m. SFS 2022:590"}

==================================================

Förordning (2011:714) om certifiering av transmissionsnätsföretag för el
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:714
Departement/myndighet
:   
Klimat- och näringslivsdepartementet RSE
Utfärdad
:   
2011-06-09
Ändrad
:   
t.o.m. SFS 2022:590
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens tillämpningsområde
1 §
I denna förordning finns bestämmelser som ansluter  till lagen (2011:710) om certifiering av  transmissionsnätsföretag för el. Förordning (2018:1584).
Ansökan om certifiering
2 §
En ansökan om certifiering ska vara skriftlig och ges in  till nätmyndigheten. Ansökan ska innehålla uppgifter om
1. ledningar för vilka sökanden har nätkoncession eller har  ansökt om nätkoncession, om ledningarna ingår i ett  transmissionsnät,
2. sökandens organisation och ägarförhållanden,
3. huruvida någon på grund av avtal, bolagsordning, stadgar  eller därmed jämförbara handlingar har rätt att utöva ett  bestämmande inflytande över sökanden eller att utse eller  avsätta ledamöter i sökandens styrelse eller motsvarande  ledningsorgan,
4. huruvida någon annan än sökanden äger eller på annat sätt  förfogar över tillgångar som används i nätverksamheten,
5. företag som sökanden äger aktier eller andelar i eller på  annat sätt har ett bestämmande inflytande över,
6. namn och personnummer eller, om sådant saknas, födelsedatum  för styrelseledamöter, verkställande direktör, firmatecknare  och andra personer med liknande ställning hos sökanden,
7. huruvida styrelseledamot, verkställande direktör,  firmatecknare eller annan person med liknande ställning hos  sökanden har en motsvarande ställning i ett företag som  producerar eller handlar med el eller naturgas eller på annat  sätt utövar inflytande över ett sådant företag, och
8. huruvida sökanden kontrolleras av eller kan antas komma att  kontrolleras av en eller flera personer från ett tredjeland.
Förordning (2022:590).
3 §
Till ansökan enligt 2 § ska registreringsbevis och sökandens bolagsordning eller jämförbara stadgar bifogas.
Sökanden ska även ge in registreringsbevis för företag som sökanden äger aktier eller andelar i eller på annat sätt har ett bestämmande inflytande över.
Om sökanden inte är skyldig att upprätta en årsrapport enligt förordningen (1995:1145) om redovisning av nätverksamhet, ska även balansräkning, resultaträkning, noter och förvaltningsberättelse för det senaste räkenskapsåret bifogas.
Nätmyndighetens slutliga beslut
4 §
Nätmyndigheten ska anmäla ett slutligt beslut om  certifiering till Europeiska kommissionen. Anmälan ska  innehålla en uppgift om de ledningar som ingår i det  certifierade företagets transmissionsnät.
Förordning (2018:1584).
Certifiering i förhållande till tredjeland
Anmälan till Europeiska kommissionen
5 §
Nätmyndigheten ska anmäla till Europeiska kommissionen, om
1. certifiering begärs av ett företag som kontrolleras av en  eller flera personer från tredjeland, om sökanden äger ett  sådant överföringssystem som avses i artikel 53 i  Europaparlamentets och rådets direktiv (EU) 2019/944 av den 
5 juni 2019 om gemensamma regler för den inre marknaden för el  och om ändring av direktiv 2012/27/EU, eller annars ansvarar  för drift och underhåll av ett sådant system, eller
2. myndigheten får kännedom om en omständighet som kan leda  till att en eller flera personer från tredjeland får kontroll  över ett transmissionsnät eller transmissionsnätsföretag.  Förordning (2021:760).
Yttrande från Statens energimyndighet
6 §
Nätmyndigheten ska inhämta ett yttrande från Statens  energimyndighet när den prövar ett ärende om certifiering  enligt 4 kap. lagen (2011:710) om certifiering av  transmissionsnätsföretag för el. Förordning (2018:1584).
Särskilda krav i fråga om en trygg energiförsörjning
7 §
När nätmyndigheten prövar en fråga om certifiering enligt 
4 kap. lagen (2011:710) om certifiering av  transmissionsnätsföretag för el, ska myndigheten särskilt ta  hänsyn till
1. Europeiska unionens rättigheter och skyldigheter enligt  internationell rätt när det gäller berört tredjeland,  inbegripet avtal som unionen är part i och som rör trygg  energiförsörjning, och
2. Sveriges rättigheter och skyldigheter enligt avtal som har  ingåtts med berört tredjeland, i den utsträckning avtalet är  förenligt med EU-rätten. Förordning (2022:590).
Offentliggörande av beslut
8 §
Nätmyndighetens slutliga beslut i ett ärende om  certifiering enligt 4 kap. lagen (2011:710) om certifiering  av transmissionsnätsföretag för el ska offentliggöras  tillsammans med Europeiska kommissionens yttrande i ärendet.  Nätmyndigheten bestämmer hur detta ska ske.  Förordning (2018:1584).
Övergångsbestämmelser
2011:714
1. Denna förordning träder i kraft den 1 augusti 2011.
2. Bestämmelserna i 5-8 §§ tillämpas för tid från och med den 3 mars 2013.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.