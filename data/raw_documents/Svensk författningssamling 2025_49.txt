Title: Förordning (2025:49) om statsbidrag för försöksverksamhet med språkstärkande insatser under skollov
SFS Number: Svensk författningssamling 2025:49
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202549-om-statsbidrag-for_sfs-2025-49/
Source Link: http://rkrattsbaser.gov.se/sfst?bet=2025:49
Amendment Register Link: http://rkrattsbaser.gov.se/sfsr?bet=2025:49
Ministry/Authority: Utbildningsdepartementet
Issued: 2025-01-30
Metadata: {"Utfärdad": "2025-01-30"}

==================================================

Förordning (2025:49) om statsbidrag för försöksverksamhet med språkstärkande insatser under skollov
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:49
Departement/myndighet
:   
Utbildningsdepartementet
Utfärdad
:   
2025-01-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  för försöksverksamhet med språkstärkande insatser under  skollov för elever som har behov av språkträning i svenska.
Med språkstärkande insatser avses undervisning och  fritidsaktiviteter som anordnas i anslutning till  undervisningen.
Förordningen är meddelad med stöd av 8 kap. 11 §  regeringsformen i fråga om 23 § och 8 kap. 7 § första  stycket 2 regeringsformen i fråga om övriga bestämmelser.
2 §
Förordningen gäller för försöksverksamhet som bedrivs  under 2025-2027.
3 §
Syftet med statsbidraget är att elever som har behov av  att stärka kunskaperna i svenska språket ska få möjlighet till  intensivträning i svenska.
4 §
Statsbidrag lämnas i mån av tillgång på medel och för ett  kalenderår (bidragsår) i sänder.
Förutsättningar för statsbidrag
5 §
Statsbidrag får lämnas till en huvudman för förskoleklass,  grundskola eller anpassad grundskola.
6 §
Statsbidrag får lämnas för försöksverksamhet med  språkstärkande insatser som anordnas under skollov under  läsåret och under sommaren. För försöksverksamhet som anordnas  under sommaren får statsbidrag lämnas för maximalt sex veckor.
Statsbidrag får lämnas för elever som har behov av  intensivträning för att utveckla sina kunskaper i svenska.
Statsbidrag får lämnas för elever som går i förskoleklass  eller årskurs 1-6 i grundskola eller anpassad grundskola och  deltar i språkstärkande verksamhet under skollov under läsåret  eller under sommaren efter att förskoleklassen eller årskursen  har avslutats.
7 §
Statsbidrag får lämnas för kostnader för att genomföra  undervisning och fritidsaktiviteter som anordnas som en del av  de språkstärkande insatserna och för måltider under dagar då  insatserna genomförs.
För att statsbidrag ska lämnas ska den övervägande delen av de  språkstärkande insatserna bestå av undervisning med  huvudsakligt fokus på läsning. Vidare ska insatserna  genomföras dagligen under vardagarna den vecka 
(sjudagarsperiod) bidrag söks för.
8 §
Om huvudmannen får statsbidrag för en elev enligt  förordningen (2014:47) om statsbidrag för undervisning under  skollov får statsbidrag inte lämnas för elevens deltagande i  verksamhet med språkstärkande insatser under samma period.
9 §
För undervisning som ingår i de insatser som ansökan om  statsbidrag avser ska huvudmannen använda lärare eller  lärarstudenter, som med hänsyn till utbildning eller  erfarenhet är lämpliga att bedriva undervisningen.
10 §
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs i allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
11 §
Statsbidrag får inte lämnas om
1. Statens skolinspektion har fattat beslut om att återkalla  huvudmannens godkännande som avser en verksamhet som omfattas  av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Statsbidrag får dock lämnas om ett sådant beslut som anges i  första stycket 1 eller 2 har upphävts.
12 §
Statsbidrag får inte lämnas för kostnader som något  statligt bidrag redan har lämnats för.
Ansökan om bidrag
13 §
En ansökan om statsbidrag ska göras skriftligen av en  behörig företrädare för huvudmannen och lämnas till Statens  skolverk.
I ansökan om statsbidrag ska huvudmannen beskriva hur de  språkstärkande insatserna som ansökan avser ska bedrivas,  vilka mål som sätts upp för verksamheten för att syftet med  statsbidraget ska uppnås och hur verksamheten ska följas upp.
Uppgifterna i en ansökan ska lämnas på heder och samvete.
Den som ansöker om statsbidrag ska på begäran av Skolverket i  övrigt lämna de uppgifter och handlingar som myndigheten  behöver för att kunna pröva ansökan.
Beräkning av bidrag
14 §
Statsbidrag för språkstärkande insatser under skollov får  lämnas med högst 1 500 kronor per elev och vecka. Statens  skolverk får besluta att statsbidrag lämnas med mer än 
1 500 kronor per elev och vecka om det finns särskilda skäl  med hänsyn till antalet elever i verksamheten.
Beslut om bidrag
15 §
Statens skolverk beslutar om statsbidrag för  språkstärkande insatser under skollov. Ett beslut om  statsbidrag får förenas med villkor. Villkoren ska framgå av  beslutet.
Fördelning
16 §
Om det kommer in fler ansökningar om statsbidrag än det  finns medel för, beslutar Statens skolverk om urval.
Vid urvalet ska Skolverket prioritera verksamhet med  språkstärkande insatser för elever som går i förskoleklass och  årskurs 1-3 i grundskola eller anpassad grundskola. Skolverket  ska också beakta om en huvudman som ansöker om statsbidrag har  en eller flera skolenheter med särskilt svåra förutsättningar  med beaktande av elevernas socioekonomiska bakgrund.
Uppföljning och redovisning
17 §
Statens skolverk ska följa upp hur statsbidraget har  använts. Den som har tagit emot bidrag är skyldig att medverka  i den uppföljning och utvärdering av verksamheten som bestäms  av Skolverket eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär.
Anmälningsskyldighet
18 §
Den som ansöker om eller har beviljats statsbidrag enligt  denna förordning ska snarast möjligt till Statens skolverk  anmäla sådana ändrade förhållanden som kan påverka rätten till  bidraget eller storleken på det.
Återbetalning och återkrav
19 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 17 §,  eller
4. mottagaren inte har följt villkor som framgår av beslutet  om bidrag.
20 §
Statens skolverk ska besluta att helt eller delvis kräva  tillbaka ett statsbidrag, om mottagaren av bidraget är  återbetalningsskyldig enligt 19 §.
Om det finns synnerliga skäl för det, får Skolverket besluta  att helt eller delvis avstå från återkrav.
21 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Hinder mot utbetalning
22 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 19 §. Beslutet  gäller omedelbart.
Bemyndigande
23 §
Statens skolverk får meddela föreskrifter om  verkställigheten av denna förordning.
Överklagande
24 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 22 § får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.