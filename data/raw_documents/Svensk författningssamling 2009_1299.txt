Title: Förordning (2009:1299) om nationella minoriteter och minoritetsspråk
SFS Number: Svensk författningssamling 2009:1299
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20091299-om-nationella-minoriteter_sfs-2009-1299/
Source Link: http://rkrattsbaser.gov.se/sfst?bet=2009:1299
Amendment Register Link: http://rkrattsbaser.gov.se/sfsr?bet=2009:1299
Ministry/Authority: Kulturdepartementet
Issued: 2009-11-26
Metadata: {"Utfärdad": "2009-11-26", "Ändrad": "t.o.m. SFS 2024:1273"}

==================================================

Förordning (2009:1299) om nationella minoriteter och minoritetsspråk
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:1299
Departement/myndighet
:   
Kulturdepartementet
Utfärdad
:   
2009-11-26
Ändrad
:   
t.o.m. SFS 2024:1273
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Innehåll
1 §
Denna förordning innehåller bestämmelser till lagen 
(2009:724) om nationella minoriteter och minoritetsspråk samt  om statsbidrag till kommuner och regioner för merkostnader och  åtgärder med anledning av lagen. Förordning (2019:1077).
Uppföljningsansvar
2 §
Länsstyrelsen i Stockholms län ansvarar för uppföljningen av förvaltningsmyndigheters tillämpning av lagen (2009:724)
om nationella minoriteter och minoritetsspråk.
Första stycket gäller inte sådan uppföljning som omfattas av 3 §. Förordning (2010:196).
3 §
Sametinget ansvarar för uppföljningen av förvaltningsmyndigheters tillämpning av lagen (2009:724) om nationella minoriteter och minoritetsspråk när det gäller samer och samiska.
Frivillig anslutning till och utträde ur förvaltningsområde
4 §
Ansökningar enligt 7 § lagen (2009:724) om nationella  minoriteter och minoritetsspråk prövas av regeringen årligen.  En sådan ansökan ska ha kommit in till Regeringskansliet  senast den 1 mars.
Vid prövningen av om en kommun efter ansökan ska få ingå i  ett förvaltningsområde, ska hänsyn tas till om det finns ett  uttalat intresse från berörda minoriteter för att kommunen  ska ingå i förvaltningsområdet. Det är kommunen som ska visa  att ett sådant intresse finns hos den berörda minoriteten i  kommunen. Förordning (2018:1967).
Statsbidrag till kommuner och regioner
5 §
Statsbidrag enligt denna förordning lämnas, i mån av tillgång på medel, till de kommuner som ingår i förvaltningsområdena för finska, meänkieli och samiska enligt 6 § lagen (2009:724) om nationella minoriteter och minoritetsspråk.
6 §
Statsbidrag enligt denna förordning lämnas, i mån av  tillgång på medel, till regionerna i Dalarnas län, Gävleborgs  län, Jämtlands län, Jönköpings län, Norrbottens län, Skåne  län, Stockholms län, Södermanlands län, Uppsala län,  Västerbottens län, Västernorrlands län, Västmanlands län,  Västra Götalands län, Örebro län och Östergötlands län.
Förordning (2019:1077).
7 §
Statsbidrag enligt denna förordning lämnas, i mån av tillgång på medel, också till den kommun som regeringen med stöd av 7 § lagen (2009:724) om nationella minoriteter och minoritetsspråk beslutat ska få ingå i ett förvaltningsområde.
Vilka kommuner som ingår i ett sådant förvaltningsområde framgår av bilagan till denna förordning.
Förordning (2010:196).
8 §
Statsbidrag till kommunerna och regionerna lämnas årligen.  Statsbidraget är avsett att användas till de merkostnader som  uppkommer i kommunen och regionen med anledning av de  rättigheter som enskilda har enligt lagen (2009:724) om  nationella minoriteter och minoritetsspråk, och till åtgärder  för att stödja användningen av finska, meänkieli och samiska.
Varje kommun ska tillsammans med de nationella minoriteterna  kartlägga de behov som finns i kommunen av åtgärder till stöd  för användningen av finska, meänkieli respektive samiska.
Förordning (2019:1077).
9 §
Statsbidrag till en kommun beräknas med utgångspunkt i  dels ett grundbelopp om 565 000 kronor, dels antalet invånare  i kommunen den 31 mars året innan bidraget betalas ut.
En kommun med
- mindre än 50 000 invånare får 1 grundbelopp,
- upp till 80 000 invånare får 1,5 grundbelopp,
- upp till 100 000 invånare får 2 grundbelopp,
- upp till 400 000 invånare får 3 grundbelopp, och
- 400 000 invånare eller mer får 4 grundbelopp.
En kommun som ingår i två eller tre förvaltningsområden får  utöver grundbeloppen ett särskilt bidrag om 450 000 kronor.
Förordning (2024:1273).
10 §
Statsbidraget till en region är 215 000 kronor.
Förordning (2024:1273).
10 a §
Statsbidraget enligt 9 eller 10 § får sättas ned om  kommunen eller regionen inte har förbrukat hela  bidragsbeloppet för närmast föregående bidragsår.
Nedsättning enligt första stycket ska göras med ett belopp som  motsvarar högst det belopp som inte har förbrukats. Bidraget  får dock inte sättas ned om kommunen eller regionen visar att  medlen, helt eller delvis, ska användas för sådana särskilda  merkostnader eller åtgärder för att stödja användningen av  finska, meänkieli och samiska som inte kommer att täckas av  närmast följande års statsbidrag. Förordning (2019:1077).
11 §
Sametinget ska pröva frågor om statsbidrag till de  kommuner som ingår i förvaltningsområdet för samiska och till  regionerna i Dalarnas län, Jämtlands län, Norrbottens län,  Stockholms län, Västerbottens län och Västernorrlands län.  Länsstyrelsen i Stockholms län ska pröva frågor om statsbidrag  till övriga kommuner och regioner. Bidragen ska betalas ut  senast den 1 april varje bidragsår. Förordning (2019:1077).
12 §
En kommun eller en region som tagit emot bidrag enligt  denna förordning är skyldig att lämna en ekonomisk redovisning  av de utbetalda medlen och en redovisning av vad medlen har  använts till. Kommunerna ska också redovisa hur kartläggningen  enligt 8 § andra stycket har genomförts. Redovisningen ska  lämnas till den myndighet som har betalat ut bidraget.
Förordning (2019:1077).
Bemyndigande
13 §
Länsstyrelsen i Stockholms län får meddela ytterligare föreskrifter om redovisning enligt 12 § och föreskrifter om verkställighet av 10 a §. Förordning (2011:1530).
Överklagande
14 §
Beslut av Länsstyrelsen i Stockholms län enligt denna förordning får inte överklagas. Inte heller beslut av Sametinget enligt denna förordning får överklagas.
Övergångsbestämmelser
2010:196
1. Denna förordning träder i kraft den 1 maj 2010.
2. Statsbidrag för bidragsåret 2010 till landstinget i Västra Götalands län och de kommuner som anges i bilagan till förordningen ska betalas ut senast den 1 juli 2010.
2010:1991
1. Denna förordning träder i kraft den 1 februari 2011.
2. Statsbidrag till följd av denna förordning för bidragsåret 2011 till landstinget i Gävleborgs län, Göteborgs kommun, Hofors kommun, Kalix kommun, Skinnskattebergs kommun, Sundbybergs kommun och Umeå kommun, ska betalas ut senast den 1 april 2011.
2011:1530
1. Denna förordning träder i kraft den 1 januari 2012.
2. De nya bestämmelserna i 10 a § tillämpas första gången i fråga om statsbidrag som betalas ut för bidragsåret 2013.
2014:1543
1. Denna förordning träder i kraft den 1 februari 2015.
2. Bestämmelsen i 10 a § tillämpas för landsting första gången i fråga om statsbidrag som betalas ut för bidragsåret 2016.
Bilaga
Förteckning över kommuner som med stöd av 7 § lagen (2009:724)  om nationella minoriteter och minoritetsspråk ingår i ett  förvaltningsområde
Kommun	                Förvaltningsområde
Borlänge kommun	        Finska
Borås kommun	        Finska
Degerfors kommun	Finska
Dorotea kommun	        Samiska
Enköpings kommun	Finska
Fagersta kommun	        Finska
Finspångs kommun	Finska
Gislaveds kommun	Finska
Gävle kommun	        Finska
Göteborgs kommun	Finska
Hofors kommun	        Finska
Hällefors kommun	Finska
Järfälla kommun	        Finska
Kalix kommun	        Finska och meänkieli
Karlskoga kommun	Finska
Kramfors kommun	        Finska
Krokoms kommun	        Samiska
Laxå kommun	        Finska
Lindesbergs kommun	Finska
Ludvika kommun	        Finska
Luleå kommun	        Finska, samiska och meänkieli
Malmö kommun	        Finska
Mariestads kommun	Finska
Motala kommun	        Finska
Norrköpings kommun	Finska
Norrtälje kommun	Finska
Nykvarns kommun	        Finska
Oxelösunds kommun	Finska
Piteå kommun	        Samiska
Sandvikens kommun	Finska
Skellefteå kommun	Finska och samiska
Skinnskattebergs kommun	Finska
Skövde kommun	        Finska
Smedjebackens kommun	Finska
Stockholms kommun	Samiska och meänkieli
Sundbybergs kommun	Finska
Sundsvalls kommun	Finska och samiska
Surahammars kommun	Finska
Söderhamns kommun	Finska
Trelleborgs kommun	Finska
Trollhättans kommun	Finska
Trosa kommun	        Finska
Uddevalla kommun	Finska
Umeå kommun	        Finska och meänkieli
Vindelns kommun	        Samiska
Västerås kommun	        Finska
Åsele kommun	        Samiska
Örebro kommun	        Finska
Örnsköldsviks kommun	Finska och samiska Förordning (2024:1273).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.