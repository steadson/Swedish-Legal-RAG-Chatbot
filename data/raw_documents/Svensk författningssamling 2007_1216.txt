Title: Förordning (2007:1216) med instruktion för Alkoholsortimentsnämnden
SFS Number: Svensk författningssamling 2007:1216
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071216-med-instruktion-for_sfs-2007-1216/
Source Link: http://rkrattsbaser.gov.se/sfst?bet=2007:1216
Amendment Register Link: http://rkrattsbaser.gov.se/sfsr?bet=2007:1216
Ministry/Authority: Socialdepartementet
Issued: 2007-11-29
Metadata: {"Utfärdad": "2007-11-29", "Ändrad": "t.o.m. SFS 2019:461"}

==================================================

Förordning (2007:1216) med instruktion för Alkoholsortimentsnämnden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1216
Departement/myndighet
:   
Socialdepartementet
Utfärdad
:   
2007-11-29
Ändrad
:   
t.o.m. SFS 2019:461
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Alkoholsortimentsnämnden har till uppgift att pröva  följande typer av beslut som det i alkohollagen (2010:1622)  omnämnda detaljhandelsmonopolet har fattat enligt det avtal  som upprättats enligt 5 kap. 1 § alkohollagen, nämligen beslut  varigenom bolaget
1. avvisat ett visst vin, starköl, alkoholdrycksliknande  preparat, en viss annan jäst alkoholdryck eller en spritdryck  från sitt sortiment, eller
2. avfört ett visst vin, starköl, alkoholdrycksliknande  preparat, en viss annan jäst alkoholdryck eller en spritdryck  ur sitt sortiment. Förordning (2019:461).
2 §
Ett ärende hos nämnden om prövning enligt 1 § första  stycket får väckas endast av den leverantör av spritdryck,  vin, starköl eller en annan jäst alkoholdryck eller ett  alkoholdrycksliknande preparat vars produkt avvisats från  eller avförts ur bolagets sortiment.
Nämnden ska pröva om detaljhandelsbolaget följt vad som sägs i  avtalet om att bolagets produkturval får grundas endast på en  bedömning av produktens kvalitet, särskilda risker för  skadeverkningar av produkten, kundernas efterfrågan och andra  affärsmässiga hänsyn samt att någon favorisering inte får ske  av inhemska produkter. Förordning (2019:461).
3 §
Har upphävts genom förordning (2009:640).
Ledning
4 §
Myndigheten leds av en nämnd.
5 §
Nämnden ska bestå av en ordförande och fem andra ledamöter.
Organisation
6 §
Kammarkollegiet utför administrativa och handläggande  uppgifter åt myndigheten. Förordning (2017:1099).
Ärendena
7 §
Nämnden är beslutför när ordföranden och minst två andra ledamöter är närvarande. Vid lika röstetal har ordföranden utslagsröst.
Anställningar och uppdrag
8 §
Nämndens ordförande ska vara eller ska ha varit ordinarie domare. Av de övriga ledamöterna bör minst en vara väl förtrogen med konkurrensrättsliga frågor och minst en väl förtrogen med livsmedelsfrågor.
Till ledamot i nämnden får inte någon utses som på grund av sin ställning eller sin verksamhet kan antas företräda något partsintresse.
Om en ledamot avgår under tjänstgöringstiden, utses en ny ledamot för återstående tid. Förordning (2009:640).
9 §
För beredning av ärenden hos nämnden ska det finnas en sekreterare, som ska vara lagfaren.
Överklagande
10 §
Nämndens beslut i ärenden om prövning enligt 1 § får inte överklagas.
Årlig redogörelse
11 §
Förordningen (2000:605) om årsredovisning och budgetunderlag ska inte tillämpas på myndigheten.
Myndigheten ska dock senast den 1 mars varje år till regeringen lämna en redogörelse för sin verksamhet under det senaste kalenderåret samt kostnaderna för verksamheten.
Förordning (2011:1150).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.