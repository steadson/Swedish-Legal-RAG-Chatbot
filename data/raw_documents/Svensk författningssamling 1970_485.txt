Title: Mönsterskyddslag (1970:485)
SFS Number: Svensk författningssamling 1970:485
URL: https://www.riksdagen.se/sv/dokument-och-lagar/dokument/svensk-forfattningssamling/monsterskyddslag-1970485_sfs-1970-485/
Source Link: http://rkrattsbaser.gov.se/sfst?bet=1970:485
Amendment Register Link: http://rkrattsbaser.gov.se/sfsr?bet=1970:485
Ministry/Authority: Justitiedepartementet L3
Issued: 1970-06-29
Metadata: {"Utfärdad": "1970-06-29", "Ändrad": "t.o.m. SFS 2025:307"}

==================================================

Mönsterskyddslag (1970:485)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1970:485
Departement/myndighet
:   
Justitiedepartementet L3
Utfärdad
:   
1970-06-29
Ändrad
:   
t.o.m. SFS 2025:307
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
I denna lag avses med
1. mönster: en produkts eller produktdels utseende, som  bestäms av själva produktens detaljer eller av detaljer i  produktens utsmyckning särskilt vad gäller linjer, konturer,  färger, former, ytstrukturer eller material,
2. produkt: ett industriellt eller hantverksmässigt framställt  föremål, inbegripet delar som ska monteras till en sammansatt  produkt, förpackningar, utstyrsel, grafiska symboler och  typsnitt, men inte datorprogram,
3. sammansatt produkt: en produkt som genom att den är  sammansatt av flera utbytbara beståndsdelar kan tas isär och  på nytt fogas samman.
Bestämmelser om EU-formgivning enligt rådets förordning (EG)  nr 6/2002 av den 12 december 2001 om EU-formgivning finns i 50  och 51 §§.
Lag (2025:307)
.
1 a §
Den som har skapat ett mönster (formgivaren) eller den till vilken formgivarens rätt har övergått kan genom registrering få ensamrätt till mönstret enligt denna lag
(mönsterrätt).
Lag (2002:570)
.
2 §
Mönsterrätt kan någon få endast om mönstret är nytt och särpräglat.
Ett mönster anses som nytt om inget identiskt mönster har gjorts allmänt tillgängligt före dagen för registreringsansökan eller, om prioritet åberopas enligt 8-8 d §§, före prioritetsdagen. Mönster skall anses som identiska trots att de skiljer sig åt, om skillnaderna föreligger endast i oväsentliga avseenden.
Ett mönster anses ha särprägel om en kunnig användares helhetsintryck av mönstret skiljer sig från helhetsintrycket av varje annat mönster som har gjorts allmänt tillgängligt före den dag som anges i andra stycket. Vid bedömningen av om mönstret har särprägel skall hänsyn tas till det variationsutrymme som funnits för formgivaren vid framtagandet av mönstret.
Lag (2002:570)
.
2 a §
Ett mönster till en beståndsdel i en sammansatt produkt, anses vara nytt och särpräglat endast om
1. beståndsdelen eller del därav, när den har fogats in i den sammansatta produkten, förblir synlig vid normal användning av den produkten, och
2. mönstret till det som syns i sig uppfyller kraven på nyhet och särprägel i 2 §.
Med normal användning avses slutanvändarens användning, med undantag för underhåll, service och reparationsarbeten.
Lag (2002:570)
.
3 §
Ett mönster skall anses ha blivit allmänt tillgängligt om det har offentliggjorts i samband med ett registreringsförfarande eller på annat sätt. Detsamma gäller om mönstret har förevisats, använts i yrkesmässig verksamhet eller annars har blivit känt.
Trots det som sägs i första stycket anses ett mönster inte ha blivit allmänt tillgängligt
1. om fackkretsarna inom den aktuella sektorn inom Europeiska ekonomiska samarbetsområdet i sin normala näringsverksamhet inte rimligen kunde ha fått kunskap om de åtgärder som nämns i första stycket före dagen för registreringsansökan eller, om prioritet åberopas enligt 8-8 d §§, före prioritetsdagen, eller
2. om mönstret har blivit känt endast till följd av att det har visats för någon annan efter ett uttalat eller underförstått förbehåll om att mönstret skall hållas hemligt.
Lag (2002:570)
.
3 a §
Ett mönster anses inte heller ha blivit allmänt tillgängligt om det har blivit känt inom en period av tolv månader före den dag som anges i 2 § andra stycket, förutsatt att mönstret har offentliggjorts eller annars gjorts känt
1. av formgivaren,
2. av någon annan till följd av uppgifter som formgivaren tillhandahållit eller åtgärder som formgivaren vidtagit, eller
3. till följd av missbruk i förhållande till formgivaren.
Vad som sägs om formgivaren i denna paragraf gäller även den som formgivarens rätt har övergått till.
Lag (2002:570)
.
4 §
Det finns hinder mot mönsterrätt, om
1. mönstret strider mot goda seder eller allmän ordning,
2. det i mönstret utan tillstånd tagits in statsvapen,  statsflagga eller annat statsemblem, statlig kontroll- eller  garantibeteckning, annan beteckning som hänsyftar på svenska  staten och därigenom ger mönstret en officiell karaktär,  svenskt kommunalt vapen eller sådan internationell beteckning  som är skyddad enligt lagen (1970:498) om skydd för vapen och  vissa andra officiella beteckningar eller något som lätt kan  förväxlas med vapen, flagga, emblem eller beteckning som nu  nämnts,
3. mönstret strider mot ett annat mönster som visserligen  inte var allmänt tillgängligt före den dag som anges i 2 §  andra stycket men som framgår av en ansökan om registrering i  Sverige eller vid Europeiska unionens  immaterialrättsmyndighet för vilken en tidigare ansöknings-  eller prioritetsdag gäller, förutsatt att detta mönster  sedermera har gjorts allmänt tillgängligt,
4. mönstret utan tillstånd innehåller
a) någon annans i Sverige skyddade företagsnamn eller  varukännetecken eller något som kan uppfattas som ett  kännetecken som i näringsverksamhet har inarbetats i Sverige  för annan,
b) någon annans porträtt som uppenbarligen inte syftar på  någon sedan länge avliden,
c) något som kan uppfattas som någon annans efternamn som har  särskilt skydd eller någon annans allmänt kända konstnärsnamn  eller ett likartat namn, om användningen av mönstret skulle  medföra en nackdel för bäraren av namnet och om namnet  uppenbarligen inte syftar på någon sedan länge avliden,
d) något som kränker någon annans upphovsrätt till ett  litterärt eller konstnärligt verk eller någon annans rätt  till en fotografisk bild som är skyddad i Sverige.
Lag (2018:1656)
.
4 a §
Mönsterrätt får inte omfatta sådana detaljer i en produkts utseende
1. som uteslutande är bestämda av produktens tekniska funktion, eller
2. som måste återskapas exakt till formen och dimensionerna för att den produkt som mönstret avser skall gå att mekaniskt ansluta till eller placera i, kring eller mot en annan produkt så att båda produkterna fyller sin funktion.
Trots det som sägs i första stycket 2 kan mönsterrätt omfatta mönster som tillåter att sinsemellan utbytbara produkter fogas samman ett upprepat antal gånger eller förbinds med varandra inom ett system uppbyggt av moduler.
Lag (2002:570)
.
5 §
Mönsterrätt innebär, med de undantag som anges i 7-7 b §§, att ingen får utnyttja mönstret utan samtycke av den som är innehavare av mönsterrätten (mönsterhavaren). Förbudet mot utnyttjande omfattar särskilt att tillverka, bjuda ut, marknadsföra, införa till eller utföra från Sverige eller använda en produkt som mönstret ingår i eller används på eller att lagerhålla en sådan produkt för ändamål som nu sagts.
Mönsterrätten omfattar varje annat mönster som inte gör ett annat helhetsintryck på en kunnig användare än det registrerade mönstret (skyddsomfång). Vid prövning av mönsterrättens skyddsomfång skall hänsyn tas till det variationsutrymme som funnits för formgivaren vid framtagandet av mönstret.
Lag (2002:570)
.
6 §
Har upphävts genom
lag (2002:570)
.
7 §
Från mönsterrätten undantas utnyttjanden
1. som företas för privat bruk och utan vinstsyfte,
2. som företas i experimentsyfte, eller
3. som innebär återgivning i syfte att citera eller undervisa, förutsatt att sådana utnyttjanden är förenliga med god affärssed och inte oskäligt inkräktar på ett normalt utnyttjande av mönstret samt sker på villkor att källan anges.
Lag (2002:570)
.
7 a §
Från mönsterrätten undantas vidare utrustningen på fartyg och luftfartyg hemmahörande i främmande stat när ett sådant fartyg tillfälligt kommer in till Sverige. Detsamma gäller införsel till Sverige av reservdelar och tillbehör för reparation av sådana fartyg samt arbete med reparation av sådana fartyg.
Lag (2002:570)
.
7 b §
Mönsterrätten omfattar inte utnyttjandet av en produkt, om den har bringats i omsättning inom Europeiska ekonomiska samarbetsområdet av mönsterhavaren eller med dennes samtycke.
Lag (2002:570)
.
8 §
Har ett mönster angetts i en ansökan om mönsterregistrering eller om skydd för en nyttighetsmodell i en främmande stat, som är ansluten till Pariskonventionen den 20 mars 1883 om skydd för den industriella äganderätten
(Pariskonventionen), och söks registrering av mönstret i Sverige inom sex månader från ansökan i den främmande staten, skall ansökan i Sverige vid tillämpningen av 2 § anses gjord samtidigt med ansökan i den främmande staten (prioritetsdagen).
Detsamma skall gälla om mönstret har angetts i en sådan ansökan som har gjorts i en stat som är ansluten till eller ett område som är anslutet till avtalet om upprättandet av Världshandelsorganisationen (WTO-avtalet).
Samma prioritet får åtnjutas också från en ansökan om registrering som avser någon annan stat eller något annat område, om motsvarande prioritet från en svensk ansökan medges där den tidigare ansökan har gjorts och om där gällande lagstiftning i huvudsak stämmer överens med Pariskonventionen.
En sökande som vill åtnjuta prioritet skall begära detta i ansökan om registrering. Sökanden skall därvid lämna uppgifter om var och när den åberopade ansökan gjordes. Sökanden skall också, så snart det kan ske, uppge numret på den tidigare ansökan.
Lag (2002:570)
.
8 a §
Registreringsmyndigheten kan förelägga sökanden att inom viss frist styrka begärd prioritet genom att ge in följande handlingar.
1. Ett bevis om sökandens namn och om ingivningsdagen utfärdat av den myndighet som har mottagit ansökan.
2. En av samma myndighet bestyrkt kopia av ansökan och därvid fogad bild som visar mönstret.
Den förelagda fristen får inte löpa ut tidigare än tre månader från ingivandet av ansökan här i riket.
Lag (2002:570)
.
8 b §
Prioritet kan grundas endast på den första ansökan som mönstret har angetts i.
Om den som har gjort den första ansökan eller hans rättsinnehavare senare till samma myndighet har gett in en ansökan som avser samma mönster, får den senare ansökan åberopas som prioritetsgrundande. Detta gäller dock bara om den tidigare ansökan när den senare ansökan ges in
1. har återkallats, avskrivits eller avslagits utan att ha blivit allmänt tillgänglig och
2. inte kvarlämnar någon rätt som grundas på den eller har utgjort grund för någon rätt till prioritet.
Om någon har fått prioritet på grund av en senare ansökan enligt andra stycket, får den tidigare ansökan inte längre åberopas som grund för prioritet.
Lag (2002:570)
.
8 c §
Vid ansökan om samregistrering enligt 11 § kan prioritet erhållas för ett eller flera av mönstren.
Prioritet kan vid sådan ansökan åberopas från flera tidigare ansökningar. Detta gäller även om de tidigare ansökningarna har getts in i olika länder.
Lag (2002:570)
.
8 d §
Om föreskrifterna i 8-8 c §§ inte iakttas, gäller inte rätten till prioritet.
Lag (2002:570)
.
Registreringsansökan och dess handläggning
9 §
Registreringsmyndighet är patent- och registreringsverket.
10 §
Den som vill ansöka om registrering av ett mönster skall göra detta skriftligen hos registreringsmyndigheten.
Ansökan skall innehålla uppgifter om vem som har skapat mönstret och om den produkt eller de produkter som mönstret är avsett att användas på eller ingå i samt bildmaterial som visar mönstret. Söks registrering av annan än formgivaren, skall sökanden styrka sin rätt till mönstret.
Om sökanden innan mönstret kungörs enligt 18 § inger även en modell, skall modellen anses visa mönstret.
I övrigt skall ansökan uppfylla de föreskrifter som meddelas med stöd av 49 §. Sökanden skall också betala i 48 §
föreskrivna ansöknings- och tillläggsavgifter.
Lag (2002:570)
.
11 §
En ansökan får omfatta flera mönster, om de produkter som mönstren är avsedda att användas på eller ingå i hör till samma klass. Vid bestämningen av klasstillhörighet gäller som svensk rätt den klassificering som anges i Locarnoöverenskommelsen av den 8 oktober 1968 om upprättande av en internationell klassificering för mönster.
Lag (2002:570)
.
12 §
Registreringsmyndigheten får förelägga en sökande som inte har hemvist i Sverige att för sig ställa ett ombud med behörighet att ta emot delgivning i ärendet och med hemvist här i landet, samt att anmäla ombudet hos myndigheten. Om sökanden inte följer föreläggandet, får delgivning ske genom att handlingen sänds med posten till sökanden under dennes senaste kända adress. Delgivning skall anses ha skett när detta har blivit fullgjort.
Lag (2002:570)
.
13 §
En ansökan om registrering anses inte gjord förrän sökanden lämnat in bildmaterial eller en modell som visar mönstret.
På sökandens begäran får mönstret i en ansökan ändras om mönstret efter ändringen bibehåller sin identitet och uppfyller förutsättningarna för skydd enligt denna lag.
Lag (2002:570)
.
14 §
Registreringsmyndigheten skall undersöka om en ansökan uppfyller de krav som avses i 10, 11 och 13 §§.
Registreringsmyndigheten skall också undersöka om en ansökan avser ett mönster enligt 1 § 1 och om det finns något hinder mot mönsterrätt enligt 4 § 1 eller 2.
Uppfyller ansökan inte de krav som avses i första stycket, skall registreringsmyndigheten förelägga sökanden att inom viss tid komplettera eller ändra sin ansökan. I föreläggandet skall sökanden upplysas om att ansökan kan komma att avskrivas om han inte svarar i rätt tid.
Yttrar sig sökanden inte i rätt tid över ett föreläggande enligt andra stycket, skall registreringsmyndigheten avskriva ansökan.
Registreringsmyndigheten skall återuppta en avskriven ansökan, om sökanden inom två månader efter utgången av förelagd tid kompletterar eller ändrar sin ansökan och betalar fastställd återupptagningsavgift. En ansökan kan återupptas endast en gång.
Lag (2002:570)
.
15 §
Föreligger hinder för bifall till ansökningen även efter det yttrande avgivits och har sökanden haft tillfälle att yttra sig över hindret, skall ansökningen avslås, om ej anledning förekommer att ge sökanden nytt föreläggande.
16 §
Påstår någon inför registreringsmyndigheten att han äger bättre rätt till mönstret än sökanden och finnes saken tveksam, kan myndigheten förelägga honom att väcka talan vid domstol inom viss tid vid påföljd att hans påstående annars lämnas utan avseende vid ansökningens fortsatta prövning.
Är tvist om bättre rätt till mönstret anhängig vid domstol, kan registreringsansökningen förklaras vilande i avbidan på att målet slutligt avgöres.
17 §
Visar någon inför registreringsmyndigheten, att han äger bättre rätt till mönstret än sökanden, skall myndigheten överföra ansökningen på honom, om han yrkar det. Den som får en ansökan överförd på sig skall erlägga ny ansökningsavgift.
Om överföring yrkas, får ansökningen ej ändras, avskrivas, avslås eller bifallas, förrän yrkandet slutligt prövats.
18 §
Är ansökningshandlingarna fullständiga och har registreringsmyndigheten inte efter granskning enligt 14 §
första stycket funnit något hinder mot registrering, skall mönstret tas in i registret och en kungörelse om det utfärdas.
Den som vill invända mot registreringen skall göra det skriftligen hos registreringsmyndigheten inom två månader från kungörelsedagen.
Registreringsmyndigheten skall underrätta mönsterhavaren om invändningen och ge denne tillfälle att yttra sig, om invändningen inte är uppenbart obefogad.
Återkallas invändningen får invändningsförfarandet ändå fullföljas, om det finns särskilda skäl.
Lag (2002:570)
.
18 a §
Invändning får göras endast av
1. den som anser sig vara berättigad till mönstret, om invändningen grundas på att hinder mot mönsterrätt har förelegat enligt 1 a §,
2. den som ansöker om eller innehar rättigheten, om invändningen grundas på att hinder mot mönsterrätt har förelegat enligt 4 § 3 eller 4,
3. den som berörs av rättigheten, om invändningen grundas på att hinder mot mönsterrätt har förelegat enligt 4 § 2.
I övriga fall råder ingen begränsning i möjligheten att framställa invändning.
Lag (2002:570)
.
19 §
Skall i ärende angående ansökan om registrering  av mönster handling som visar mönstret hållas hemlig enligt vad som är särskilt föreskrivet därom, får handlingen ej utlämnas utan sökandens samtycke, förrän den av honom begärda fristen löpt ut eller sex månader förflutit från den dag då ansökningen gjordes eller, om prioritet som avses i 8 §
första stycket yrkas, från den dag från vilken prioritet begäres. Har registreringsmyndigheten beslutat avskriva eller avslå ansökningen, innan tiden för hemlighållande gått ut, får handlingen utlämnas endast om sökanden begär att ansökningen återupptages eller anför besvär.
20 §
Registreringsmyndigheten skall efter invändning häva en registrering helt eller delvis, om hinder mot mönsterrätt har förelegat enligt 1-4 a §§ och hindret fortfarande består eller om registrering har skett i strid med 13 § andra stycket.
Registreringsmyndigheten skall avslå invändningen, om det inte finns något hinder mot mönsterrätten.
En registrering får hävas delvis endast om mönsterhavaren yrkar det eller medger ett yrkande om det och mönstret i ändrad form bibehåller sin identitet och uppfyller förutsättningarna för skydd enligt denna lag.
När registreringsmyndighetens beslut om en invändning har vunnit laga kraft, skall det kungöras. Om beslutet innebär att registreringen helt eller delvis hävs, skall en anteckning om det göras i registret.
Lag (2002:570)
.
21 §
Ett slutligt beslut av registreringsmyndigheten i ett  ärende om ansökan om registrering av mönster får överklagas  av sökanden. Ett slutligt beslut med anledning av en  invändning mot registrering får överklagas av mönsterhavaren  och invändaren.
Ett beslut genom vilket en begäran om återupptagning enligt 
14 § fjärde stycket har avslagits eller ett yrkande om  överföring enligt 17 § har bifallits får överklagas av  sökanden. Den som framställt ett yrkande om överföring får  överklaga ett beslut genom vilket yrkandet har avslagits.
Lag (2016:194)
.
22 §
Ett slutligt beslut av registreringsmyndigheten får  överklagas till Patent- och marknadsdomstolen inom två  månader från dagen för beslutet.
Lag (2016:194)
.
23 §
Har upphävts genom
lag (2002:570)
.
Mönsterregistrerings giltighetstid
24 §
Mönsterregistrering gäller för en eller flera femårsperioder, räknat från den dag då ansökan om registrering gjordes. Registrering som gäller för kortare tid än tjugofem år kan på begäran förnyas för ytterligare femårsperioder till sammanlagt tjugofem år. Varje sådan period löper från utgången av föregående period.
För mönster som avser en beståndsdel, som används för att reparera en sammansatt produkt så att den återfår sitt ursprungliga utseende, gäller registreringen aldrig för mer än högst tre femårsperioder.
Lag (2002:570)
.
25 §
Ansökan om förnyelse av registrering göres skriftligen hos registreringsmyndigheten tidigast ett år före och senast sex månader efter utgången av löpande registreringsperiod. Inom samma tid skall i 48 § angivna förnyelse- och tilläggsavgifter erläggas vid påföljd att ansökningen annars avslås.
Förnyelse av registrering skall kungöras.
Licens, överlåtelse m.m.
26 §
Har mönsterhavare medgivit annan rätt att utnyttja mönstret (licens), får denne överlåta sin rätt vidare endast om avtal träffas om det.
Ingår licensen i en rörelse får den dock överlåtas i samband med överlåtelse av rörelsen, om ej annat avtalats. I sådant fall svarar överlåtaren alltjämt för att licensavtalet fullgöres.
Lag (2002:570)
.
27 §
Har mönsterrätt övergått på annan eller har licens upplåtits eller överlåtits, skall på begäran och mot fastställd avgift anteckning därom göras i mönsterregistret. Visas att licens som antecknats i registret upphört att gälla, skall anteckningen avföras.
Första stycket skall även tillämpas i fråga om rätt som avses i 32 § andra stycket.
Har samregistrering skett, kan övergång av mönsterrätt antecknas endast i fråga om samtliga mönster.
I mål eller ärende om mönsterrätt anses den som mönsterhavare, vilken senast blivit införd i mönsterregistret i denna egenskap.
Lag (2002:570)
.
28 §
Har upphävts genom
lag (2002:570)
.
29 §
Har upphävts genom
lag (2002:570)
.
30 §
Har upphävts genom
lag (2002:570)
.
Registrerings upphörande m.m.
31 §
Domstolen ska på yrkande häva en registrering av ett  mönster helt eller delvis, om hinder mot mönsterrätt har  funnits enligt 1-4 a §§ och hindret fortfarande består eller  om registrering har gjorts i strid med 13 § andra stycket.
En registrering får hävas delvis endast om mönsterhavaren  yrkar det eller medger ett yrkande om det och mönstret i  ändrad form bibehåller sin identitet och uppfyller  förutsättningarna för skydd enligt denna lag.
Registreringen får inte hävas på den grunden att den som har  fått registreringen endast varit berättigad till viss andel i  mönsterrätten.
När domen har fått laga kraft ska den sändas till  registreringsmyndigheten för anteckning i mönsterregistret.
Lag (2016:194)
.
31 a §
Talan om hävning av en registrering får föras endast av
1. den som anser sig vara berättigad till mönstret, om talan grundas på att hinder mot mönsterrätt har förelegat enligt 1 a §,
2. den som ansöker om eller innehar rättigheten, om talan grundas på att hinder mot mönsterrätt har förelegat enligt 4 §
3 eller 4, eller
3. den som berörs av rättigheten, om talan grundas på att hinder mot mönsterrätt har förelegat enligt 4 § 2.
I övriga fall får talan föras av var och en som lider förfång av registreringen.
Talan som grundas på någon av bestämmelserna i 4 § 1 eller 2 får föras även av den myndighet som regeringen bestämmer.
Talan, som avses i första stycket 1, skall väckas inom ett år efter det att käranden fått kännedom om registreringen och de övriga omständigheter på vilka talan grundas. Var mönsterhavaren i god tro när mönstret registrerades eller när mönsterrätten övergick på honom, får talan inte väckas senare än tre år efter registreringen.
Lag (2002:570)
.
31 b §
Domstolen får förklara en mönsterrätt ogiltig även  efter det att den har upphört eller uppgivits.
I fråga om en sådan talan ska bestämmelserna i 31 a §  tillämpas.
Lag (2016:194)
.
32 §
Har mönster registrerats för annan än den som är berättigad därtill enligt 1 a §, skall rätten på talan av den berättigade överföra registreringen på honom. Talan skall väckas inom tid som anges i 31 a § fjärde stycket.
Har den som frånkännes registrering av mönster i god tro börjat utnyttja mönstret yrkesmässigt här i riket eller vidtagit väsentliga åtgärder därför, får han mot skäligt vederlag och på skäliga villkor i övrigt fortsätta det påbörjade eller igångsätta det tillämnade utnyttjandet med bibehållande av dess allmänna art. Sådan rätt tillkommer under motsvarande förutsättningar innehavare av licens som är antecknad i registret.
Rätt enligt andra stycket kan övergå till annan endast tillsammans med rörelse vari den utnyttjas eller utnyttjandet avsetts skola ske.
Lag (2002:570)
.
33 §
Om mönsterhavare skriftligen hos registreringsmyndigheten avstår från mönsterrätten, skall myndigheten avföra mönstret ur registret.
Är mönsterrätt utmätt, belagd med kvarstad eller tagen i anspråk genom betalningssäkring eller är tvist om överföring av registrering anhängig, får mönstret icke på begäran av mönsterhavaren avföras ur registret så länge utmätningen, kvarstaden eller betalningssäkringen består eller tvisten icke blivit slutligt avgjord.
Lag (1981:817)
.
Uppgiftsskyldighet
34 §
Om den som sökt registrering av mönster åberopar ansökningen mot annan, innan handling som visar mönstret blivit allmänt tillgänglig, är han skyldig att lämna sitt samtycke till att den andre får taga del av handlingen.
Den som genom direkt hänvändelse till annan, i annons eller genom påskrift på produkt eller dess förpackning eller på annat sätt anger att registrering av mönster sökts eller meddelats, utan att samtidigt lämna upplysning om ansökningens eller registreringens nummer, är skyldig att på begäran lämna sådan upplysning utan dröjsmål. Anges ej uttryckligen att registrering sökts eller meddelats men är vad som förekommer ägnat att framkalla uppfattningen att så är fallet, skall på begäran utan dröjsmål lämnas upplysning huruvida registrering sökts eller meddelats.
Lag (2002:570)
.
Ansvar och ersättningsskyldighet m.m.
35 §
Den som gör intrång i en mönsterrätt (mönsterintrång)  döms, om det sker uppsåtligen eller av grov oaktsamhet, för  mönsterskyddsbrott till böter eller fängelse i högst två år.
Om brottet begåtts uppsåtligen och är att anse som grovt, döms  för grovt mönsterskyddsbrott till fängelse i lägst sex månader  och högst sex år. Vid bedömningen av om brottet är grovt ska  det särskilt beaktas om gärningen
1. har föregåtts av särskild planering,
2. har utgjort ett led i en brottslighet som utövats i  organiserad form,
3. har varit av större omfattning, eller
4. annars har varit av särskilt farlig art.
Den som har överträtt ett vitesförbud enligt 35 b § får inte  dömas till ansvar för intrång som omfattas av förbudet.
För försök eller förberedelse till mönsterskyddsbrott eller  grovt mönsterskyddsbrott döms det till ansvar enligt 23 kap.  brottsbalken.
Åklagaren får väcka åtal för brott som avses i denna paragraf  endast om åtal är motiverat från allmän synpunkt.
Lag (2020:542)
.
35 a §
Har upphävts genom
lag (2024:798)
.
35 b §
På yrkande av mönsterhavaren eller den som på grund av  licens har rätt att utnyttja mönstret får domstolen vid vite  förbjuda den som gör eller medverkar till mönsterintrång att  fortsätta med det.
Om käranden visar sannolika skäl för att intrång, eller  medverkan till intrång, förekommer och om det skäligen kan  befaras att svaranden genom att fortsätta intrånget, eller  medverkan till det, förringar värdet av ensamrätten till  mönstret, får domstolen meddela vitesförbud för tiden till  dess att målet slutligt har avgjorts eller något annat har  beslutats. Innan ett sådant förbud meddelas ska svaranden ha  fått tillfälle att yttra sig, om inte ett dröjsmål skulle  medföra risk för skada.
Första och andra styckena tillämpas också i fråga om försök  eller förberedelse till intrång.
Förbud enligt andra stycket får meddelas endast om käranden  ställer säkerhet hos domstolen för den skada som kan  tillfogas svaranden. Saknar käranden förmåga att ställa sådan  säkerhet, får domstolen befria honom eller henne från detta.  I fråga om slaget av säkerheten gäller 2 kap. 25 §  utsökningsbalken. Säkerheten ska prövas av domstolen, om den  inte har godkänts av svaranden.
När målet avgörs ska domstolen pröva om förbud som har  meddelats enligt andra stycket fortfarande ska bestå.
I fråga om överklagande av beslut enligt andra eller fjärde  stycket samt i fråga om handläggningen i högre domstol gäller  rättegångsbalkens bestämmelser om överklagande av beslut  enligt 15 kap. rättegångsbalken.
En talan om utdömande av vite förs av den som har ansökt om  förbudet.
Lag (2016:194)
.
35 c §
Om sökanden visar sannolika skäl för att någon har gjort ett mönsterintrång får domstolen vid vite besluta att någon eller några av dem som anges i andra stycket ska ge sökanden information om ursprung och distributionsnät för de varor eller tjänster som intrånget gäller
(informationsföreläggande). Ett sådant beslut får meddelas på yrkande av mönsterhavaren eller den som på grund av licens har rätt att utnyttja mönstret. Det får bara meddelas om informationen kan antas underlätta utredning av ett intrång som avser varorna eller tjänsterna.
Skyldigheten att lämna information omfattar den som
1. har gjort eller medverkat till intrånget,
2. i kommersiell skala har förfogat över en vara som intrånget gäller,
3. i kommersiell skala har använt en tjänst som intrånget gäller,
4. i kommersiell skala har tillhandahållit en elektronisk kommunikationstjänst eller en annan tjänst som har använts vid intrånget, eller
5. har identifierats av någon som anges i 2-4 såsom delaktig i tillverkningen eller distributionen av en vara eller tillhandahållandet av en tjänst som intrånget gäller.
Information om varors eller tjänsters ursprung och distributionsnät kan särskilt avse
1. namn på och adress till producenter, distributörer, leverantörer och andra som har innehaft varorna eller tillhandahållit tjänsterna,
2. namn på och adress till avsedda grossister och detaljister, och
3. uppgifter om hur mycket som har producerats, levererats, mottagits eller beställts och om vilket pris som har bestämts för varorna eller tjänsterna.
Bestämmelserna i första-tredje styckena tillämpas också i fråga om försök eller förberedelse till intrång.
Lag (2009:112)
.
35 d §
Ett informationsföreläggande får meddelas endast  om skälen för åtgärden uppväger den olägenhet eller det men i  övrigt som åtgärden innebär för den som drabbas av den eller  för något annat motstående intresse.
Skyldigheten att lämna information enligt 35 c § omfattar  inte uppgifter vars yppande skulle röja att uppgiftslämnaren  eller någon honom eller henne närstående som avses i 36 kap. 
3 § rättegångsbalken har begått en brottslig handling.
I Europaparlamentets och rådets förordning (EU) 2016/679 av  den 27 april 2016 om skydd för fysiska personer med avseende  på behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning) finns bestämmelser som  begränsar hur mottagna personuppgifter får behandlas.
Lag (2018:274)
.
35 e §
Om ett yrkande om informationsföreläggande riktar sig  mot den som är sökandens motpart i ett mål om intrång, ska  bestämmelserna om rättegång som gäller för det målet  tillämpas. Ett beslut om informationsföreläggande får  överklagas särskilt.
Om yrkandet om informationsföreläggande riktar sig mot någon  annan än den som anges i första stycket, ska lagen (1996:242)  om domstolsärenden tillämpas. Domstolen får bestämma att  vardera parten ska svara för sina rättegångskostnader.
En talan om utdömande av vite får föras av den som har ansökt  om föreläggandet.
Lag (2016:194)
.
35 f §
Den som på grund av bestämmelserna i 35 c § andra  stycket 2-5 har förelagts att enligt första stycket samma  paragraf lämna information har rätt till skälig ersättning för  kostnader och besvär. Ersättningen ska betalas av den som har  framställt yrkandet om informationsföreläggande.
Den som tillhandahåller en elektronisk kommunikationstjänst  och som till följd av ett informationsföreläggande har lämnat  ut information som avses i 9 kap. 31 § lagen (2022:482) om  elektronisk kommunikation ska sända en skriftlig underrättelse  om detta till den som uppgifterna gäller tidigast efter en  månad och senast efter tre månader från det att informationen  lämnades ut. Kostnaden för underrättelsen ersätts enligt  första stycket.
Lag (2022:487)
.
35 g §
Utöver det som anges i 3 kap. 8 och 9 §§ lagen 
(2018:218) med kompletterande bestämmelser till EU:s  dataskyddsförordning får personuppgifter om lagöverträdelser  som innefattar brott enligt 35 § behandlas om detta är  nödvändigt för att ett rättsligt anspråk ska kunna  fastställas, göras gällande eller försvaras.
Lag (2018:274)
.
35 h §
På yrkande av käranden får domstolen, i mål om intrång, ålägga den som har gjort eller medverkat till intrånget att bekosta lämpliga åtgärder för att sprida information om domen i målet.
Bestämmelserna i första stycket tillämpas också i fråga om försök eller förberedelse till intrång.
Lag (2009:112)
.
36 §
Den som uppsåtligen eller av oaktsamhet gör  mönsterintrång ska betala skälig ersättning för utnyttjandet  av mönstret samt ersättning för den ytterligare skada som  intrånget har medfört. När storleken på ersättningen för  ytterligare skada bestäms ska hänsyn särskilt tas till
1. utebliven vinst,
2. vinst som den som har begått intrånget har gjort,
3. skada på mönstrets anseende,
4. ideell skada, och
5. mönsterhavarens intresse av att intrång inte begås.
Den som utan uppsåt eller oaktsamhet gör mönsterintrång ska  betala ersättning för utnyttjandet av mönstret i den  utsträckning det är skäligt.
Rätten till ersättning för mönsterintrång preskriberas om  talan inte väcks inom fem år från det skadan uppkom.
Lag (2018:1656)
.
37 §
På yrkande av den som har lidit mönsterintrång får  domstolen, efter vad som är skäligt, besluta att en produkt  som tillverkats eller förts in till Sverige i strid mot annans  mönsterrätt ska återkallas från marknaden, ändras, sättas i  förvar för återstoden av skyddstiden eller förstöras eller att  någon annan åtgärd ska vidtas med den. Detsamma gäller i fråga  om hjälpmedel som har använts eller varit avsett att användas  vid intrånget.
Egendom som avses i första stycket får tas i beslag, om det  skäligen kan antas att ett brott enligt 35 § har begåtts. I  fråga om ett sådant beslag tillämpas reglerna om beslag i  brottmål i allmänhet.
Trots vad som sägs i första stycket får domstolen, om det  finns synnerliga skäl, på yrkande besluta att en innehavare av  egendom som avses i första stycket ska få förfoga över  egendomen under återstoden av skyddstiden eller del av den,  mot skälig ersättning och på skäliga villkor i övrigt. Ett  sådant beslut får meddelas endast om innehavaren har handlat i  god tro.
Bestämmelserna i första-tredje styckena tillämpas också i  fråga om försök eller förberedelse till intrång.
Ett beslut om åtgärd enligt första stycket får inte innebära  att den som har lidit mönsterintrång ska betala ersättning  till den som åtgärden riktas mot.
Åtgärder enligt första stycket ska bekostas av svaranden om  det inte finns särskilda skäl mot detta.
Ett beslut som avses i denna paragraf ska inte meddelas, om  förverkande av egendom eller någon åtgärd som kan förhindra  missbruk ska beslutas enligt 36 kap. brottsbalken.
Lag (2024:798)
.
37 a §
Om det skäligen kan antas att någon har gjort eller medverkat till ett intrång, får domstolen för att bevisning ska kunna säkras om intrånget besluta att en undersökning får göras hos denne för att söka efter föremål eller handlingar som kan antas ha betydelse för en utredning om intrånget
(intrångsundersökning).
Ett beslut om intrångsundersökning får meddelas endast om skälen för åtgärden uppväger den olägenhet eller det men i övrigt som åtgärden innebär för den som drabbas av den eller för något annat motstående intresse.
Bestämmelserna i första och andra styckena tillämpas också i fråga om försök eller förberedelse till intrång.
Lag (2009:112)
.
37 b §
En fråga om intrångsundersökning får tas upp endast på  yrkande av mönsterhavaren eller den som på grund av licens  har rätt att utnyttja mönstret. Om en rättegång inte är  inledd, ska yrkandet framställas skriftligen.
Innan ett beslut om undersökning meddelas ska motparten ha  fått tillfälle att yttra sig. Domstolen får dock omedelbart  meddela ett beslut som gäller till dess annat har beslutats,  om ett dröjsmål skulle medföra risk för att föremål eller  handlingar som har betydelse för utredning om intrånget  skaffas undan, förstörs eller förvanskas.
I övrigt ska en fråga om intrångsundersökning som uppkommer  då en rättegång inte är inledd handläggas på samma sätt som  om frågan har uppkommit under en rättegång.
Lag (2016:194)
.
37 c §
Ett beslut om intrångsundersökning får meddelas endast om sökanden ställer säkerhet hos domstolen för den skada som kan tillfogas motparten. Saknar sökanden förmåga att ställa säkerhet, får domstolen befria sökanden från det. I fråga om slaget av säkerhet gäller 2 kap. 25 § utsökningsbalken.
Säkerheten skall prövas av domstolen, om den inte har godkänts av motparten.
I fråga om överklagande av domstolens beslut om intrångsundersökning och i fråga om handläggningen i högre domstol gäller vad som föreskrivs i rättegångsbalken om överklagande av beslut enligt 15 kap. rättegångsbalken.
Lag (1998:1457)
.
37 d §
Ett beslut om intrångsundersökning skall innehålla uppgifter om
1. vilket ändamål undersökningen skall ha,
2. vilka föremål och handlingar som det får sökas efter, och
3. vilka utrymmen som får genomsökas.
Om det behövs, skall domstolen även förordna om andra villkor för verkställandet.
Lag (1998:1457)
.
37 e §
Ett beslut om intrångsundersökning gäller omedelbart. Om ansökan om verkställighet inte har gjorts inom en månad från beslutet, förfaller det.
Om sökanden inte inom en månad från det att verkställigheten avslutats väcker talan eller på något annat sätt inleder ett förfarande om saken, skall en åtgärd som företagits vid verkställigheten av intrångsundersökningen omedelbart gå åter, i den utsträckning det är möjligt. Detsamma gäller om ett beslut om intrångsundersökning upphävs sedan verkställighet genomförts.
Lag (1998:1457)
.
37 f §
Ett beslut om intrångsundersökning verkställs av Kronofogdemyndigheten enligt de villkor som domstolen har föreskrivit och med tilllämpning av 1-3 kap., 17 kap. 1-5 §§
samt 18 kap. utsökningsbalken. Sökandens motpart skall underrättas om verkställigheten endast om beslutet om intrångsundersökning har tillkommit efter motpartens hörande.
Myndigheten har rätt att ta fotografier och göra film- och ljudupptagningar av sådana föremål som den får söka efter.
Myndigheten har också rätt att ta kopior av och göra utdrag ur sådana handlingar som den får söka efter.
En intrångsundersökning får inte omfatta en skriftlig handling som avses i 27 kap. 2 § rättegångsbalken.
Lag (2006:685)
.
37 g §
När ett beslut om intrångsundersökning skall verkställas har motparten rätt att tillkalla ett juridiskt biträde. I avvaktan på att biträdet inställer sig får verkställigheten inte påbörjas. Detta gäller dock inte, om
1. undersökningen därigenom onödigt fördröjs, eller
2. det finns en risk att ändamålet med åtgärden annars inte uppnås.
Vid verkställigheten får Kronofogdemyndigheten anlita det biträde av en sakkunnig som behövs.
Myndigheten får tillåta att sökanden eller ett ombud för sökanden är närvarande vid undersökningen för att bistå med upplysningar. Om ett sådant tillstånd ges, skall myndigheten se till att sökanden eller ombudet inte i större utsträckning än som kan motiveras av verkställigheten får kännedom om förhållanden som kommer fram.
Lag (2006:685)
.
37 h §
Fotografier och film- och ljudupptagningar av föremål samt kopior av och utdrag ur handlingar skall förtecknas och hållas tillgängliga för sökanden och motparten.
Lag (1998:1457)
.
38 §
Utnyttjar någon i strid med 5 § ett mönster, som avses  med ansökan om registrering, efter det att en handling som  visar mönstret blivit allmänt tillgänglig, ska det som sägs om  mönsterintrång tillämpas i den utsträckning som ansökan leder  till registrering. Straff får inte dömas ut, förverkande av  egendom enligt 36 kap. brottsbalken får inte ske och  ersättning för skada på grund av utnyttjande som sker innan  mönstret kungjorts enligt 18 § får bestämmas enligt 36 § andra  stycket.
Bestämmelsen i 36 § tredje stycket ska inte tillämpas, om  ersättningstalan väcks senast ett år efter det att mönstret  registrerades.
Lag (2024:798)
.
39 §
Om en registrering av ett mönster har hävts eller om mönsterrätten har förklarats ogiltig genom ett beslut eller en dom som har vunnit laga kraft, får rätten inte döma till påföljd eller besluta om annan åtgärd enligt 35-38 §§.
Föres talan om mönsterintrång och gör den mot vilken talan föres gällande att mönsterregistreringen bör hävas, skall rätten på hans yrkande förklara målet vilande i avvaktan på att frågan om registreringens hävande slutligt prövas. Är talan härom inte väckt, skall domstolen i samband med vilandeförklaringen förelägga honom viss tid inom vilken sådan talan skall väckas.
Lag (2002:570)
.
40 §
Till böter dömes den som uppsåtligen eller av oaktsamhet, som ej är ringa,
1. underlåter att fullgöra vad som åligger honom enligt 34 §,
2. i fall som avses i nämnda paragraf lämnar felaktig upplysning, om straff för gärningen ej är föreskrivet i brottsbalken.
Den som uppsåtligen eller av oaktsamhet gör sig skyldig till underlåtenhet eller förfarande som avses i första stycket skall ersätta uppkommen skada. Är oaktsamheten ringa, kan ersättningen jämkas.
Allmänt åtal för brott som avses i första stycket får väckas endast om målsägande anger brottet till åtal och åtal av särskilda skäl finnes påkallat från allmän synpunkt.
Rättegångsbestämmelser
41 §
Mönsterhavare eller den som på grund av licens får utnyttja mönster kan föra talan om fastställelse, huruvida han på grund av registreringen åtnjuter skydd mot annan, om ovisshet råder om förhållandet och denna länder honom till förfång.
Under samma villkor kan den som driver eller avser att driva verksamhet föra talan mot mönsterhavare om fastställelse, huruvida hinder föreligger mot verksamheten på grund av viss mönsterregistrering.
Göres i mål som avses i första stycket gällande att mönsterregistreringen bör hävas, äger 39 § andra stycket motsvarande tillämpning.
42 §
Den som vill väcka talan om hävande av mönsterregistrering eller om överföring av registrering skall anmäla detta till registreringsmyndigheten samt underrätta var och en som enligt mönsterregistret innehar licens att utnyttja mönstret. Vill licenstagare väcka talan om mönsterintrång eller om fastställelse enligt 41 § första stycket, skall han underrätta mönsterhavaren därom.
Underrättelseskyldighet enligt första stycket anses fullgjord, när underrättelse i betald rekommenderad försändelse sänts under den adress som antecknats i mönsterregistret.
Visas icke, när talan väckes, att anmälan eller underrättelse skett enligt första stycket, skall käranden ges tid därtill.
Försitter han denna tid, får hans talan icke upptagas till prövning.
Lag (2002:570)
.
43 §
Patent- och marknadsdomstolen är rätt domstol i
1. mål och ärenden enligt denna lag om de inte ska handläggas  enligt lagen (1974:371) om rättegången i arbetstvister, och
2. mål som avses i artikel 81 i rådets förordning (EG) nr 
6/2002 om EU-formgivning.
Det som sägs i rättegångsbalken om inskränkning av en domstols  behörighet i fråga om tvist som ska tas upp i annan ordning än  inför domstol ska inte tillämpas i fråga om ett yrkande om  informationsföreläggande eller intrångsundersökning.
Lag (2025:307)
.
44 §
Avskrift av dom eller slutligt beslut i mål som avses i 16, 31-32, 35-38 eller 41 §§ sändes till registreringsmyndigheten.
Lag (2002:570)
.
45 §
Mönsterhavare som icke har hemvist i Sverige skall ha ett här bosatt ombud med behörighet att för honom mottaga delgivning av stämning, kallelser och andra handlingar i mål och ärenden om mönsterrätt med undantag av stämning i brottmål och av föreläggande för part att infinna sig personligen inför domstol. Ombud skall anmälas till mönsterregistret och antecknas i detta.
Har mönsterhavare ej anmält ombud enligt första stycket, kan delgivning i stället ske genom att den handling som skall delges sändes till honom med posten i betalt brev under hans i mönsterregistret antecknade adress. Är fullständig adress ej antecknad i registret, kan delgivning ske genom att handlingen hålles tillgänglig hos registreringsmyndigheten och genom att meddelande härom och om handlingens huvudsakliga innehåll kungöres i publikation som regeringen bestämmer. Delgivning anses ha skett, när vad nu sagts blivit fullgjort.
Lag (1977:702)
.
46 §
Regeringen kan under förutsättning av ömsesidighet förordna, att bestämmelserna i 12 eller 45 § icke skall gälla i fråga om sådan sökande eller mönsterhavare som har hemvist i viss främmande stat eller har ett i den staten bosatt ombud som anmälts hos registreringsmyndigheten här i riket och äger sådan behörighet som avses i nämnda paragrafer.
Lag
(1977:731)
.
47 §
Har upphävts genom
lag (2016:194)
.
48 §
I ärende rörande ansökan om registrering av mönster eller om förnyelse av mönsterregistrering skall sökanden erlägga ansöknings-
eller förnyelseavgift samt, i förekommande fall, följande tilläggsavgifter, nämligen klassavgift för varje varuklass utöver den första, samregistreringsavgift för varje mönster utöver det första, förvaringsavgift för förvaring av modell och kungörelseavgift för kungörande av varje bild utöver den första. Förnyelseavgift som erlägges efter utgången av löpande registreringsperiod utgår med förhöjt belopp.
49 §
Regeringen fastställer avgifter enligt denna lag.
Närmare föreskrifter för tillämpningen av denna lag meddelas av regeringen eller, efter regeringens bemyndigande, av registreringsmyndigheten.
Lag (1977:731)
.
EU-formgivning
50 §
Den som hos registreringsmyndigheten begär ett intyg  enligt artikel 78.5 i rådets förordning (EG) nr 6/2002 om EU-
formgivning, i lydelsen enligt Europaparlamentets och rådets  förordning (EU) 2024/2822, ska betala en avgift.
Lag (2025:307)
.
51 §
Vid intrång i en EU-formgivning ska bestämmelserna i 35 §  om ansvar för mönsterintrång tillämpas. I övrigt gäller 35 b-
37 h §§ och bestämmelserna om förverkande av egendom i 36 kap.  brottsbalken, i den utsträckning inte något annat följer av  rådets förordning (EG) nr 6/2002 om EU-formgivning. I dessa  fall ska det som sägs om mönsterintrång gälla intrång i EU-
formgivning.
Bestämmelserna i 35 § och bestämmelserna om förverkande av  egendom i 36 kap. brottsbalken gäller dock inte vid intrång i  en EU-formgivning i en sådan transitsituation som avses i  artikel 19.3 i rådets förordning (EG) nr 6/2002, i lydelsen  enligt Europaparlamentets och rådets förordning (EU) 
2024/2822.
Lag (2025:307)
.
52 §
Har upphävts genom
lag (2016:194)
.
Övergångsbestämmelser
1970:485
Denna lag träder i kraft den 1 oktober 1970, då lagen (1899:59) om skydd för vissa mönster och modeller upphör att gälla.
Har mönster registrerats före den nya lagens ikraftträdande, gäller äldre lag fortfarande i fråga om mönstret. Är vid ikraftträdandet ansökan om registrering enligt äldre lag alltjämt beroende på prövning, gäller äldre lag angående den fortsatta handläggningen av ansökningen och, vid bifall till denna, i fråga om mönstret. Bestämmelserna i 24 och 25 §§ nya lagen gäller dock i fråga om mönsterregistrering, som är gällande vid den nya lagens ikraftträdande eller som sker efter ikraftträdandet på grund av ansökan som gjorts dessförinnan.
1977:702
Denna lag träder i kraft den 1 januari 1978.
Äldre bestämmelser gäller fortfarande i fråga om kungörande som har beslutats eller börjat verkställas före ikraftträdandet.
1981:817
Denna lag träder i kraft den 1 januari 1982.
Vad som sägs om kvarstad i 33 § i dess nya lydelse gäller även skingringsförbud som har meddelats före ikraftträdandet.
1986:235
1. Denna lag träder i kraft den 1 juli 1986.
2. I fråga om överklagande av beslut som patentbesvärsrätten har meddelat före ikraftträdandet skall äldre föreskrifter fortfarande tillämpas.
1986:1159
Denna lag träder i kraft den 1 januari 1987. I fråga om besvärsavgift för överklagande av beslut som har meddelats före ikraftträdandet gäller dock äldre föreskrifter.
2002:570
1. Denna lag träder i kraft den 1 juli 2002.
2. De nya bestämmelserna skall tillämpas även på mönster som är registrerade vid tidpunkten för ikraftträdandet eller som registreras på grund av ansökningar som har gjorts innan dess, om inte annat följer av vad som föreskrivs nedan.
3. En registreringsansökan som getts in före den 28 oktober 2001 skall, vad gäller registreringsförfarandet och förutsättningarna för registrering, behandlas och avgöras enligt äldre bestämmelser.
4. Bestämmelserna i 2 a och 4 a §§ skall inte tillämpas på mönster som har registrerats på grund av ansökningar som har getts in före ikraftträdandet.
5. Frågan om hävande av registrering av ett mönster som har registrerats enligt äldre bestämmelser skall bedömas enligt de äldre bestämmelserna.
6. En mönsterregistrering för vilken en skyddstid om 15 år har löpt ut före ikraftträdandet men efter den 27 oktober 2001 kan på begäran förnyas för ytterligare femårsperioder till sammanlagt 25 år räknat från den dagen då ansökan om registrering gjordes, om ansökan om förnyelse ges in före den 31 december 2002.
7. Om någon före ikraftträdandet har börjat utnyttja ett mönster på ett sätt som inte fordrade samtycke av mönsterhavaren enligt äldre bestämmelser men som fordrar sådant samtycke enligt denna lag, får han eller hon trots de nya bestämmelserna fortsätta den planerade verksamheten. Sådan rätt har under motsvarande förutsättningar även den som har vidtagit väsentliga åtgärder för att utnyttja mönstret.
2009:112
1. Denna lag träder i kraft den 1 april 2009.
2. Bestämmelserna i 35 c-35 f och 35 h §§ ska inte tillämpas när intrånget, eller försöket eller förberedelsen till intrånget, har begåtts före ikraftträdandet.
2012:447
1. Denna lag träder i kraft den 1 augusti 2012.
2. Den nya bestämmelsen ska tillämpas även på mönster som är registrerade vid tidpunkten för ikraftträdandet eller som registreras på grund av ansökningar som har gjorts innan dess, om inte annat följer av vad som beskrivs nedan.
3. Frågan om hävande av registrering av ett mönster som har registrerats enligt bestämmelser som gällde före den 1 juli 2002 ska bedömas enligt de bestämmelserna.
2016:194
1. Denna lag träder i kraft den 1 september 2016.
2. Äldre bestämmelser gäller fortfarande för mål som har  avgjorts av Patentbesvärsrätten före ikraftträdandet.
3. Mål och ärenden som har inletts i Stockholms tingsrätt  eller Svea hovrätt före ikraftträdandet ska överlämnas till  Patent- och marknadsdomstolen respektive Patent- och  marknadsöverdomstolen.
4. Äldre bestämmelser gäller fortfarande för övriga mål och  ärenden som har inletts i allmän domstol före  ikraftträdandet.
2018:1656
1. Denna lag träder i kraft den 1 januari 2019.
2. De nya bestämmelserna tillämpas även på mönster som har  registrerats och mönsterregistreringar som har sökts före  ikraftträdandet.
2025:307
1. Denna lag träder i kraft den 1 juni 2025.
2. Ärenden om vidarebefordran av en ansökan om registrering av  en gemenskapsformgivning som har inletts hos Patent- och  registreringsverket före ikraftträdandet men ännu inte har  avgjorts handläggs enligt äldre bestämmelser.
3. Äldre bestämmelser gäller fortfarande för åtgärder som har  vidtagits eller rättigheter som har förvärvats före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.