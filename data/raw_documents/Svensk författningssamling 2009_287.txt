Title: Studiestödsdatalag (2009:287)
SFS Number: Svensk författningssamling 2009:287
URL: https://www.riksdagen.se/sv/dokument-och-lagar/dokument/svensk-forfattningssamling/studiestodsdatalag-2009287_sfs-2009-287/
Source Link: http://rkrattsbaser.gov.se/sfst?bet=2009:287
Amendment Register Link: http://rkrattsbaser.gov.se/sfsr?bet=2009:287
Ministry/Authority: Utbildningsdepartementet
Issued: 2009-04-02
Metadata: {"Utfärdad": "2009-04-02", "Ändrad": "t.o.m. SFS 2022:862"}

==================================================

Studiestödsdatalag (2009:287)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:287
Departement/myndighet
:   
Utbildningsdepartementet
Utfärdad
:   
2009-04-02
Ändrad
:   
t.o.m. SFS 2022:862
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag tillämpas vid behandling av personuppgifter i Centrala studiestödsnämndens studiestödsverksamhet.
Lagen gäller bara om behandlingen är helt eller delvis automatiserad eller om uppgifterna ingår i eller är avsedda att ingå i en strukturerad samling av personuppgifter som är tillgängliga för sökning eller sammanställning enligt särskilda kriterier.
Förhållandet till annan reglering
2 §
Denna lag kompletterar Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning), här benämnd EU:s dataskyddsförordning.
Termer och uttryck i denna lag har samma betydelse som i EU:s  dataskyddsförordning.
Lag (2018:1353)
.
2 a §
Vid behandling av personuppgifter enligt denna lag  gäller lagen (2018:218) med kompletterande bestämmelser till  EU:s dataskyddsförordning, och föreskrifter som har meddelats  i anslutning till den lagen, om inte annat följer av denna  lag eller föreskrifter som har meddelats i anslutning till  denna lag.
Vid Centrala studiestödsnämndens behandling av  personuppgifter för att framställa statistik ska lagen 
(2001:99) om den officiella statistiken och anslutande  författningar tillämpas i stället för denna lag.
Lag (2018:1353)
.
Personuppgiftsansvar
3 §
Centrala studiestödsnämnden är personuppgiftsansvarig för den behandling av personuppgifter som myndigheten utför.
Ändamål
4 §
Personuppgifter får behandlas i Centrala  studiestödsnämndens studiestödsverksamhet om det behövs för  att
1. handlägga ärenden i den verksamheten,
2. administrera handläggningen,
3. förbereda handläggningen,
4. informera studiestödsberättigade om studiestödsförmåner och  studiesociala förmåner,
5. ta fram och distribuera bevis om studiestöd för studier  till studerande,
eller
6. anmäla oegentligheter inom studiestödsverksamheten till ett  offentligt organ som har att utreda eller beivra  oegentligheterna.
Personuppgifter som behandlas enligt första stycket får även  behandlas genom att lämnas ut till den registrerade själv,  riksdagen och regeringen samt, i den utsträckning skyldighet  för Centrala studiestödsnämnden att lämna uppgifter följer av  lag eller förordning, till andra. Personuppgifter som  behandlas enligt första stycket och som inte direkt pekar ut  den registrerade får också behandlas för att ge tillgång till  vägledande avgöranden.
Regeringen får meddela föreskrifter om begränsningar av  ändamålen i första stycket och om i vilka fall behandling får  göras med stöd av första stycket 3. Regeringen kan med stöd av 
8 kap. 7 § regeringsformen meddela föreskrifter om  begränsningar av vilka personuppgifter som får behandlas för  ett visst ändamål.
Lag (2020:383)
.
4 a §
Personuppgifter som behandlas enligt 4 § får behandlas  även för andra ändamål, under förutsättning att uppgifterna  inte behandlas på ett sätt som är oförenligt med det ändamål  för vilket uppgifterna samlades in.
Lag (2020:383)
.
5 §
Artikel 21.1 i EU:s dataskyddsförordning om rätten att  göra invändningar gäller inte vid sådan behandling som är  tillåten enligt denna lag eller föreskrifter som har  meddelats i anslutning till lagen.
Lag (2018:1353)
.
Begränsningar i rätten att behandla personuppgifter
6 §
Personuppgifter som avses i artikel 9.1 i EU:s  dataskyddsförordning (känsliga personuppgifter) får med stöd  av artikel 9.2 g i samma förordning behandlas av Centrala  studiestödsnämnden för de ändamål som avses i 4 § första  stycket 1, 3 och 6 och andra stycket samt 4 a §.
För de ändamål som avses i första stycket får även  personuppgifter som avses i artikel 10 i samma förordning  behandlas.
För ändamål som avses i 4 a § får dock personuppgifter som  avses i första och andra styckena behandlas endast om det är  absolut nödvändigt för syftet med behandlingen.
Lag (2022:862)
.
7 §
Har upphävts genom
lag (2018:1353)
.
Sökbegrepp
8 §
Det är förbjudet att använda sökbegrepp som avslöjar
1. känsliga personuppgifter,
2. personuppgifter som avses i artikel 10 i EU:s  dataskyddsförordning,
3. uppgifter som rör inkomst, förmögenhet eller anledning  till studieavbrott, eller
4. uppgift om att det allmänna helt eller till en väsentlig  del bekostat en persons uppehälle.
Sökbegrepp som avslöjar uppgifter som anges i första stycket  får dock användas vid sökning i ett visst ärende om  studiestöd, i en viss handling eller i en sådan avskild  samling av personuppgifter som avses i 4 § andra stycket  andra meningen.
Sökbegrepp får också användas om de avslöjar uppgifter som  rör
1. hälsa, om det är nödvändigt för att ge behörig personal  elektronisk tillgång till pågående ärenden där sjukdom har  betydelse, och
2. inkomst och förmögenhet, om det är nödvändigt för att ge  behörig personal elektronisk tillgång till ärenden i syfte  att kunna genomföra kontroller av uppgifter som har legat  till grund för ett beslut i ett ärende.
Lag (2018:1353)
.
Intern elektronisk tillgång till personuppgifter
9 §
Regeringen eller den myndighet som regeringen bestämmer meddelar föreskrifter om villkoren för elektronisk tillgång till personuppgifterna för den som arbetar i Centrala studiestödsnämndens studiestödsverksamhet. Sådan tillgång ska begränsas till vad som behövs för att han eller hon ska kunna fullgöra sina arbetsuppgifter inom studiestödsverksamheten.
Centrala studiestödsnämnden ska se till att elektronisk tillgång till personuppgifter dokumenteras. Myndigheten ska också systematiskt och återkommande kontrollera om någon obehörig åtkomst till uppgifterna har förekommit.
Regeringen eller den myndighet som regeringen bestämmer meddelar ytterligare föreskrifter om dokumentation och kontroll enligt andra stycket.
Direktåtkomst och annat elektroniskt utlämnande av personuppgifter
10 §
Direktåtkomst till och annat elektroniskt utlämnande  av personuppgifter som behandlas i Centrala  studiestödsnämndens studiestödsverksamhet, är tillåtet bara i  den utsträckning som anges i lag eller förordning och under  förutsättning att 4, 6 och 8 §§ följs.
Lag (2018:1353)
.
11 §
Arbetslöshetskassorna får, i den utsträckning Centrala  studiestödsnämnden har uppgiftsskyldighet enligt lag eller  förordning, ha direktåtkomst till personuppgifter som  behandlas i Centrala studiestödsnämndens  studiestödsverksamhet. Regeringen meddelar föreskrifter om  vilka personuppgifter som får omfattas av sådan direktåtkomst.
Lag (2022:862)
.
12 §
Den registrerade får ha direktåtkomst till personuppgifter som behandlas i Centrala studiestödsnämndens studiestödsverksamhet, om uppgifterna
1. avser honom eller henne själv,
2. finns i ett ärende om studiestöd där den registrerade är part eller där den registrerade har rätt att få utbetalning av studiestöd för någon annan, eller
3. avser dokumentation av den elektroniska tillgång som har förekommit till hans eller hennes personuppgifter, dock inte sådan information som avslöjar vilken enskild handläggare som haft tillgång till uppgifterna.
13 §
När personuppgifter får lämnas ut till någon genom direktåtkomst, får personuppgifterna också på något annat sätt lämnas ut elektroniskt till mottagaren. Enstaka personuppgifter får även i andra fall lämnas ut på medium för automatiserad behandling eller via elektronisk kommunikation i enskilda fall.
14 §
På begäran enligt 13 kap. 7 § andra stycket  regeringsformen får personuppgifter lämnas ut till  Riksrevisionen på medium för automatiserad behandling.
Lag (2018:1907)
.
15 §
Har upphävts genom
lag (2018:1353)
.
Gallring
16 §
Om återbetalning eller återkrav av studiestöd inte är  aktuellt i ett ärende om studiestöd, ska personuppgifterna i  ärendet gallras senast tre år efter utgången av det kalenderår  då studiestöd senast beviljades i ärendet eller ansökan om  studiestöd avslogs. I annat fall ska personuppgifterna i  ärendet gallras senast två år efter utgången av det kalenderår  då full betalning skedde eller betalningsskyldigheten annars  upphörde. Sådana personuppgifter i ärendet som kan ha  betydelse i ett nytt ärende om studiestöd eller som kan ha  betydelse för återkrav av studiestöd i form av bidrag behöver  dock inte gallras förrän de inte längre kan ha sådan  betydelse.
Personuppgifter som behandlas enligt 4 § första stycket 3 ska,  i den utsträckning de inte har tillförts ett ärende om  studiestöd, gallras senast ett år efter det att uppgifterna  registrerades.
Regeringen eller den myndighet som regeringen bestämmer får  meddela föreskrifter om att personuppgifter får bevaras för  arkivändamål av allmänt intresse, vetenskapliga eller  historiska forskningsändamål, statistiska ändamål eller för  redovisningsändamål, även om föreskrifterna kommer att avvika  från första stycket. Centrala studiestödsnämnden får också,  trots första stycket, i enskilda fall besluta att  personuppgifterna i ett ärende om studiestöd ska bevaras, dock  längst till dess att uppgifterna inte längre bedöms nödvändiga  för det ändamål för vilka de behandlas.
Lag (2020:383)
.
Övergångsbestämmelser
2009:287
1. Denna lag träder i kraft den 1 januari 2010.
2. Bestämmelserna i 9 och 16 §§ ska inte börja tillämpas förrän den 1 januari 2011.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.