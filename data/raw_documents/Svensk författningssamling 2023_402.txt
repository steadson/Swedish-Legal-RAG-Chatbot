Title: Förordning (2023:402) om bidrag för energieffektivisering i småhus
SFS Number: Svensk författningssamling 2023:402
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023402-om-bidrag-for_sfs-2023-402/
Source Link: http://rkrattsbaser.gov.se/sfst?bet=2023:402
Amendment Register Link: http://rkrattsbaser.gov.se/sfsr?bet=2023:402
Ministry/Authority: Klimat- och näringslivsdepartementet RSE
Issued: 2023-06-15
Metadata: {"Utfärdad": "2023-06-15"}

==================================================

Förordning (2023:402) om bidrag för energieffektivisering i småhus
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:402
Departement/myndighet
:   
Klimat- och näringslivsdepartementet RSE
Utfärdad
:   
2023-06-15
Ändringsregister
:
SFSR (Regeringskansliet)
Källa
:
Fulltext (Regeringskansliet)
Allmänna bestämmelser
1 §
I denna förordning finns det bestämmelser om bidrag för  åtgärder som främjar en effektiv energianvändning samt ett  minskat effektbehov för rumsuppvärmning och uppvärmning av  tappvarmvatten i el- eller gasuppvärmda småhus.
Förordningen är meddelad med stöd av 8 kap. 7 §  regeringsformen.
2 §
Med småhus avses i denna förordning en- och tvåbostadshus  som är friliggande eller sammanbyggda till par-, rad- eller  kedjehus.
Med eluppvärmning avses ett värmesystem där behovet av  rumsvärme tillgodoses genom direktverkande el eller ett  vattenburet distributionssystem som värms upp av el och där  tappvarmvatten värms upp av el. Det gäller även om viss värme  tillförs från trivseleldning motsvarande högst en kubikmeter  ved per år eller från energi som alstras av sol eller vind på  den fastighet där småhuset ligger.
Med gasuppvärmning avses ett värmesystem där behovet av  rumsvärme tillgodoses genom ett vattenburet  distributionssystem som värms upp av gasförbränning och där  tappvarmvatten värms upp av gasförbränning. Det gäller även om  viss värme tillförs från trivseleldning motsvarande högst en  kubikmeter ved per år, eller från energi som alstras av sol  eller vind på den fastighet där småhuset ligger.
Förutsättningar för bidrag
3 §
Om det finns medel får bidrag ges för att täcka  materialkostnader för åtgärder för energieffektivisering i  småhus med el- eller gasuppvärmning. I småhus som är utrustade  med värmepumpsteknik får bidrag endast ges om utrustningen  utgörs av luft-luftvärmepumpar som är äldre än tio år.
Bidrag får sökas av den som helt eller delvis äger och  stadigvarande bor i det småhus där åtgärderna vidtas.
Den som utför dessa åtgärder ska vara godkänd för F-skatt  eller, i fråga om utländska företagare eller företag, visa upp  ett intyg som visar att företagaren eller företaget i sitt  hemland genom registrering eller på något annat sätt genomgår  motsvarande kontroll i fråga om skatter och avgifter.
4 §
Bidrag får täcka kostnader för material som beställts  tidigast den 8 november 2022.
För produkter som omfattas av artikel 7.2 i Europaparlamentets  och rådets förordning (EU) 2017/1369 av den 4 juli 2017 om  fastställande av en ram för energimärkning och om upphävande  av direktiv 2010/30/EU, får bidrag endast lämnas om villkoren  i den artikeln är uppfyllda.
5 §
Ett bidrag får inte täcka kostnader för åtgärder som avser  uppvärmning av utrymmen eller tillbyggnader som inte värmts  upp tidigare.
Bidrag till värmesystemsåtgärder
6 §
Bidrag får ges för installation av ett vattenburet eller  luftburet värmedistributionssystem.
7 §
Bidrag får ges för en anslutning till ett fjärrvärmenät,  om fjärrvärme kommer att svara för hela det årliga  värmebehovet för uppvärmningen av tappvarmvatten.
8 §
Bidrag får ges för
1. en installation av en styrbar frånlufts-, luft-vatten-,  berg-, sjö- eller jordvärmepump, eller
2. en installation av en eller flera styrbara luft-
luftvärmepumpar i kombination med
a) en varmvattenberedare med inbyggd värmepump, eller
b) en anordning för uppvärmning med biobränsle om anordningen  är effektstyrd och medger en kontinuerlig och automatisk  bränsletillförsel.
9 §
Bidrag får ges för en installation av en anordning för  uppvärmning med biobränsle, om anordningen är effektstyrd och  medger en kontinuerlig och automatisk bränsletillförsel.
10 §
Bidragsberättigade kostnader för åtgärder som anges i 
6-9 §§ är materialkostnader för
1. värmepump,
2. biobränslepanna,
3. radiatorer eller andra värmedistributionssystem,
4. fjärrvärmecentral,
5. värmeväxlare,
6. skorsten,
7. styrutrustning till värmepump,
8. utrustning för värmeackumulering, eller
9. annat material som är nödvändigt för åtgärdernas  genomförande.
Bidrag till klimatskärmsåtgärder
11 §
Bidrag för klimatskärmsåtgärder ges endast till en ägare  av ett småhus som har fått bidrag till värmesystemsåtgärder  för samma småhus efter den 8 november 2022.
Bidrag får ges för att täcka materialkostnader för  genomförande av följande klimatskärmsåtgärder:
1. tilläggsisolering av klimatskärmen,
2. byte av fönster eller dörrar,
3. tilläggsglasrutor till befintliga fönster eller dörrar,
4. vindtätning av klimatskärmen.
Bidrag får endast ges om småhusets värdeår är tidigare än 
1990.
Bidragets storlek
12 §
Bidrag får ges för att täcka högst 50 procent av de  bidragsberättigade kostnaderna enligt 10 § och 11 § andra  stycket, dock högst 30 000 kronor för värmesystemsåtgärder per  småhus och högst 30 000 kronor för klimatskärmsåtgärder per  småhus.
Bidrag ges inte om bidragets storlek understiger 
10 000 kronor.
13 §
En kostnad är inte bidragsberättigad till den del den  täcks av en utbetalad försäkringsersättning.
Ansökan om bidrag
14 §
En ansökan om bidrag ska lämnas till länsstyrelsen i det  län där småhuset ligger. Ansökan ska lämnas i ett formulär som  fastställs av Boverket. De handlingar som anges i formuläret  ska bifogas ansökan. Bidrag får sökas vid högst två  tillfällen, en gång för värmesystemsåtgärder och en gång för  klimatskärmsåtgärder.
Uppgifterna i en ansökan ska lämnas på heder och samvete av  sökanden eller en behörig företrädare för sökanden.
Sökanden ska på begäran av länsstyrelsen lämna de ytterligare  handlingar eller uppgifter som behövs för prövningen.
15 §
En ansökan om bidrag ska ha kommit in till länsstyrelsen  inom fyra månader från det att åtgärderna påbörjades, dock  senast den 1 juni 2025. Om åtgärderna påbörjats mellan den 
8 november 2022 och 15 mars 2023 ska en ansökan ha kommit in  inom tio månader från det att åtgärderna påbörjades.
En åtgärd ska anses ha påbörjats när arbetet med  installationen av en värmesystemsåtgärd eller en  klimatskärmsåtgärd har kommit i gång. Till sådana åtgärder  räknas inte projektering och andra förberedelser.
Beslut om bidrag
16 §
Länsstyrelsen prövar frågor om bidrag.
Om länsstyrelsen bedömer att bidrag ska lämnas, ska den  meddela ett preliminärt beslut om bidragets storlek. I annat  fall ska ansökan avslås.
Ett preliminärt beslut om bidrag får förenas med de villkor  som behövs för att tillgodose syftet med bidraget. I beslutet  ska det anges vilka åtgärder bidraget avser, det preliminära  bidragsbeloppet och den tidpunkt då åtgärderna senast ska  vara färdigställda.
Utbetalning av bidrag
17 §
När de åtgärder som anges i ett preliminärt beslut har  färdigställts, ska sökanden ge in en begäran om utbetalning av  bidraget till länsstyrelsen i det län där småhuset ligger.  Åtgärderna är färdigställda när samtliga installationsarbeten  har slutförts eller, när det gäller bidrag som avses i 7 §,  när anslutningen görs.
En begäran ska ha kommit in till länsstyrelsen inom sex  månader från det att åtgärderna färdigställts eller, om  åtgärderna har färdigställts innan beslut enligt 16 § har  fattats, inom tre månader från länsstyrelsens preliminära  beslut om bidrag. En begäran ska dock ha kommit in till  länsstyrelsen senast den 1 oktober 2025.
Om det finns särskilda skäl får länsstyrelsen i ett enskilt  fall besluta att senarelägga den tidpunkt då åtgärderna senast  ska vara färdigställda och en begäran om utbetalning ska  lämnas in.
18 §
En begäran ska lämnas i ett formulär som fastställs av  Boverket. De handlingar som anges i formuläret ska bifogas  begäran. Sökanden ska även lämna länsstyrelsen de ytterligare  handlingar eller uppgifter som behövs för prövningen.  Uppgifterna i en begäran om utbetalning av bidrag ska lämnas  på heder och samvete av sökanden eller en behörig företrädare  för sökanden.
19 §
Länsstyrelsen fastställer det slutliga bidragsbeloppet  och beslutar om utbetalning av bidraget.
Ett beslut om utbetalning av bidrag får förenas med villkor om  att småhusägaren ska lämna de uppgifter som krävs för tillsyn  över att villkoren för bidraget följs.
20 §
Bidrag enligt denna förordning betalas ut av Boverket.
Tillsyn och uppföljning
21 §
Länsstyrelsen utövar tillsyn över att villkoren för  bidraget följs.
Boverket ska följa upp att syftet med bidraget tillgodoses och  varje år i samband med sin årsredovisning rapportera till  Regeringskansliet hur medlen använts och vilka resultat som  uppnåtts.
Återbetalning och återkrav
22 §
En bidragsmottagare är återbetalningsskyldig för ett  bidrag som har betalats ut, om
1. bidragsmottagaren genom att lämna oriktiga uppgifter har  orsakat att bidrag beviljats felaktigt eller med för högt  belopp,
2. bidraget av något annat skäl har beviljats felaktigt eller  med för högt belopp och mottagaren borde ha insett detta,  eller
3. ett villkor för bidraget inte har följts.
På det belopp som ska betalas tillbaka ska ränta enligt  räntelagen (1975:635) betalas.
23 §
Om en mottagare av bidrag är återbetalningsskyldig enligt 
22 §, ska länsstyrelsen besluta att helt eller delvis kräva  tillbaka bidraget tillsammans med ränta. Återkravet eller  räntan får sättas ned helt eller delvis om det finns särskilda  skäl. Återkravet eller räntan får även räknas av mot en annan  utbetalning av stöd enligt denna förordning.
Bemyndigande
24 §
Boverket får meddela föreskrifter om verkställigheten av  denna förordning.
Överklagande
25 §
Länsstyrelsens beslut får överklagas till Boverket.
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.