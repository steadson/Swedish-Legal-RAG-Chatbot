Title: Förordning (2009:1174) med instruktion för Försäkringskassan
SFS Number: Svensk författningssamling 2009:1174
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20091174-med-instruktion-for_sfs-2009-1174/
Source Link: http://rkrattsbaser.gov.se/sfst?bet=2009:1174
HTML Document Link: None
Amendment Register Link: http://rkrattsbaser.gov.se/sfsr?bet=2009:1174
Ministry/Authority: Socialdepartementet
Issued: 2009-11-19
Metadata: {"Utfärdad": "2009-11-19", "Ändrad": "t.o.m. SFS 2024:1069"}

==================================================

Förordning (2009:1174) med instruktion för Försäkringskassan
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
: 
2009:1174
Departement/myndighet
: 
Socialdepartementet
Utfärdad
: 
2009-11-19
Ändrad
: 
t.o.m. SFS 2024:1069
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Försäkringskassan är förvaltningsmyndighet för de delar av socialförsäkringen och andra förmåner och ersättningar som enligt lag eller förordning ska administreras av myndigheten. Verksamheten består huvudsakligen i att besluta om och betala ut sådana förmåner och ersättningar som myndigheten ansvarar för. Förordning (2024:1069).
1 a §
Myndigheten är beredskapsmyndighet och sektorsansvarig myndighet enligt förordningen (2022:524) om statliga myndigheters beredskap. Förordning (2024:1069).
2 §
Myndigheten ska
1. ge information till berörda om socialförsäkringen och de övriga förmåner och ersättningar som myndigheten ansvarar för,
2. se till att myndighetens föreskrifter och andra styrande dokument och rutiner är kostnadseffektiva och enkla att följa och förstå för enskilda och företag,
3. säkerställa att felaktiga utbetalningar inte görs och motverka bidragsbrott,
4. delta i det myndighetsgemensamma arbetet mot den grova och organiserade brottsligheten,
5. delta i det myndighetsgemensamma arbetet mot arbetslivskriminalitet,
6. följa, analysera och förmedla socialförsäkringssystemets utveckling och effekter för enskilda och samhälle inom sitt verksamhetsområde,
7. ansvara för att en kvalificerad kunskapsuppbyggnad sker i fråga om de verksamhetsområden som myndigheten har ansvar för, med utgångspunkt i myndighetens mål och skyldigheter,
8. stödja forskning inom socialförsäkringsområdet,
9. i sin verksamhet belysa, analysera och uppmärksamma Sveriges åtaganden enligt internationella konventioner till skydd för de mänskliga rättigheterna,
10. ha ett samlat ansvar, sektorsansvar, för funktionshindersfrågor med anknytning till sitt verksamhetsområde och inom ramen för detta ansvar vara samlande, stödjande och pådrivande i förhållande till övriga berörda parter,
11. vid beslut och andra åtgärder som rör barn analysera konsekvenserna för barn och då ta särskild hänsyn till barnets bästa enligt Förenta nationernas konvention om barnets rättigheter,
12. integrera ett jämställdhetsperspektiv i sin verksamhet,
13. ha ett samlat ansvar inom sitt verksamhetsområde för frågor som har betydelse för nyanlända invandrares etablering i samhället, och
14. ge information och stöd till föräldrar i frågor om underhållsbidrag och underhållsskyldighet gentemot barn och, inom ramen för detta, på begäran av föräldrar bistå dem med hjälp och stöd att dels beräkna underhållsbidrag, dels utforma avtal om sådant bidrag i det enskilda fallet. Förordning (2024:1069).
2 a §
Myndigheten ska även
1. medverka i EU-arbetet och annat internationellt samarbete samt vid behov representera Sverige inom sitt verksamhetsområde,
2. vara centralmyndighet enligt rådets förordning (EG) nr 
4/2009 av den 18 december 2008 om domstols behörighet, tillämplig lag, erkännande och verkställighet av domar samt samarbete i fråga om underhållsskyldighet samt enligt Haagkonventionen av den 23 november 2007 om internationell indrivning av underhåll till barn och andra familjemedlemmar, och fullgöra de uppgifter som myndigheten har enligt förordningen och konventionen,
3. fullgöra de uppgifter som en behörig myndighet har enligt
- artikel I i konventionen av den 30 januari 2002 om social trygghet mellan Sveriges regering och Kanadas regering vid tillämpning av artiklarna VII.1 (utsändning) och X (undantag) samt artiklarna XX.1 (information) och XXV.1 (tolkning och tillämpning) i konventionen när frågan gäller lagstiftningen om sjukersättning och aktivitetsersättning,
- artikel 1 i konventionen av den 13 mars 1995 om social trygghet mellan Konungariket Sverige och Republiken Chile vid tillämpning av artiklarna 7.1 (utsändning) och 8 (undantag) samt artikel 19 c-e (information) i konventionen när frågan gäller sjukförsäkring med sjukersättning och aktivitetsersättning, föräldraförsäkring och arbetsskadeförsäkring utom förmåner till efterlevande,
- artikel 1 i konventionen av den 30 juni 1978 mellan Konungariket Sverige och Republiken Turkiet om social trygghet vid tillämpning av artiklarna 8.1 (utsändning) och 10 
(undantag) samt artiklarna 31 och 32 (information),
- artiklarna 11, 16 och 17 i konventionen av den 27 maj 1985 mellan Sverige och Amerikas förenta stater om social trygghet utom när frågan gäller pensionsförmåner och efterlevandestöd,
4. för svensk del och efter att ha inhämtat synpunkter från Pensionsmyndigheten och Inspektionen för arbetslöshetsförsäkringen komma överens med den högsta förvaltningsmyndigheten i Turkiet om tillämpningsbestämmelser till konventionen mellan Sverige och Turkiet om social trygghet i enlighet med artikel 29 i konventionen, och
5. vara nationell kontaktpunkt enligt Europaparlamentets och rådets direktiv 2011/24/EU av den 9 mars 2011 om tillämpning av patienträttigheter vid gränsöverskridande hälso- och sjukvård och fullgöra de uppgifter som en sådan kontaktpunkt har enligt artiklarna 6.1 i fråga om samråd, 6.2 i fråga om samarbete och kontaktuppgifter, 6.4 och 6.5 i direktivet samt enligt artikel 4 i kommissionens genomförandedirektiv 
2012/52/EU av den 20 december 2012 om åtgärder för att underlätta erkännandet av recept som utfärdats i en annan medlemsstat. Förordning (2024:1069).
3 §
Myndigheten ansvarar för uppföljning, beslut om och utbetalning av medel enligt överenskommelser tecknade mellan staten och Sveriges Kommuner och Regioner som avser bidrag för arbete med sjukskrivningar inom hälso- och sjukvård.
Förordning (2024:1069).
3 a §
Myndigheten ska till regeringen senast åtta veckor efter det att Inspektionen för socialförsäkringen har lämnat en rapport, som särskilt berör myndigheten, kommentera inspektionens slutsatser och redovisa de eventuella åtgärder som myndigheten avser att vidta med anledning av rapporten.
Vid beräkning av tiden enligt första stycket ska juli månad inte räknas med. Förordning (2024:1069).
Tjänsteexport
4 §
Myndigheten får bedriva sådan tjänsteexport som är förenlig med myndighetens uppgifter och verksamhetsområde och som ligger inom ramen för det uppdrag som anges i denna instruktion eller i annan förordning. Förordning (2024:1069).
Uppdragsverksamhet
4 a §
Myndigheten får utföra datorbearbetningar på uppdrag av myndigheter och enskilda samt tillhandahålla tjänster inom områdena systemutveckling, statistik, statistiskt metodstöd och efterbehandling av postförsändelser.
Första stycket gäller endast uppdrag eller tjänster som kan anses förenliga med myndighetens uppgifter och verksamhetsområde. Förordning (2024:1069).
Samverkan
5 §
Myndigheten ska samverka med
1. Utbetalningsmyndigheten och andra berörda myndigheter, kommuner, regioner och parter för att bedriva en effektiv och rättssäker verksamhet och särskilt verka för att felaktiga utbetalningar inte görs,
2. Tandvårds- och läkemedelsförmånsverket och andra berörda parter i frågor om det statliga tandvårdsstödet,
3. Arbetsförmedlingen, Arbetsmiljöverket och Socialstyrelsen i syfte att uppnå en effektiv användning av tillgängliga resurser inom rehabiliteringsområdet samt i samma syfte träffa överenskommelse med en kommun, en region eller Arbetsförmedlingen och bedriva finansiell samordning enligt lagen (2003:1210) om finansiell samordning av rehabiliteringsinsatser. Förordning (2024:1069).
5 a §
Myndigheten ska ingå serviceavtal med Statens servicecenter om att Statens servicecenter ska utföra uppgifter enligt lagen (2019:212) om viss gemensam offentlig service för myndighetens räkning. Förordning (2024:1069).
5 b §
Myndigheten ska tillsammans med Utbetalningsmyndigheten bestämma vilka uppgifter inom ramen för systemet med transaktionskonto som myndigheten ska utföra för Utbetalningsmyndighetens räkning. Förordning (2024:1069).
Ledning
6 §
Myndigheten leds av en styrelse. Förordning (2024:1069).
7 §
Styrelsen ska bestå av högst nio ledamöter.
Förordning (2016:11).
8 §
Regeringen utser vice ordförande i styrelsen. Förordning (2020:1199).
9 §
Har upphävts genom förordning (2024:1069).
Anställningar
10 §
Generaldirektören är myndighetschef.
10 a §
Vid myndigheten finns en överdirektör. Förordning (2024:1069).
Delegering
11 §
Generaldirektören får besluta om mindre ändringar i arbetsordningen och om föreskrifter som inte är av större betydelse. I övrigt får andra ärenden än de som avses i 4 §
myndighetsförordningen (2007:515) avgöras av generaldirektören eller, om inte styrelsen bestämt något annat, av den som generaldirektören bestämmer.
Förordning (2016:11).
Personalansvarsnämnd
12 §
Vid myndigheten finns en personalansvarsnämnd. Förordning (2024:1069).
Tillämpligheten av vissa förordningar
13 §
Myndigheten ska tillämpa personalföreträdarförordningen 
(1987:1101) och internrevisionsförordningen (2006:1228). Förordning (2024:1069).
Undantag från myndighetsförordningen
14 §
Följande bestämmelser i myndighetsförordningen (2007:515) ska inte tillämpas på myndigheten:
- 5 § om delegering, och
- 21 § 3-5 om en myndighets beslut, i fråga om beslut som fattas genom automatiserad behandling. Förordning (2024:1069).
Avgifter
15 §
Myndigheten ska ta ut avgifter för sådana uppdrag och tjänster som avses i 4 och 4 a §§.
Myndigheten ska vidare ta ut avgifter för
1. administration av arbetsskadeärenden vid affärsdrivande verk för skador som reglerats före den 1 juli 1995,
2. administration av familjebidrag och dagpenning som betalas ut enligt
- förordningen (1994:523) om förmåner till frivilliga,
- förordningen (1995:239) om förmåner till totalförsvarspliktiga,
- förordningen (1997:147) om förmåner till hemvärnssoldater,
- officersförordningen (2007:1268), och
- förordningen (2015:613) om militär grundutbildning, och
3. de tjänster som tillhandahålls åt Pensionsmyndigheten.
Myndigheten ska besluta om storleken på de avgifter som anges i första och andra styckena. Förordning (2024:1069).
16 §
När myndigheten efter särskild begäran lämnar ut kopior på handlingar i arbetsskadeärenden till AFA Trygghetsförsäkringsaktiebolag (AFA Försäkring) ska en avgift, i stället för vad som föreskrivs i 15 § avgiftsförordningen 
(1992:191), tas ut med det belopp som myndigheten och AFA Försäkring kommer överens om. Förordning (2024:1069).
17 §
Myndigheten får, utöver vad som föreskrivs i 25 § andra stycket avgiftsförordningen (1992:191), disponera avgiftsinkomsterna enligt 15 och 16 §§ i verksamheten. Myndigheten får i verksamheten även disponera sådan ersättning som myndigheten tar ut med stöd av lagen (1981:739) om ersättning för inkassokostnader m.m. Förordning (2024:1069).
Övergångsbestämmelser
2019:217
Denna förordning träder i kraft den 1 januari 2020 i fråga om 
15 § och i övrigt den 1 juni 2019.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.