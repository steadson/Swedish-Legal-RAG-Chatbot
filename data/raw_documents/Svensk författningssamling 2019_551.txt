Title: Förordning (2019:551) om statsbidrag för anställning av lärarassistenter
SFS Number: Svensk författningssamling 2019:551
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2019551-om-statsbidrag-for_sfs-2019-551/
Source Link: http://rkrattsbaser.gov.se/sfst?bet=2019:551
Amendment Register Link: http://rkrattsbaser.gov.se/sfsr?bet=2019:551
Ministry/Authority: Utbildningsdepartementet
Issued: 2019-07-04
Metadata: {"Utfärdad": "2019-07-04", "Ändrad": "t.o.m. SFS 2024:1342"}

==================================================

Förordning (2019:551) om statsbidrag för anställning av lärarassistenter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:551
Departement/myndighet
:   
Utbildningsdepartementet
Utfärdad
:   
2019-07-04
Ändrad
:   
t.o.m. SFS 2024:1342
Upphävd
: 
2026-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
/Upphör att gälla U:2026-01-01 genom förordning (2024:1342)./
Inledande bestämmelser
1 §
Denna förordning innehåller bestämmelser om statsbidrag  till skolhuvudmän för anställning av lärarassistenter. Syftet  med statsbidraget är att utöka antalet lärarassistenter vid  skolenheterna. Med lärarassistent avses i denna förordning  personal som avlastar lärarna så att lärarna kan ägna sig åt  undervisning och uppgifter som hör till undervisningen.
Förordningen är meddelad med stöd av 8 kap. 7 §  regeringsformen.
Förutsättningar för statsbidrag
2 §
Statsbidrag får lämnas i mån av tillgång på medel för ett  kalenderår i taget (bidragsår).
3 §
Statsbidrag får lämnas till huvudmän för förskoleklassen,  grundskolan, anpassade grundskolan, gymnasieskolan eller  anpassade gymnasieskolan. Förordning (2022:1645).
4 §
Statsbidrag får lämnas till en huvudman som avses i 3 §  för kostnader för att
1. utöka antalet lärarassistenter hos huvudmannen, och
2. bibehålla det utökade antal lärarassistenter som  huvudmannen tidigare fått bidrag för enligt denna förordning.
För att få statsbidrag ska huvudmannen själv finansiera minst  lika stor del av kostnaderna för de lärarassistenter som  bidrag ges för enligt denna förordning.
5 §
Statsbidrag får inte lämnas för
1. insatser som statsbidrag lämnats för på annat sätt, eller
2. utbildning som bedrivs enligt förordningen (1992:395) om  uppdragsutbildning inom skolväsendet.
Beräkning av statsbidrag
6 §
Inför varje bidragsår ska Statens skolverk besluta en  bidragsram för varje huvudman som avses i 3 §. Bidragsramen  för en huvudman ska bestämmas proportionellt utifrån antalet  elever som huvudmannen har i förskoleklassen, grundskolan,  anpassade grundskolan, gymnasieskolan och anpassade  gymnasieskolan i förhållande till det totala antalet elever i  nämnda skolformer hos samtliga huvudmän som avses i 3 §. Ingen  bidragsram ska dock understiga 50 000 kronor.
Elevantalet hos en huvudman ska beräknas som ett genomsnitt av  antalet elever hos huvudmannen under de tre närmast föregående  åren eller, om huvudmannen inte har bedrivit verksamhet under  minst tre läsår före bidragsåret, under den period som  huvudmannen har bedrivit verksamheten. Om huvudmannen inte har  haft några elever under läsåret närmast före bidragsåret, ska  dock ingen bidragsram beslutas. Förordning (2022:1645).
7 §
Statens skolverk betalar ut statsbidraget efter  rekvisition från huvudmän som enligt 6 § har tilldelats en  bidragsram. När huvudmän rekvirerar bidrag ska de intyga att  villkoren i 4 och 5 §§ är uppfyllda.
Uppföljning och redovisning
8 §
Statens skolverk ska följa upp hur statsbidraget har  använts.
9 §
Mottagaren av statsbidrag är skyldig att lämna sådan  ekonomisk och annan redovisning till Statens skolverk som  verket begär.
Återbetalning och återkrav
10 §
Mottagaren av statsbidrag enligt denna förordning är  återbetalningsskyldig om
1. mottagaren genom oriktiga uppgifter eller på annat sätt  orsakat att bidraget lämnats felaktigt eller med för högt  belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller inte  har använts för det ändamål det har lämnats för, eller
4. sådan redovisning som avses i 9 § inte har lämnats.
11 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 10 §.
Om det finns särskilda skäl för det, får Skolverket besluta  att helt eller delvis avstå från ett återkrav.
12 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Bemyndigande
13 §
Statens skolverk får meddela
1. ytterligare föreskrifter om fördelning av statsbidrag, och
2. föreskrifter om verkställigheten av denna förordning.
Överklagande
14 §
Beslut enligt denna förordning får inte överklagas.
Övergångsbestämmelser
2024:1342
1. Denna förordning träder i kraft den 1 januari 2026.
2. Den upphävda förordningen gäller dock fortfarande för  statsbidrag som avser tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.