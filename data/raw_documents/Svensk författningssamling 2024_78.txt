Title: Förordning (2024:78) med instruktion för Myndigheten för delaktighet
SFS Number: Svensk författningssamling 2024:78
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202478-med-instruktion-for_sfs-2024-78/
Source Link: http://rkrattsbaser.gov.se/sfst?bet=2024:78
Amendment Register Link: http://rkrattsbaser.gov.se/sfsr?bet=2024:78
Ministry/Authority: Socialdepartementet
Issued: 2024-02-22
Metadata: {"Utfärdad": "2024-02-22"}

==================================================

Förordning (2024:78) med instruktion för Myndigheten för delaktighet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:78
Departement/myndighet
:   
Socialdepartementet
Utfärdad
:   
2024-02-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Myndigheten för delaktighet har till uppgift att verka för  att det nationella målet för funktionshinderspolitiken uppnås.  Myndighetens arbete ska ha ett jämställdhets-, mångfalds- och  barnrättsperspektiv.
2 §
Myndigheten ska med utgångspunkt i det nationella målet  för funktionshinderspolitiken och funktionshinderspolitikens  inriktningar främja ett systematiskt och effektivt  genomförande av funktionshinderspolitiken i samhället genom  att samordna, följa upp, samla in och analysera insatser inom  funktionshinderspolitiken från statliga myndigheter, kommuner,  regioner och andra aktörer.
3 §
Myndigheten ska
1. införskaffa och sammanställa kunskap om utvecklingen av  levnadsvillkoren för personer med funktionsnedsättning,
2. årligen i en samlad rapport redovisa utvecklingen av  levnadsvillkoren och av offentliga aktörers samlade arbete för  att nå det nationella målet för funktionshinderspolitiken,
3. följa relevant forskning om funktionshinder och vid behov  initiera utveckling av ny kunskap, och
4. ta fram stöd och vägledning till olika samhällsaktörer i  syfte att säkerställa tillgänglighet och delaktighet för  personer med funktionsnedsättning inom olika samhällsområden.
4 §
Myndigheten ska även
1. ge stöd till delegater som representerar svenska  funktionshindersorganisationer i samband med statspartsmötet  för Förenta nationernas konvention om rättigheter för personer  med funktionsnedsättning,
2. ansvara för Sveriges deltagande i Europeiska kommissionens  tävling Access City Award, och
3. bidra till att Sverige uppfyller sina åtaganden inom ramen  för skyddet av mänskliga rättigheter samt vid behov bistå i  rapportering relaterad till Sveriges åtaganden gällande  personer med funktionsnedsättning.
5 §
Myndigheten är förvaltningsmyndighet för  ledarhundsverksamhet och ska fullgöra de uppgifter som följer  av lagen (2023:692) om dispositionsrätt till ledarhund.
Samverkan
6 §
Bestämmelser om samverkan med vissa andra myndigheter  finns i förordningen (2015:155) om statlig styrning med  kunskap avseende hälso- och sjukvård och socialtjänst.
Ledning
7 §
Myndigheten leds av en myndighetschef.
8 §
Vid myndigheten finns ett insynsråd som består av högst  sex ledamöter.
Särskilda organ
9 §
Inom myndigheten finns ett rådgivande organ som benämns  Strategiska rådet för funktionshinderspolitiken. Det  rådgivande organet ska bidra med kunskap och stöd i  genomförandet av funktionshinderspolitiken.
Strategiska rådet för funktionshinderspolitiken består av  myndighetschefen, som är ordförande, och myndighetscheferna i  de myndigheter som är strategiskt betydelsefulla. Rådets  arbete ska redovisas årligen i samband med årsredovisningen.
10 §
Inom myndigheten finns ett rådgivande organ som benämns  Användarrådet för ledarhundsverksamheten. Det rådgivande  organet ska bidra med kunskap och erfarenhet i frågor som rör  den ledarhundsverksamhet som myndigheten ansvarar för.
Användarrådet för ledarhundsverksamheten består av  myndighetschefen, som är ordförande, och högst 10 andra  ledamöter i form av representanter för organisationer för  personer med synnedsättning, för ledarhundsverksamhet och för  andra relevanta aktörer.
Anställningar och uppdrag
11 §
Generaldirektören är myndighetschef.
12 §
Ledamöterna i Strategiska rådet för  funktionshinderspolitiken utses av myndigheten.
13 §
Ledamöterna i Användarrådet för ledarhundsverksamheten  utses av myndigheten.
Personalansvarsnämnd
14 §
Vid myndigheten finns en personalansvarsnämnd.
Tillämpligheten av vissa förordningar
15 §
Myndigheten ska tillämpa personalföreträdarförordningen 
(1987:1101).
Rätt att meddela föreskrifter
16 §
Myndigheten får meddela föreskrifter om sådana uppgifter  och intyg samt om sådan veterinärvård och sådana  hälsokontroller för ledarhundar som avses i 10 § lagen 
(2023:692) om dispositionsrätt till ledarhund.
Övergångsbestämmelser
2024:78
1. Denna förordning träder i kraft den 1 april 2024.
2. Genom förordningen upphävs förordningen (2014:134) med  instruktion för Myndigheten för delaktighet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.