Title: Förordning (1994:99) om vatten- och värmemätare
SFS Number: Svensk författningssamling 1994:99
URL: https://www.riksdagen.se/sv/dokument-och-lagar/dokument/svensk-forfattningssamling/forordning-199499-om-vatten-och-varmematare_sfs-1994-99/
Source Link: http://rkrattsbaser.gov.se/sfst?bet=1994:99
Amendment Register Link: http://rkrattsbaser.gov.se/sfsr?bet=1994:99
Ministry/Authority: Klimat- och näringslivsdepartementet RSN
Issued: 1994-03-17
Metadata: {"Utfärdad": "1994-03-17", "Ändrad": "t.o.m. SFS 2006:322"}

==================================================

Förordning (1994:99) om vatten- och värmemätare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1994:99
Departement/myndighet
:   
Klimat- och näringslivsdepartementet RSN
Utfärdad
:   
1994-03-17
Ändrad
:   
t.o.m. SFS 2006:322
Övrig text
:   
Rättelseblad 2006:322 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna förordning gäller mätare som
a) en leverantör använder för att mäta hushållsförbrukning av vatten (vattenmätare) och
b) en leverantör använder för att mäta hushållsförbrukning av värmeenergi (värmemätare). Förordning (1999:929).
Krav på mätnoggrannhet m. m.
2 §
Vattenmätare och värmemätare skall ha en mätnoggrannhet som är rimlig med hänsyn till kostnader och teknisk utveckling.
Mätaren skall också vara lätt att avläsa.
Förordning (1999:929).
Bedömning av överensstämmelse
3 §
För att en mätare skall få användas enligt 1 § skall den ha genomgått bedömning av överensstämmelse enligt föreskrivna krav. Förordning (2002:24).
Användning
4 §
En mätare får tas i bruk av mätaranvändaren endast om den uppfyller kraven i 2 § och har genomgått föreskrivet förfarande för bedömning av överensstämmelse enligt 3 §. Förordning (1997:1022).
5 §
En mätaranvändare skall se till att mätare som har tagits i drift uppfyller föreskrivna krav. Mätaranvändaren skall med vissa tidsintervall se över alla mätare i drift (mätarrevision).
Förordning (1997:1022).
Rätt till utbyte av mätare
6 §
Om en mätaranvändare inte ser över en mätare inom föreskriven tid för mätarrevision, har abonnenten rätt att på mätaranvändarens bekostnad få den utbytt. Förordning (1997:1022).
Bemyndiganden
7 §
Styrelsen för ackreditering och teknisk kontroll får meddela
1. närmare föreskrifter om utförande och egenskaper som krävs för att mätaren skall uppfylla kraven i 2 §,
2. närmare föreskrifter om bedömning av överensstämmelse enligt 3 § och mätarrevision enligt 5 § samt
3. föreskrifter för verkställighet av denna förordning.
Förordning (2006:322).
8 §
Om det finns särskilda skäl och det är förenligt med EES-
avtalet får Styrelsen för ackreditering och teknisk kontroll genom föreskrift eller särskilt beslut medge undantag från denna förordning. Förordning (2006:322).
Tillsyn
9 §
Tillsyn över efterlevnaden av bestämmelserna i lagen
(1992:1514) om måttenheter, mätningar och mätdon samt i denna förordning utövas av Styrelsen för ackreditering och teknisk kontroll.
Bestämmelser om befogenheter vid sådan tillsyn finns i 5 och 6 §§ lagen om måttenheter, mätningar och mätdon.
Förordning (2006:322).
10 §
Tillsynen skall huvudsakligen inriktas på mätaranvändarens egenkontroll. Förordning (1997:1022).
Överklagande
11 §
Bestämmelser om överklagande av tillsynsmyndighets beslut finns i 7 § lagen (1992:1514) om måttenheter, mätningar och mätdon.
Övergångsbestämmelser
1994:99
1. Denna förordning träder i kraft den 1 juli 1994.
2. Genom förordningen upphävs förordningen (1979:146) om el-, vatten- och värmemätare.
3. I fråga om elmätare som tagits i drift före den 1 juli 1980 och inte därefter undergått mätarrevision tillämpas inte 5 § i fråga om skyldigheten att företa mätarrevision förrän mätaren första gången efter ikraftträdandet har genomgått sådan revision och åter tagits i bruk, dock senast den 1 juli 1998.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.