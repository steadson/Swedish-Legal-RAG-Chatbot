Title: Förordning (2024:1333) med instruktion för Försvarsmakten
SFS Number: Svensk författningssamling 2024:1333
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241333-med-instruktion-for_sfs-2024-1333/
Source Link: http://rkrattsbaser.gov.se/sfst?bet=2024:1333
Amendment Register Link: http://rkrattsbaser.gov.se/sfsr?bet=2024:1333
Ministry/Authority: Försvarsdepartementet
Issued: 2024-12-19
Metadata: {"Utfärdad": "2024-12-19", "Ändrad": "t.o.m. SFS 2025:832"}

==================================================

Förordning (2024:1333) med instruktion för Försvarsmakten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1333
Departement/myndighet
:   
Försvarsdepartementet
Utfärdad
:   
2024-12-19
Ändrad
:   
t.o.m. SFS 2025:832
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter och ansvar
Huvudsakliga uppgifter
1 §
Försvarsmaktens huvuduppgift är att försvara Sverige och  allierade stater mot ett väpnat angrepp med utgångspunkt i det  kollektiva försvaret inom Nato.
2 §
Försvarsmakten ska organisera samövade krigsförband och  vidta de förberedelser i övrigt som behövs för att kunna lösa  myndighetens huvuduppgift.
Krigsförbanden ska vara personellt och materiellt uppfyllda  och ha tillgång till nödvändig infrastruktur. Krigsförbanden  ska kunna mobiliseras i enlighet med de krav som regeringen  beslutar.
Försvarsmakten ska efter beslut av regeringen kunna genomföra  påskyndad krigsförbandsproduktion.
3 §
Försvarsmakten ska främja Sveriges säkerhet.
Försvarsmakten ska hävda Sveriges territoriella integritet och  kunna bidra till att hävda allierade staters territoriella  integritet.
Försvarsmakten ska värna Sveriges suveräna rättigheter och  svenska intressen.
4 §
Försvarsmakten ska kunna förebygga och hantera konflikter  och krig i Sverige och utanför svenskt territorium.
Försvarsmakten ska inom sitt ansvarsområde och inom ramen för  Natos kollektiva försvar och uppgifter i övrigt, kunna  uppfylla Sveriges åtaganden som medlem i Nato.
Försvarsmakten ska kunna delta i Natos operationer och andra  aktiviteter för avskräckning och försvar.
Försvarsmakten ska kunna ge och ta emot militärt stöd.
5 §
Försvarsmakten ska bedriva omvärldsbevakning och upptäcka,  identifiera och förvarna om yttre hot mot Sverige och svenska  intressen.
Försvarsmakten ska ta fram underlag för regeringens beslut om  höjd beredskap.
Vid höjd beredskap ska Försvarsmakten hålla regeringen  informerad om händelseutvecklingen, tillståndet, den  förväntade utvecklingen och myndighetens tillgängliga resurser  inom sitt ansvarsområde samt om vidtagna och planerade  åtgärder.
6 §
Försvarsmakten bedriver försvarsunderrättelseverksamhet  enligt lagen (2000:130) om försvarsunderrättelseverksamhet.
7 §
Försvarsmakten ska leda och bedriva militär  säkerhetstjänst i syfte att skydda de säkerhetsintressen som  berör Försvarsmakten och dess tillsynsområde enligt  säkerhetsskyddslagen (2018:585) och  säkerhetsskyddsförordningen (2021:955).
Den militära säkerhetstjänsten ska
- förebygga, upptäcka, motverka och avvärja säkerhetshotande  verksamhet,
- klarlägga och analysera den säkerhetshotande verksamhetens  mål, medel och metoder, och
- utifrån hotbild och säkerhetshotande verksamhet vidta  åtgärder för att säkerställa relevant skydd i form av  informationssäkerhet, fysisk säkerhet och personalsäkerhet.
Den militära säkerhetstjänsten bedrivs genom  säkerhetsunderrättelsetjänst, säkerhetsskyddstjänst och  signalskyddstjänst.
8 §
Försvarsmakten ska
1. leda och samordna totalförsvarets signalskyddstjänst,  inklusive arbetet med säkra kryptografiska funktioner som är  avsedda att skydda skyddsvärd information,
2. fullgöra uppgifterna som nationell kryptogodkännande  myndighet, nationell kryptodistributionsmyndighet och  nationell tempestmyndighet i enlighet med nationella och  internationella åtaganden, och
3. biträda Regeringskansliet i frågor som rör kryptoverksamhet  och annan signalskyddsverksamhet.
9 §
Försvarsmakten ska kunna delta i internationella militära  operationer och fredsfrämjande insatser.
Försvarsmakten ska kunna genomföra räddnings-, evakuerings-  och förstärkningsoperationer.
10 §
Försvarsmakten ska i samverkan med berörda myndigheter  och andra aktörer kunna lämna stöd till Nato och allierade  stater när dessa tillsammans med Sverige deltar i eller  genomför gemensamma operationer, aktiviteter och övningar på  svenskt territorium.
Försvarsmakten ska vidta förberedelser för att kunna genomföra  gemensamma operationer med Nato och allierade stater.  Förberedelser får vidtas genom tillfällig basering av utländsk  materiel och personal på svenskt territorium.
11 §
Försvarsmakten ska ha en aktuell operationsplanering för  myndighetens uppgifter i krig och fred. Planeringen ska  omfatta alla resurser som är nödvändiga för att genomföra  Försvarsmaktens verksamhet.
Försvarsmakten ska bedriva gemensam operationsplanering med  Nato.
Försvarsmakten får bedriva gemensam operationsplanering med  allierade stater.
12 §
Försvarsmakten ska med myndighetens befintliga förmåga  och resurser kunna lämna stöd till civil verksamhet.
Övriga uppgifter
13 §
Försvarsmakten ska inom sitt verksamhetsområde kunna  bedriva militär test-, utbildnings- och övningsverksamhet i  Sverige.
Försvarsmakten ska även, i Sverige och utomlands, kunna  genomföra utbildning för svenska och utländska deltagare i  internationell fredsfrämjande, säkerhetsfrämjande och  konfliktförebyggande verksamhet.
14 §
Försvarsmakten ska kunna stödja och genomföra  kapacitetshöjande verksamhet såsom insatser för  säkerhetssektorreform och bidra till uppbyggnaden av andra  länders försvarsförmåga samt med myndighetens befintliga  förmåga och resurser bidra till stöd för humanitär verksamhet.
15 §
Försvarsmakten ska beställa forskning samt bedriva egna  studier och försök, för inriktning och utveckling av det  militära försvaret och för att säkerställa dess tillgång till  integritetskritisk kunskap.
Försvarsmakten ska beställa forskning och framställa statistik  för inriktning och utveckling av verksamheten för  veteransoldater och deras anhöriga.
16 §
Försvarsmakten ska bedriva militär luftfart.
Försvarsmakten ska på begäran av Polismyndigheten utföra  helikoptertransporter enligt förordningen (2017:113) om  Försvarsmaktens stöd till polisen med helikoptertransporter.
Försvarsmakten ska tillhandahålla och förvalta statsflyget.
Försvarsmakten ska medverka i statsceremonier.
17 §
Försvarsmakten ska ansvara för att samla in, bearbeta och  lämna Kustbevakningen sjölägesinformation sammanställd för  civila behov.
Information till regeringen
18 §
Försvarsmakten ska till Regeringskansliet 
(Försvarsdepartementet) lämna information om den militära  säkerhetstjänstens inriktning, om verksamhetens bedrivande i  stort och om viktiga händelser. Försvarsmakten ska varje år  upprätta en översikt över den militära säkerhetstjänstens  verksamhet under föregående år. Översikten ska lämnas in till  Regeringskansliet (Försvarsdepartementet) samtidigt med  årsredovisningen och hållas tillgänglig för allmänheten.
Försvarsmakten ska, när den bedriver militär säkerhetstjänst,  till Regeringskansliet (Försvarsdepartementet) anmäla frågor  om att etablera och upprätthålla samarbete med andra stater  och internationella organisationer samt informera om viktiga  frågor som uppkommer i samarbetet.
Försvarsmakten ska varje år till Regeringskansliet 
(Försvarsdepartementet) redovisa sitt uppdrag som  tillsynsmyndighet enligt säkerhetsskyddslagen (2018:585) och  säkerhetsskyddsförordningen (2021:955).
Samverkan och samordning
19 §
Försvarsmakten ska kunna utföra sina uppgifter  självständigt och i samverkan med andra myndigheter, stater  och organisationer samt under ledning av Nato.
20 §
Försvarsmakten ska samordna operationsplaneringen inom  myndigheten med motsvarande planering inom övriga delar av  totalförsvaret.
Försvarsmakten ska fortlöpande lämna upplysningar till berörda  myndigheter om förhållanden i operationsplaneringen som har  betydelse för deras verksamhet och Försvarsmaktens behov av  stöd.
21 §
Försvarsmakten bestämmer vilka delar av myndigheten som  ska samverka med civilområdesansvariga länsstyrelser och andra  länsstyrelser, myndigheter, regioner, kommuner och andra  samhällsorgan för att åstadkomma dels en enhetlig inriktning  och ledning av totalförsvarets olika delar, dels en samordnad  användning av militära och civila resurser.
Försvarsmakten bestämmer inom sitt ansvarsområde också hur  stöd och utbildning av hemvärn och frivilliga  försvarsorganisationer ska organiseras.
22 §
Försvarsmakten får ta del av planeringen för höjd  beredskap hos de myndigheter som är beredskapsmyndigheter  enligt förordningen (2022:524) om statliga myndigheters  beredskap.
23 §
Försvarsmakten ska på uppdrag av Försvarets materielverk  bedriva exportstödjande verksamhet inom försvarssektorn.
24 §
Försvarsmakten ska samverka med Försvarets materielverk  och Fortifikationsverket i fråga om genomförbarheten av  Försvarsmaktens investeringsplan.
Försvarsmakten ska ge Försvarets materielverk tillfälle att  yttra sig om anskaffning av materiel och anläggningar.  Försvarsmakten ska ge Fortifikationsverket tillfälle att yttra  sig om investeringar i infrastruktur.
Försvarsmakten ska lämna underlag till Fortifikationsverkets  investeringsplan.
25 §
Försvarsmakten ska tillhandahålla underlag för  tillämpningen av 3-5 kap. miljöbalken samt plan- och bygglagen 
(2010:900) i fråga om militärt försvar.
Verksamhetens genomförande
26 §
I operations- och övningsområden utomlands samt vid  fredsfrämjande insatser ska Försvarsmakten, så långt det är  möjligt och skäligt, planera och bedriva verksamheten så att
1. hälso- och sjukvården för den egna personalen uppfyller  kraven på en god vård,
2. hälso- och miljöhänsyn tas,
3. livsmedel till den egna personalen har en hög skyddsnivå  för människors hälsa, och
4. djur som Försvarsmakten hanterar behandlas väl och skyddas  mot onödigt lidande och sjukdom.
Försvarsinspektören för hälsa och miljö ska se till att  planeringen i verksamheten uppfyller kraven i första stycket  och påtala eventuella brister.
27 §
Försvarsmakten ska integrera ett jämställdhetsperspektiv  i sin verksamhet.
Försvarsmakten ska i sin verksamhet verka i enlighet med  Förenta nationernas säkerhetsråds resolution 1325 (2000) om  kvinnor, fred och säkerhet samt efterföljande resolutioner.  Resolutionerna ska särskilt beaktas vid utbildning samt vid  planering, genomförande och utvärdering av operationer,  aktiviteter och vid fredsfrämjande insatser.
28 §
Med beaktande av de krav som myndighetens uppgifter och  ansvar ställer ska Försvarsmakten ta miljöhänsyn i sin  verksamhet i fred. Inom ramen för detta miljöarbete ska  Försvarsmakten bidra till att det generationsmål för  miljöarbetet och de miljökvalitetsmål som riksdagen har  fastställt nås samt vid behov föreslå åtgärder för  miljöarbetets utveckling.
Försvarsmakten ska i sitt arbete för att bidra till  generationsmålen och miljökvalitetsmålen rapportera till  Naturvårdsverket och samråda med verket om vilken rapportering  som behövs.
Försvarsmakten ska medverka i det internationella  försvarsmiljösamarbetet.
29 §
Försvarsmakten ska, utöver vad som följer av miljöbalken  och i den utsträckning myndighetens resurser medger det,  avhjälpa föroreningsskador
1. på fastigheter som avvecklats till följd av riksdagens  eller regeringens beslut om reducering av Försvarsmaktens  organisation, och
2. i enlighet med Försvarsmaktens inventering av förorenade  områden som orsakats av tidigare militär verksamhet.
Försvarsmakten ska vid avhjälpande enligt första stycket 1  prioritera åtgärder på fastigheter som kan antas ha ett inte  obetydligt marknadsvärde. Innan beslut om avhjälpande fattas  ska samråd ske med Fortifikationsverket.
30 §
Försvarsmakten ska till Regeringskansliet 
(Försvarsdepartementet) årligen redovisa sin medverkan i  beredningen av ärenden om vind- och vågkraft samt de åtgärder  myndigheten har vidtagit för att bidra till utbyggnaden av  fossilfri energi.
Upphandling
31 §
Försvarsmakten ska ansvara för upphandling av varor,  tjänster och byggentreprenader som
1. behövs för vidmakthållande, drift och underhåll av  myndighetens materiel,
2. behövs för den verksamhet som bedrivs inom förråd, service  och verkstäder,
3. är av särskild betydelse för Sveriges säkerhet och som ska  användas av enheter i Försvarsmakten som bedriver verksamhet  där det krävs ett kvalificerat säkerhetsskydd, eller
4. i övrigt avser anskaffning inom myndighetens verksamhet.
Utveckling, anskaffning och modifiering av materielsystem i  enlighet med Försvarsmaktens investeringsplan omfattas inte av  ansvaret enligt första stycket 1, 2 och 4. Försvarets  materielverk ansvarar, i enlighet med 1 § första stycket  förordningen (2007:854) med instruktion för Försvarets  materielverk, för dessa upphandlingar. De genomförs på uppdrag  av Försvarsmakten.
Ledning
32 §
Försvarsmakten leds av en myndighetschef.
33 §
Vid myndigheten ska det finnas ett insynsråd som består  av högst tio ledamöter. Insynsrådets verksamhet ska inte  omfatta försvarsunderrättelseverksamhet, militär  säkerhetstjänst eller Försvarsmaktens nämnd för kvalificerade  skyddsidentiteter.
Organisation
34 §
I Försvarsmaktens grundorganisation i fred ska de  organisationsenheter som anges i bilaga 1 till denna  förordning ingå.
Försvarsmaktens krigsförband ska organiseras i Försvarsmaktens  krigsorganisation. Vilka krigsförband som Försvarsmakten ska  organisera framgår av bilaga 2 till denna förordning.
Inom de ramar som följer av denna förordning får  Försvarsmakten bestämma sin grund- och krigsorganisation.
35 §
I Högkvarteret ska det finnas en försvarsstab, en enhet  för ledning av operationer, en enhet för underrättelse- och  säkerhetstjänst, en chefsjurist, en personaldirektör, en  försvarsinspektör för hälsa och miljö, en  flygsäkerhetsinspektör och en säkerhetsinspektion.
I säkerhetsinspektionen ska representanter för Försvarets  materielverk ingå.
Försvarsunderrättelseverksamhet enligt lagen (2000:130) om  försvarsunderrättelseverksamhet ska bedrivas av enheten för  underrättelse- och säkerhetstjänst.
36 §
Försvarsmakten ska ha en regional indelning som möjliggör  samverkan med de civilområden som utgör den högre regionala  indelningen av det civila försvaret.
Särskilda organ
Försvarsmaktens nämnd för kvalificerade skyddsidentiteter
37 §
Försvarsmakten är beslutsmyndighet enligt 2 § 2 lagen 
(2006:939) om kvalificerade skyddsidentiteter.
38 §
Inom Försvarsmakten finns ett särskilt beslutsorgan som  benämns Försvarsmaktens nämnd för kvalificerade  skyddsidentiteter och som har till uppgift att besluta om  kvalificerad skyddsidentitet i fall som avses i 2 § 2 lagen 
(2006:939) om kvalificerade skyddsidentiteter. Nämnden prövar  också andra frågor som hör till ärenden om kvalificerade  skyddsidentiteter.
39 §
Nämnden består av en ordförande och en vice ordförande  samt högst tre andra ledamöter, varav minst en med särskild  erfarenhet av verksamhet som avser folkbokföring. Ordföranden  och vice ordföranden ska vara eller ha varit ordinarie domare  eller ha motsvarande erfarenhet av kvalificerat juridiskt  arbete.
Vice ordförande får träda i ordförandens ställe, när det  behövs.
40 §
Nämnden är beslutsför om ordföranden och minst två av de  övriga ledamöterna är närvarande.
I brådskande fall får ordföranden besluta i ärenden om  kvalificerad skyddsidentitet. Ett sådant beslut ska anmälas  till nämnden vid nästa sammanträde.
41 §
Försvarsmaktens ledning ansvarar inför regeringen för att  nämnden tilldelas medel och resurser i övrigt för sin  verksamhet samt för att verksamheten bedrivs  författningsenligt och effektivt och att den redovisas på ett  tillförlitligt sätt.
Försvarsmaktens råd för medinflytande för  totalförsvarspliktiga som genomgår grundutbildning
42 §
Vid Försvarsmakten finns ett råd som har till uppgift att  säkerställa totalförsvarspliktigas medinflytande över  grundutbildningen samt verka för att utbildningen genomförs  och vidareutvecklas på ett lämpligt sätt. Rådet ska också ge  stöd till den personal vid Försvarsmaktens högkvarter som  arbetar med medinflytande för totalförsvarspliktiga.
Rådet består av en ordförande, en vice ordförande och högst  åtta andra ledamöter. Som ledamöter ingår bland annat  representanter för arbetstagarorganisationer och andra  personer med särskild erfarenhet av medinflytandefrågor.
Tillsynsansvar
43 §
Försvarsinspektören för hälsa och miljö ansvarar inom  Försvarsmakten för tillsynen över miljö- och hälsoskyddet,  hälso- och sjukvården, tandvården och smittskyddet samt för  offentlig kontroll och annan offentlig verksamhet när det  gäller livsmedel, foder och animaliska biprodukter och  djurskyddet i enlighet med särskilda bestämmelser. Inspektören  är i dessa fall behörig myndighet att utöva offentlig kontroll  och annan offentlig verksamhet enligt Europaparlamentets och  rådets förordning (EU) 2017/625 av den 15 mars 2017 om  offentlig kontroll och annan offentlig verksamhet för att  säkerställa tillämpningen av livsmedels- och  foderlagstiftningen och av bestämmelser om djurs hälsa och  djurskydd, växtskydd och växtskyddsmedel samt om ändring av  Europaparlamentets och rådets förordningar (EG) nr 999/2001, 
(EG) nr 396/2005, (EG) nr 1069/2009, (EG) nr 1107/2009, (EU)  nr 1151/2012, (EU) nr 652/2014, (EU) 2016/429 och (EU) 
2016/2031, rådets förordningar (EG) nr 1/2005 och (EG) nr 
1099/2009 och rådets direktiv 98/58/EG, 1999/74/EG, 
2007/43/EG, 2008/119/EG och 2008/120/EG och om upphävande av  Europaparlamentets och rådets förordningar (EG) nr 854/2004  och (EG) nr 882/2004, rådets direktiv 89/608/EEG, 89/662/EEG, 
90/425/EEG, 91/496/EEG, 96/23/EG, 96/93/EG och 97/78/EG samt  rådets beslut 92/438/EEG (förordningen om offentlig kontroll).  Inspektören får meddela interna föreskrifter för  Försvarsmakten om hur de gällande bestämmelserna inom området  ska följas.
När inspektören utövar sin tillsyn eller kontroll, är  inspektören inte underställd överbefälhavaren.
Om det vid tillsynen eller kontrollen konstateras allvarliga  brister som myndigheten trots påpekanden inte har rättat till,  ska försvarsinspektören för hälsa och miljö anmäla detta till  regeringen.
44 §
När flygsäkerhetsinspektören ska utöva tillsyn över  militär luftfart enligt luftfartslagen (2010:500) och  föreskrifter som meddelats med stöd av lagen, är inspektören  inte underställd överbefälhavaren.
Anställningar och uppdrag
45 §
Överbefälhavaren är myndighetschef. Vid myndigheten finns  en generaldirektör som är ställföreträdande myndighetschef.
Överbefälhavaren är Sveriges representant i Natos  militärkommitté.
46 §
Regeringen beslutar om anställning som generaldirektör,  chef för enheten för underrättelse- och säkerhetstjänst,  försvarsinspektör för hälsa och miljö, general och amiral.
Regeringen beslutar efter förslag från Försvarsmakten om  anställning som generallöjtnant, viceamiral och chefsjurist.
Efter förslag från Försvarsmakten beslutar regeringen om  placering på befattningar som anges i bilaga 3 till denna  förordning. Övriga anställningar och placeringar på  befattningar beslutas av Försvarsmakten.
47 §
Till Försvarsmaktens förslag om anställning och placering  på befattning ska följande bifogas:
- meritförteckning,
- uppgift om att en säkerhetsprövning har gjorts enligt  säkerhetsskyddslagen (2018:585) och  säkerhetsskyddsförordningen (2021:955), och
- de handlingar i övrigt som Försvarsmakten vill åberopa.
48 §
Försvarsmakten ska bedöma behovet av bemanning av  personal från myndigheten vid Sveriges ständiga representation  vid Nato och placera personal vid utlandsmyndigheten.  Försvarsmakten ska löpande och inför beslut hålla  Regeringskansliet (Försvarsdepartementet) informerat om  arbetet.
49 §
Försvarsmakten ska innan antalet befattningar utökas vid  Sveriges ständiga representation vid Nato inhämta godkännande  av Regeringskansliet (Utrikesdepartementet). Frågor om  verksamhetsstöd och förvaltning i samarbetet mellan  Försvarsmakten, Regeringskansliet (Utrikesdepartementet) och  Sveriges ständiga representation vid Nato ska regleras i en  överenskommelse mellan Försvarsmakten och Regeringskansliet 
(Utrikesdepartementet).
50 §
I fråga om anställning vid Försvarsmakten tillämpas inte 
6 § anställningsförordningen (1994:373) om anställningen avser
1. militära tjänstemän, eller
2. civil personal vid Försvarsmaktens enhet för underrättelse-  och säkerhetstjänst eller vid enheter som bedriver verksamhet  som kräver ett kvalificerat säkerhetsskydd.
51 §
Ledamöterna i Försvarsmaktens nämnd för kvalificerade  skyddsidentiteter utses av regeringen för en bestämd tid.
Ledamöterna i Försvarsmaktens råd för medinflytande för  totalförsvarspliktiga under grundutbildning utses av  myndighetschefen.
Särskilda handläggningsfrågor
52 §
Generaldirektören och chefsjuristen samt, i den  utsträckning de är berörda, högre chefer i Högkvarteret, ska  ges tillfälle att yttra sig innan myndigheten avgör ärenden  som
1. kan innebära en framställning till regeringen,
2. rör myndighetens organisation, eller
3. annars är av stor vikt eller har principiell betydelse.
I brådskande fall får myndighetschefen avgöra ett ärende utan  att inhämta ett sådant yttrande.
Bestämmelser om myndighetsledningens ansvar i övrigt framgår  bland annat av myndighetsförordningen (2007:515).
Personalansvarsnämnd
53 §
Vid myndigheten ska det finnas en personalansvarsnämnd.
Försvarsmaktens personalansvarsnämnd består av  överbefälhavaren, chefsjuristen, personaldirektören,  personalföreträdarna och de chefer som överbefälhavaren utser.
Överbefälhavaren eller den överbefälhavaren sätter i sitt  ställe är nämndens ordförande.
54 §
I ärenden som gäller disciplinansvar, avstängning,  avskedande, uppsägning eller anställningens upphörande på  grund av sjukdom bestämmer ordföranden om ett förfarande inför  nämnden ska inledas. Ordföranden får avskriva ett ärende, om  det är uppenbart att ärendet inte ska leda till någon åtgärd  från nämndens sida.
Om nämnden har beslutat att stänga av någon från arbetet och  det på grund av ändrade förhållanden är uppenbart att beslutet  inte längre bör gälla, får ordföranden ensam besluta i frågan.
Beslut som har fattats enligt denna paragraf ska anmälas vid  nästa sammanträde med nämnden.
Tillämpligheten av vissa förordningar
55 §
Försvarsmakten ska tillämpa internrevisionsförordningen 
(2006:1228) och personalföreträdarförordningen (1987:1101).  Bestämmelserna i 6 § personalföreträdarförordningen är dock  tillämpliga endast i fråga om beslut i administrativa ärenden.  Vid höjd beredskap tillämpas inte  personalföreträdarförordningen på Försvarsmakten.
Skadeståndsärenden och vissa andra ersättningsfrågor
56 §
Försvarsmakten får handlägga ärenden om anspråk på  ersättning för personskada utom ärenden som enligt 3 §  förordningen (1995:1301) om handläggning av skadeståndsanspråk  mot staten ska handläggas av Justitiekanslern. Bestämmelserna  i 11-13 §§ samma förordning gäller för Försvarsmakten i  ärenden om reglering av personskada.
57 §
Försvarsmakten får besluta även om annan ersättning än  skadestånd för skador på egendom som tillhör personal i  Försvarsmakten som tjänstgör enligt lagen (1994:1809) om  totalförsvarsplikt eller som genomgår frivillig utbildning, om  skadan har orsakats av tjänstgöringsförhållandena.
58 §
Försvarsmakten får besluta även om annan ersättning än  skadestånd för skador på fiskefartyg och fiskeredskap samt  ersättning för förlorade inkomster i samband med sådana  skador, om skadan har orsakats av militär verksamhet.
59 §
Försvarsmakten får besluta om ersättning för bärgning  eller annat tillvaratagande av egendom som tillhör eller  brukas av myndigheten eller som är av utländskt militärt  ursprung.
Avgifter
60 §
I 61-64 §§ finns bestämmelser om Försvarsmaktens  möjlighet att ta ut avgifter. Bestämmelserna gäller inte när  Försvarsmakten lämnar stöd till, övar eller på annat sätt  samverkar med andra aktörer enligt lag eller förordning.
61 §
Försvarsmakten får ta ut avgifter för
1. butiks- och annan försäljningsverksamhet avsedd för  personalen inom myndigheten,
2. rumsuthyrning i myndighetens förläggningar,
3. konsertverksamhet och tillhörande varor,
4. test-, utbildnings- och övningsverksamhet i Sverige och  utomlands, och
5. stöd vid prov, försök och utveckling av materiel som  tillhör myndigheten eller som den avser anskaffa.
62 §
Försvarsmakten får inom ramen för försvarslogistiken ta  ut avgifter för varor och tjänster enligt överenskommelse med  andra myndigheter, länder, organisationer och enskilda.
63 §
Försvarsmakten får ta ut avgifter när myndigheten  bedriver verksamhet enligt 23 §.
64 §
Försvarsmakten får, om verksamheten har anknytning till  myndighetens uppgifter, ta ut avgifter för transporter.
Rätt att meddela föreskrifter
65 §
Försvarsmakten får meddela föreskrifter för  Fortifikationsverket, Försvarets materielverk, Totalförsvarets  forskningsinstitut och Kustbevakningen för den del av deras  verksamhet som under höjd beredskap ska bedrivas av  Försvarsmakten.
66 §
Försvarsmakten får meddela föreskrifter för övriga  statliga myndigheter i frågor om signalskyddstjänsten  inklusive säkra kryptografiska funktioner inom totalförsvaret,  förutom i fråga om verkställigheten av 18 § förordningen 
(2015:1053) om totalförsvar och höjd beredskap.
67 §
Försvarsinspektören för hälsa och miljö beslutar om de  föreskrifter som Försvarsmakten får meddela enligt
- 4 kap. 3 § förordningen (1995:241) om disciplinansvar inom  totalförsvaret, m.m.,
- 41 § förordningen (1998:899) om miljöfarlig verksamhet och  hälsoskydd,
- 40 § livsmedelsförordningen (2006:813),
- 26 § förordningen (2017:799) om försvarsinspektören för  hälsa och miljös tillsyn över hälso- och sjukvården,  tandvården och smittskyddet, och
- 4 kap. 35 § avfallsförordningen (2020:614).
Förordning (2025:832).
68 §
Myndighetschefen får överlåta till generaldirektören  eller chefsjuristen att avgöra ärenden som avser föreskrifter.
Undantag från myndighetsförordningen
69 §
Försvarsmakten ska inte tillämpa det som sägs om  ärendeförteckning i 29 § myndighetsförordningen (2007:515).
Överklagande
70 §
Försvarsmaktens beslut enligt 57-59 §§ får inte  överklagas.
Övergångsbestämmelser
2024:1333
1. Denna förordning träder i kraft den 1 januari 2025.
2. Genom förordningen upphävs förordningen (2007:1266) med  instruktion för Försvarsmakten.
Bilaga 1
Organisationsenheter i Försvarsmakten (grundorganisation)
Benämning	        Lokalisering    Anmärkning
LEDNING
Högkvarteret
(HKV)	                Stockholm
Försvarsgrensstaber
(FGS)
Arméstaben
(AST)	                Enköping
Marinstaben
(MS)	                Haninge/Muskö
Flygstaben
(FS)	                Uppsala
Militärregionstaber
(MRS)
Norra militärregionstaben
(MR Norr)	        Boden	        Lapplandsjägargruppen i
Kiruna
Norrbottensgruppen i Boden
Västerbottensgruppen i Umeå
Västernorrlandsgruppen i
Härnösand
Fältjägargruppen i Östersund
Mellersta militärregionstaben
(MR Mitt)	        Upplands-Bro/
Kungsängen	Livgardesgruppen i
Upplands-Bro
Dalregementesgruppen i Falun
Gävleborgsgruppen i Gävle
Upplands- och Västmanlands-
gruppen i Enköping
Södermanlandsgruppen i
Strängnäs
Södertörnsgruppen i Haninge
Västra militärregionstaben
(MR Väst)	        Skövde	        Örebro- och Värmlandsgruppen i
Karlskoga/Villingsberg
Skaraborgsgruppen i Skövde
Bohus-Dalsgruppen i
Uddevalla/Skredsvik
Elfsborgsgruppen i Göteborg
Hallandsgruppen i Halmstad
Södra militärregionstaben
(MR Syd)	        Lund/Revinge	Livgrenadjärgruppen i
Linköping
Norra Smålandsgruppen i Eksjö
Kalmar- och Kronobergsgruppen
i Växjö
Blekingegruppen i Karlskrona
Skånska gruppen i Lund/Revinge
FÖRBAND
Livgardet
(LG)	                Upplands-
Bro/Kungsängen	Swedint
Försvarsmakten
Dalregementet
(I 13)	Falun
Norrbottens regemente
(I 19)	                Boden	        Försvarsmaktens vinterenhet
i Boden och Arvidsjaur
Västernorrlands regemente
(I 21)	                Sollefteå	Verksamhet i Sollefteå och
Östersund
Jämtlands fältjägarkår
Livregementets husarer
(K 3)	                Karlsborg
Norrlands dragonregemente
(K 4)	                Arvidsjaur
Skaraborgs regemente
(P 4)	                Skövde
Södra skånska regementet
(P 7)	                Lund/Revinge
Gotlands regemente
(P 18)	                Visby	        Gotlandsgruppen i Visby
Bodens artilleriregemente
(A 8)	                Boden	        Artilleriets stridsskola
(ArtSS)
Bergslagens  artilleriregemente
(A 9)	                Kristinehamn	Verksamhet i Kristinehamn
och Villingsberg
Luftvärnsregementet
(Lv 6)	                Halmstad	Luftvärnets stridsskola
(LvSS)
Göta ingenjörregemente
(Ing 2)	                Eksjö	        Fältarbetsskolan (FarbS)
Ledningsregementet
(LedR)	                Enköping	Ledningsstridsskolan
(LedSS)
Göta trängregemente
(T 2)	                Skövde	        Logistikskolan (LogS)
Första ubåtsflottiljen
(1. ubflj)	        Karlskrona	Verksamhet i Karlskrona
och Haninge/Muskö
Tredje sjöstridsflottiljen
(3. sjöstrflj)	        Karlskrona
Fjärde sjöstridsflottiljen
(4. sjöstrflj)	        Haninge	        Verksamhet i Haninge och
Uddevalla/Skredsvik
Stockholms  amfibieregemente
(Amf 1)	                Haninge/Berga
Älvsborgs  amfibieregemente
(Amf 4)	                Göteborg
Marinbasen
(MarinB)	        Karlskrona	Verksamhet i Karlskrona,
Haninge och Göteborg
Skaraborgs flygflottilj
(F 7)	                Lidköping/
Såtenäs	        Verksamhet på Arlanda flygplats
Upplands flygflottilj
(F 16)	                Uppsala
Blekinge flygflottilj	Ronneby/
Kallinge	Verksamhet i Ronneby/Kallinge,
Linköping/Malmen och Visby
Norrbottens flygflottilj
(F 21)	                Luleå
Försvarsmaktens  helikopterflottilj
(Hkpflj)	        Linköping/
Malmen	        Verksamhet i Linköping/Malmen,
Luleå och Ronneby/Kallinge
Försvarsmaktens  logistik
(FMLOG)	                Stockholm
Försvarsmaktens  telekommunikations-  och informationssystem-
förband
(FMTIS)	                Örebro
Särskilda operationsgruppen
(SOG)	                Karlsborg
SKOLOR OCH CENTRUM
Militärhögskolan Karlberg
(MHS K)	                Solna
Militärhögskolan Halmstad
(MHS H)	                Halmstad
Markstridsskolan
(MSS)	                Skövde	        Verksamhet i Skövde och
Motala/Kvarn
Sjöstridsskolan
(SSS)	                Karlskrona	Verksamhet i Karlskrona och
Haninge
Luftstridsskolan
(LSS)	                Uppsala	        Flygvapnets flygbefälsskola (FBS)
Flygvapnets stridslednings-
och luftbevakningsskola (StrilS)
Flygskolan (FlygS), Linköping/
Malmen
Hemvärnets stridsskola
(HvSS)	                Salem/Vällinge
Försvarsmaktens  tekniska skola
(FMTS)	                Halmstad
Totalförsvarets  ammunitions- och  minröjningscentrum
(SWEDEC)	        Eksjö
Totalförsvarets  skyddscentrum
(SkyddC)	        Umeå
Försvarsmaktens  underrättelse- och  säkerhetscentrum
(FMUndSäkC)	        Uppsala	        Försvarets tolkskola
(TolkS)
Försvarsmaktens  HR-centrum
(FM HRC)	        Stockholms län
Försvarsmedicincentrum
(FömedC)	        Göteborg
Bilaga 2
Krigsförband i Försvarsmakten (krigsorganisation)
Krigsförband	                        Antal
Försvarsmaktens gemensamma förband
Högkvarter med stabsförband	        1
Specialförband	                        1
Cyberförsvarsdivision	                1
Operativ sambandsbataljon       	4
Operativ telekrigsbataljon	        1
Operativ transportbataljon	        3
Fältsjukhusbataljon	                3
Hemvärnsbataljon	                40
Armén	                                Antal
Arméstab                        	1
Divisionsstab med divisionsförband	1
Mekaniserad brigad	                3
Infanteribrigad	                        1
Stridsgrupp Gotland	                1
Livbataljon	                        1
Jägarbataljon	                        1
Säkerhetsbataljon	                1
Militärpolisbataljon	                1
Underrättelsebataljon	                1
Norrlandsjägarbataljon	                2
Luftvärnsbataljon	                2
Skyttebataljon	                        1
Marinen	                                Antal
Marinstab	                        1
Korvettdivision	                        2
Minröjningsdivision	                2
Marin basbataljon	                2
Röjdykardivision	                1
Ubåtsdivision	                        1
Amfibiebataljon	                        2
Flygvapnet	                        Antal
Flygstab	                        1
Flygflottilj	                        4
Helikopterflottilj	                1
Stridsflygdivision	                6
Transportflygskvadron	                1
Specialflygskvadron	                1
Statsflygskvadron	                1
Helikopterskvadron	                4
Stridslednings- och
luftbevakningsbataljon	                1
Bilaga 3
Befattningar för vilka regeringen beslutar om placering efter  förslag från Försvarsmakten
Högkvarteret:
Chef för försvarsstaben
Chef för enheten för ledning av operationer
Chef för säkerhetsinspektionen
Flygsäkerhetsinspektör
Internationella befattningar:
Försvarsattaché
Chef för den svenska delegationen till Neutrala nationernas  övervakningskommission i Korea
Militär rådgivare vid Sveriges ständiga delegation vid  organisationen för säkerhet och samarbete i Europa
Sveriges militära representant vid Nordatlantiska  fördragsorganisationen samt Europeiska unionen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.