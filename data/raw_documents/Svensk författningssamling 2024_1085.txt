Title: Lag (2024:1085) med kompletterande bestämmelser till EU:s förordning om europeiska gröna obligationer
SFS Number: Svensk författningssamling 2024:1085
URL: https://www.riksdagen.se/sv/dokument-och-lagar/dokument/svensk-forfattningssamling/lag-20241085-med-kompletterande-bestammelser_sfs-2024-1085/
Source Link: http://rkrattsbaser.gov.se/sfst?bet=2024:1085
Amendment Register Link: http://rkrattsbaser.gov.se/sfsr?bet=2024:1085
Ministry/Authority: Finansdepartementet
Issued: 2024-11-21
Metadata: {"Utfärdad": "2024-11-21"}

==================================================

Lag (2024:1085) med kompletterande bestämmelser till EU:s förordning om europeiska gröna obligationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1085
Departement/myndighet
:   
Finansdepartementet
Utfärdad
:   
2024-11-21
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Tillsyns- och utredningsbefogenheter
3 kap. Ingripanden
4 kap. Överklagande, beslut som ska gälla omedelbart och vite
1 kap. Inledande bestämmelser
Lagens syfte
1 §
Denna lag kompletterar Europaparlamentets och rådets  förordning (EU) 2023/2631 av den 22 november 2023 om  europeiska gröna obligationer och frivilligt  upplysningslämnande för obligationer som marknadsförs som  miljömässigt hållbara och för hållbarhetslänkade obligationer,  i denna lag kallad EU-förordningen.
Termer och uttryck i denna lag har samma betydelse som i EU-
förordningen.
Behörig myndighet
2 §
Av artikel 44 i EU-förordningen följer att  Finansinspektionen är behörig myndighet enligt förordningen.
3 §
För att bekosta Finansinspektionens verksamhet enligt  denna lag ska de företag som står under inspektionens tillsyn  betala årliga avgifter.
Regeringen får meddela föreskrifter om avgifterna.
Tillämpning av marknadsföringslagen
4 §
Den information som enligt EU-förordningen ska framgå av  faktablad, allokeringsrapporter, konsekvensrapporter och  periodiska upplysningar ska anses vara väsentlig vid  tillämpningen av 10 § tredje stycket marknadsföringslagen 
(2008:486). Bestämmelserna i 29-36 §§ marknadsföringslagen om  marknadsstörningsavgift ska inte tillämpas vid utebliven  information.
Språk i faktablad, allokeringsrapporter och  konsekvensrapporter
5 §
Regeringen eller den myndighet som regeringen bestämmer  får meddela föreskrifter om på vilket språk som faktablad  enligt artikel 10, allokeringsrapporter enligt artikel 11 och  konsekvensrapporter enligt artikel 12 i   EU-förordningen ska upprättas.
2 kap. Tillsyns- och utredningsbefogenheter
Föreläggande om att lämna uppgifter
1 §
För tillsynen över att EU-förordningen följs får  Finansinspektionen besluta att förelägga
1. en fysisk eller juridisk person att tillhandahålla  uppgifter, handlingar eller annat, och
2. den som förväntas kunna lämna upplysningar i saken att  inställa sig till förhör på tid och plats som inspektionen  bestämmer.
Första stycket gäller inte i den utsträckning  uppgiftslämnandet skulle strida mot den i lag reglerade  tystnadsplikten för advokater.
Platsundersökning
2 §
Finansinspektionen får när det är nödvändigt för tillsynen  enligt   EU-förordningen genomföra en undersökning i verksamhetslokaler  som tillhör en emittent, en originator eller ett  specialföretag för värdepapperisering.
Förbud
3 §
Om det finns skälig anledning att anta att ett erbjudande  av europeiska gröna obligationer eller upptagande av sådana  obligationer till handel på en reglerad marknad strider mot  artikel 10, 11, 12, 14, 15, 18 eller 19 i   EU-förordningen, får Finansinspektionen tillfälligt förbjuda
1. erbjudandet eller upptagandet till handel, och
2. marknadsföring av erbjudandet eller upptagandet till  handel.
Ett beslut om förbud som avses i första stycket får gälla  under högst tio arbetsdagar. Om det därefter fortfarande finns  anledning till ett sådant antagande som sägs i första stycket,  får Finansinspektionen meddela ett eller flera ytterligare  förbud.
4 §
Om det, efter att Finansinspektionen har fattat ett beslut  enligt 3 §, finns skälig anledning att anta att ett erbjudande  av europeiska gröna obligationer eller upptagande av sådana  obligationer till handel på en reglerad marknad fortsätter att  strida mot artikel 10, 11, 12, 14, 15, 18 eller 19 i   EU-förordningen, får inspektionen förbjuda
1. erbjudandet eller upptagandet till handel, och
2. marknadsföring av erbjudandet eller upptagandet till  handel.
Ett sådant förbud ska upphävas om det inte längre finns skälig  anledning att anta att erbjudandet eller upptagandet till  handel strider mot EU-förordningen.
Korrigering av bristfällig, felaktig eller vilseledande  information
5 §
Om den information som ska lämnas i faktablad enligt  artikel 10, i allokeringsrapporter enligt artikel 11, i  konsekvensrapporter enligt artikel 12 eller i periodiska  upplysningar enligt artikel 21 i EU-förordningen är  bristfällig, felaktig eller vilseledande, får  Finansinspektionen offentliggöra korrekta uppgifter.
Handräckning
6 §
Finansinspektionen får begära handräckning av  Kronofogdemyndigheten för att en kontroll på plats enligt  artikel 56 i EU-förordningen ska kunna genomföras.
Vid handräckning gäller bestämmelserna i utsökningsbalken om  verkställighet av förpliktelser som inte avser  betalningsskyldighet, avhysning eller avlägsnande. Om  Finansinspektionen begär det, ska Kronofogdemyndigheten inte i  förväg underrätta den som kontrollen ska genomföras hos.
3 kap. Ingripanden
Överträdelser
1 §
Finansinspektionen ska ingripa mot en emittent, om  emittenten har åsidosatt sina skyldigheter enligt EU-
förordningen genom att
1. inte fylla i ett faktablad eller säkerställa att en extern  granskare lämnar ett positivt utlåtande över faktabladet  enligt artikel 10,
2. inte utarbeta allokeringsrapporter, säkerställa att en  extern granskare lämnar utlåtanden över dessa rapporter eller  offentliggöra rapporterna och granskningarna enligt artikel 
11,
3. inte utarbeta eller offentliggöra en konsekvensrapport  enligt artikel 12,
4. inte offentliggöra ett prospekt enligt artikel 14,
5. inte på sin webbplats kostnadsfritt offentliggöra eller  tillgängliggöra information enligt artikel 15.1-15.3,
6. inte underrätta de behöriga myndigheterna och Esma om  offentliggjord information på webbplatsen enligt artikel 15.4  och 15.5, eller
7. inte uppfylla kraven vid användning av frivilliga mallar  för periodiska upplysningar enligt artikel 21.
2 §
Finansinspektionen ska ingripa mot en originator som har  åsidosatt någon av de skyldigheter som avses i 1 § 1-3, 5  eller 6. Detsamma gäller om en originator har åsidosatt sina  skyldigheter enligt EU-förordningen genom att
1. inte lämna en förklaring i faktabladet om uteslutande av  vissa värdepapperiserade exponeringar enligt artikel 18.3,  eller
2. inte lämna upplysningar enligt artikel 19.
3 §
Finansinspektionen ska ingripa mot ett specialföretag för  värdepapperisering som har åsidosatt någon av de skyldigheter  som avses i 1 § 4-6. Detsamma gäller om ett specialföretag för  värdepapperisering har åsidosatt sina skyldigheter enligt EU-
förordningen genom att inte lämna upplysningar enligt artikel 
19.
Olika typer av ingripanden
4 §
Ett ingripande enligt någon av 1-3 §§ sker genom beslut om
1. föreläggande att inom viss tid vidta en viss åtgärd eller  upphöra med ett visst agerande,
2. anmärkning,
3. förbud enligt 5 eller 6 §, eller
4. sanktionsavgift enligt 7 §.
Ett ingripande får inte ske om överträdelsen omfattas av ett  föreläggande som har förenats med vite och en ansökan om  utdömande av vitet har gjorts.
5 §
Finansinspektionen får förbjuda en emittent att emittera  europeiska gröna obligationer under en viss tid, högst ett år,  om emittenten allvarligt och vid upprepade tillfällen har  åsidosatt någon av de skyldigheter som avses i 1 §.
Om en originator eller ett specialföretag för  värdepapperisering allvarligt och vid upprepade tillfällen har  åsidosatt någon av de skyldigheter som avses i 2 eller 3 § får  Finansinspektionen förbjuda originatorn eller specialföretaget  för värdepapperisering att under en viss tid, högst ett år,  genomföra emission av europeiska gröna  värdepapperiseringsobligationer.
6 §
Finansinspektionen får förbjuda en emittent, en originator  eller ett specialföretag för värdepapperisering att använda  beteckningen "europeisk grön obligation" eller "EuGB" om  emittenten, originatorn eller specialföretaget för  värdepapperisering inte följer ett föreläggande enligt 4 §  första stycket 1 att offentliggöra ett beslut om ingripande.
Sanktionsavgifter
7 §
Sanktionsavgiften för en överträdelse som anges i 1-3 §§  ska fastställas till högst det högsta av
1. för en juridisk person:
a) ett belopp som per den 20 december 2023 i svenska kronor  motsvarade 500 000 euro,
b) 0,5 procent av den juridiska personens omsättning närmast  föregående räkenskapsår eller, i förekommande fall,  motsvarande omsättning på koncernnivå, eller
c) två gånger den vinst som den juridiska personen gjort till  följd av överträdelsen, om beloppet går att fastställa,
2. för en fysisk person:
a) ett belopp som per den 20 december 2023 i svenska kronor  motsvarade 50 000 euro, eller
b) två gånger den vinst som den fysiska personen gjort till  följd av överträdelsen, om beloppet går att fastställa.
Avgiften tillfaller staten.
8 §
Om en överträdelse har skett under den juridiska personens  första verksamhetsår eller om uppgifter om omsättningen annars  saknas eller är bristfälliga, får omsättningen uppskattas när  den högsta sanktionsavgiften ska beräknas enligt 7 §.
Val av ingripande
9 §
Vid valet av ingripande ska Finansinspektionen ta hänsyn  till hur allvarlig överträdelsen är och hur länge den har  pågått. Särskild hänsyn ska tas till graden av ansvar för den  som har begått överträdelsen och skador som uppkommit till  följd av överträdelsen.
10 §
Utöver det som anges i 9 § ska det i försvårande riktning  beaktas om den som har begått överträdelsen tidigare har  begått en överträdelse. Vid denna bedömning ska särskild vikt  fästas vid om överträdelserna är likartade och den tid som har  gått mellan de olika överträdelserna.
I förmildrande riktning ska det beaktas om den som har begått  överträdelsen
1. i väsentlig utsträckning genom ett aktivt samarbete har  underlättat Finansinspektionens utredning, och
2. har vidtagit åtgärder efter överträdelsen för att undvika  att den upprepas.
11 §
Finansinspektionen får avstå från ingripande, om
1. överträdelsen är ringa eller ursäktlig,
2. personen i fråga gör rättelse,
3. något annat organ har vidtagit åtgärder mot personen och  dessa åtgärder bedöms tillräckliga, eller
4. det finns andra särskilda skäl.
12 §
När sanktionsavgiftens storlek ska bestämmas, ska  särskild hänsyn tas till sådana omständigheter som anges i 9  och 10 §§ samt till den berörda personens finansiella  ställning och, om det går att bestämma, den vinst som personen  gjort till följd av överträdelsen.
Verkställighet av beslut om sanktionsavgift
13 §
En sanktionsavgift ska betalas till Finansinspektionen  inom 30 dagar efter det att ett beslut om den har fått laga  kraft eller den längre tid som anges i beslutet.
14 §
Om sanktionsavgiften inte har betalats inom den tid som  anges i 13 §, ska Finansinspektionen lämna avgiften för  indrivning.
Bestämmelser om indrivning finns i lagen (1993:891) om  indrivning av statliga fordringar m.m.
15 §
En sanktionsavgift som har beslutats faller bort i den  utsträckning verkställighet inte har skett inom fem år från  det att beslutet fick laga kraft.
Verkställighet av beslut om avgifter och viten
16 §
Beslut om avgifter eller viten enligt EU-förordningen får  verkställas enligt utsökningsbalken på samma sätt som en  svensk dom som har fått laga kraft, om inte något annat följer  av förordningen.
4 kap. Överklagande, beslut som ska gälla omedelbart och vite
1 §
Finansinspektionens beslut enligt denna lag får överklagas  till allmän förvaltningsdomstol.
Prövningstillstånd krävs vid överklagande till kammarrätten.
2 §
Finansinspektionen får bestämma att ett beslut om  föreläggande enligt 2 kap. 3 eller 4 § eller 3 kap. 4 § första  stycket 1 eller 3 ska gälla omedelbart.
3 §
Ett beslut om föreläggande enligt 2 kap. 1, 3 eller 4 §  eller 3 kap. 4 § första stycket 1 eller 3 får förenas med  vite.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.