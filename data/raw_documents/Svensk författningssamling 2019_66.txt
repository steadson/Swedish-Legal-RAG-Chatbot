Title: Djurskyddsförordning (2019:66)
SFS Number: Svensk författningssamling 2019:66
URL: https://www.riksdagen.se/sv/dokument-och-lagar/dokument/svensk-forfattningssamling/djurskyddsforordning-201966_sfs-2019-66/
Source Link: http://rkrattsbaser.gov.se/sfst?bet=2019:66
Amendment Register Link: http://rkrattsbaser.gov.se/sfsr?bet=2019:66
Ministry/Authority: Landsbygds- och infrastrukturdepartementet RSL
Issued: 2019-02-21
Metadata: {"Utfärdad": "2019-02-21", "Ändrad": "t.o.m. SFS 2024:159"}

==================================================

Djurskyddsförordning (2019:66)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:66
Departement/myndighet
:   
Landsbygds- och infrastrukturdepartementet RSL
Utfärdad
:   
2019-02-21
Ändrad
:   
t.o.m. SFS 2024:159
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Allmänna bestämmelser om hur djur ska hanteras, hållas  och skötas
3 kap. Tävling med och offentlig förevisning av djur
4 kap. Vård av djur och operativa ingrepp
5 kap. Slakt och annan avlivning av djur
6 kap. Förprövning och tillstånd
7 kap. Djurförsök
8 kap. Offentlig kontroll och myndigheternas uppgifter
9 kap. Djurförbud och omhändertagande
10 kap. Straff och andra sanktioner
11 kap. Överklagande
Övergångsbestämmelser
1 kap. Inledande bestämmelser
Förhållande till djurskyddslagen
1 §
Denna förordning innehåller kompletterande bestämmelser  till djurskyddslagen (2018:1192).
Förordningen är meddelad med stöd av
- 1 kap. 5 § tredje stycket djurskyddslagen i fråga om 1 kap. 
2 § tredje stycket,
- 2 kap. 2 § andra stycket och 2 kap. 6 § fjärde stycket  djurskyddslagen i fråga om 2 kap. 1 §,
- 2 kap. 2 § andra stycket djurskyddslagen i fråga om 2 kap. 
2-9 §§,
- 2 kap. 3 § andra stycket djurskyddslagen i fråga om 2 kap. 
10 §,
- 2 kap. 4 § tredje stycket djurskyddslagen i fråga om 2 kap. 
11 §,
- 2 kap. 2 § andra stycket och 2 kap. 5 § tredje stycket  djurskyddslagen i fråga om 2 kap. 12 och 13 §§,
- 2 kap. 6 § fjärde stycket djurskyddslagen i fråga om 2 kap. 
14 och 15 §§,
- 2 kap. 7 § andra stycket och 2 kap. 9 § fjärde stycket  djurskyddslagen i fråga om 2 kap. 16 och 17 §§,
- 2 kap. 7 § andra stycket djurskyddslagen i fråga om 2 kap. 
18 §,
- 2 kap. 9 § fjärde stycket djurskyddslagen i fråga om 2 kap. 
19 § 1,
- 2 kap. 2 § andra stycket och 2 kap. 11 § andra stycket  djurskyddslagen i fråga om 2 kap. 20 §,
- 2 kap. 11 § andra stycket djurskyddslagen i fråga om 2 kap. 
21 §,
- 2 kap. 12 § djurskyddslagen i fråga om 2 kap. 22 §,
- 2 kap. 13 § fjärde stycket djurskyddslagen i fråga om 2 kap. 
23 §,
- 3 kap. 1 § andra stycket 1 djurskyddslagen i fråga om 3 kap. 
1-7 §§,
- 3 kap. 1 § andra stycket 2 djurskyddslagen i fråga om 3 kap. 
8 och 9 §§,
- 3 kap. 2 § andra stycket djurskyddslagen i fråga om 3 kap. 
10 §,
- 4 kap. 2 § fjärde stycket 2 djurskyddslagen i fråga om 4  kap. 1 § första stycket och 2 § första stycket 1 och 2,
- 4 kap. 2 § fjärde stycket 2 och 4 kap. 3 § fjärde stycket  djurskyddslagen i fråga om 4 kap. 1 § andra stycket,
- 4 kap. 3 § fjärde stycket djurskyddslagen i fråga om 4 kap. 
1 § tredje stycket och 2 § första stycket 3,
- 4 kap. 2 § fjärde stycket 1 djurskyddslagen i fråga om 
4 kap. 2 § andra stycket,
- 4 kap. 4 § djurskyddslagen i fråga om 4 kap. 3 §,
- 5 kap. 2 § 1 djurskyddslagen i fråga om 5 kap. 1 och 2 §§  och 3 § första stycket,
- 5 kap. 2 § 2 djurskyddslagen i fråga om 5 kap. 3 § andra  stycket,
- 6 kap. 1 § djurskyddslagen i fråga om 6 kap. 1-3 §§,
- 6 kap. 3 § djurskyddslagen i fråga om 6 kap. 5 §,
- 6 kap. 4 § fjärde stycket djurskyddslagen i fråga om 6 kap. 
6 § andra stycket 2,
- 7 kap. 2 § andra stycket djurskyddslagen i fråga om 7 kap. 
1 § första och andra styckena och 2 § 2,
- 7 kap. 1 § andra stycket djurskyddslagen i fråga om 7 kap. 
2 § 1,
- 7 kap. 6 § andra stycket djurskyddslagen i fråga om 7 kap. 
3 § första stycket,
- 7 kap. 6 § tredje stycket djurskyddslagen i fråga om 7 kap. 
3 § andra stycket,
- 7 kap. 7 § andra och fjärde styckena djurskyddslagen i fråga  om 7 kap. 4 § första stycket,
- 7 kap. 7 § tredje stycket djurskyddslagen i fråga om 7 kap. 
4 § andra stycket,
- 7 kap. 8 § andra stycket djurskyddslagen i fråga om 7 kap. 
5 §,
- 7 kap. 12 § första stycket 2 djurskyddslagen i fråga om 
7 kap. 6 § första och andra styckena och 7 §,
- 7 kap. 12 § första stycket 1 djurskyddslagen i fråga om 
7 kap. 8 §, 10 § tredje stycket och 12 § 1,
- 7 kap. 12 § andra stycket 1 djurskyddslagen i fråga om 
7 kap. 9 och 11 §§, 12 § 2 och 3 och 23 §,
- 7 kap. 12 § andra stycket 2 djurskyddslagen i fråga om 
7 kap. 12 § 4-6, 24 § första stycket och 25 §,
- 7 kap. 16 § första stycket 1 djurskyddslagen i fråga om 
7 kap. 29 § och 32 § första stycket,
- 6 kap. 1 § och 7 kap. 16 § första stycket 1 djurskyddslagen  i fråga om 7 kap. 30 §,
- 7 kap. 16 § andra stycket djurskyddslagen i fråga om 7 kap. 
32 § andra stycket,
- 3 kap. 1 § andra stycket 1 djurskyddslagen i fråga om 8 kap. 
12 §,
- 8 kap. 6 a § djurskyddslagen i fråga om 8 kap. 12 a §,
- 8 kap. 7 § andra stycket djurskyddslagen i fråga om 8 kap. 
13 §,
- 8 kap. 6 § djurskyddslagen och 8 kap. 7 § regeringsformen i  fråga om 8 kap. 16 §,
- 8 kap. 8 § djurskyddslagen i fråga om 8 kap. 17-20 §§,
- 10 kap. 9 § djurskyddslagen i fråga om 10 kap. 1-4 §§,
- 8 kap. 7 § regeringsformen i fråga om övriga bestämmelser.
Förordning (2021:189).
EU-bestämmelser
2 §
De EU-rättsliga grundförordningar som djurskyddslagen 
(2018:1192) helt eller delvis kompletterar anges i ett  tillkännagivande av regeringen.
I fråga om bestämmelser i sådana förordningar som faller inom  flera lagars tillämpningsområde anges i tillkännagivandet  vilka bestämmelser som djurskyddslagen kompletterar.
Statens jordbruksverk får meddela de ytterligare föreskrifter  som är nödvändiga som komplettering av EU-bestämmelserna.
2 kap. Allmänna bestämmelser om hur djur ska hanteras, hållas  och skötas
Krav på inhysning av höns för äggproduktion
1 §
Höns för äggproduktion ska hållas i inhysningssystem som  uppfyller hönsens behov av att värpa i rede, sitta upphöjt och  sandbada.
Jordbruksverket får meddela ytterligare föreskrifter om hur  hönsen ska inhysas.
Krav på hur rävar ska hållas
2 §
Rävar ska hållas på ett sådant sätt att deras behov av att  vara tillsammans med andra rävar, röra sig, gräva och ägna sig  åt annan sysselsättning kan tillgodoses.
Jordbruksverket får meddela ytterligare föreskrifter om hur  rävar ska hållas.
Krav på bete för nötkreatur för mjölkproduktion
3 §
Nötkreatur som hålls för mjölkproduktion och som är äldre  än sex månader ska hållas på bete sommartid.
Första stycket gäller inte djur som hålls i karantän.
Krav på bete eller utevistelse för andra nötkreatur
4 §
Andra nötkreatur än sådana som hålls för mjölkproduktion  ska sommartid hållas på bete eller på annat sätt ges tillfälle  att vistas ute.
Första stycket gäller inte djur som är yngre än sex månader  och inte heller tjurar eller djur som hålls i karantän.
Föreskrifter om bete och utevistelse
5 §
Jordbruksverket får meddela föreskrifter om hur betet och  utevistelsen enligt 3 och 4 §§ ska ordnas.
Undantag från beteskravet
6 §
Undantag från 3 och 4 §§ får i enskilda fall beslutas i  fråga om
1. djurstallar som tagits i bruk efter den 1 juli 1988, om  särskilda klimatförhållanden gör utevistelse olämplig från  djurskyddssynpunkt eller om undantag är nödvändigt som en  följd av oförutsedda extraordinära omständigheter, och
2. djurstallar som tagits i bruk före den 1 juli 1988,  inbegripet djurstallar som därefter byggts om eller byggts  till, om det finns särskilda skäl.
I fall som avses i första stycket 1 prövas frågor om undantag  av Jordbruksverket. Detsamma gäller i fall som avses i första  stycket 2, om stallet har byggts om eller byggts till så att  djurantalet har utökats med mer än 9 vuxna eller 18 unga djur.  I övriga fall prövas frågor om undantag av länsstyrelsen.
Jordbruksverket får meddela föreskrifter om villkor för  undantag enligt första stycket 2.
Återkallelse och tidsbegränsning av undantag
7 §
Ett beslut enligt 6 § kan återkallas om de villkor som har  föreskrivits för beslutet inte uppfylls.
Ett beslut enligt 6 § ska vara tidsbegränsat.
Jordbruksverket får meddela föreskrifter om hur länge besluten  får gälla.
Utevistelse för avelsgrisar
8 §
Om det är möjligt ska avelsgrisar ges tillfälle att vistas  ute sommartid.
Ytterligare föreskrifter om djurhållning
9 §
Jordbruksverket får meddela ytterligare föreskrifter om  villkor för eller förbud mot viss djurhållning för att  tillgodose kraven enligt 2 kap. 2 § första stycket  djurskyddslagen (2018:1192).
Föreskrifter om kompetenskrav
10 §
Jordbruksverket får meddela föreskrifter om krav på  särskild kompetens eller utbildning vid viss djurhållning  eller viss annan verksamhet med djur.
Föreskrifter om krav på tillsyn, foder och vatten
11 §
Jordbruksverket får meddela föreskrifter om krav på  tillsyn, utfodring och vattning av djur.
Krav på att hålla grisar lösgående
12 §
Grisar ska hållas lösgående.
Föreskrifter om bindning och fixering
13 §
Jordbruksverket får meddela föreskrifter om under vilka  förutsättningar djurs rörelsefrihet får begränsas på de sätt  som anges i 2 kap. 5 § första och andra styckena  djurskyddslagen (2018:1192).
Stall och andra förvaringsutrymmen
14 §
Buller i stall och andra förvaringsutrymmen för djur ska  hållas på en låg nivå.
Stall och andra förvaringsutrymmen för djur ska ha  dagsljusinsläpp.
Jordbruksverket får meddela
1. ytterligare föreskrifter om krav på stall och andra  förvaringsutrymmen för djur samt hägn, och
2. föreskrifter om undantag från andra stycket.
Jordbruksverket får också i det enskilda fallet besluta om  undantag från andra stycket.
Krav på lämpligt underlag
15 §
Boxar för grisar och för kalvar upp till en månads ålder  ska vara försedda med strö av halm eller annat material som  fyller samma funktion.
Liggplatser för kor ska ha en godtagbar bädd av halm eller  annat material som fyller samma funktion.
Förbud mot utrustning som ger elektrisk stöt
16 §
Utrustning eller anordningar som ger djur en elektrisk  stöt i avsikt att styra deras beteende får inte användas eller  finnas monterade i stall, andra förvaringsutrymmen för djur  eller hägn.
För transporter som omfattas av rådets förordning (EG) nr 
1/2005 av den 22 december 2004 om skydd av djur under  transport och därmed sammanhängande förfaranden och om ändring  av direktiven 64/432/EEG och 93/119/EG och förordning (EG)  nr 1255/97, gäller bestämmelsen i första stycket utöver vad  som framgår av kapitel III, punkt 1.9 i bilaga I till rådets  förordning (EG) nr 1/2005, om transporten sker enbart på  svenskt territorium eller avser sjötransporter från svenskt  territorium.
För djur som omfattas av rådets förordning (EG) nr 1099/2009  av den 24 september 2009 om skydd av djur vid tidpunkten för  avlivning, gäller bestämmelsen i första stycket utöver vad som  framgår av artikel 15.3 d och punkt 1.9 i bilaga III till  rådets förordning (EG) nr 1099/2009.
Undantag från förbudet mot utrustning som ger elektrisk stöt
17 §
Förbudet i 16 § gäller inte användning av elstängsel till  inhägnader utomhus.
Jordbruksverket får meddela föreskrifter om
1. villkor för användning av elstängsel,
2. ytterligare undantag från förbudet i 16 §, och
3. villkor för sådan användning som är tillåten enligt  föreskrifter som är meddelade med stöd av 2.
Inredning och utrustning i stall, andra förvaringsutrymmen och  inhägnader
18 §
Jordbruksverket får meddela ytterligare föreskrifter om  krav på inredning och utrustning i
1. stall,
2. andra förvaringsutrymmen för djur, och
3. inhägnader utomhus för djur.
Föreskrifter om annan utrustning som används till djur
19 §
Jordbruksverket får meddela
1. föreskrifter om krav på hur utrustning ska vara utformad  och användas för att förebygga lidande eller skada hos djur,  och
2. närmare föreskrifter om undantaget i 2 kap. 9 § tredje  stycket djurskyddslagen (2018:1192).
Förbud mot innehav av och avel med vissa hundar
20 §
Det är förbjudet att inneha eller utföra avel med hundar  som
1. har extremt stor kamplust,
2. lätt blir retade och biter,
3. bara med svårighet kan förmås avbryta ett angrepp, och
4. har en benägenhet att rikta sitt kampintresse mot människor  eller andra hundar.
Föreskrifter om avel
21 §
Jordbruksverket får meddela föreskrifter om
1. förbudet i 2 kap. 11 § första stycket djurskyddslagen 
(2018:1192), och
2. villkor för eller förbud mot avel som kan påverka djurets  naturliga beteende, normala kroppsfunktioner eller förmåga att  naturligt föda fram sin avkomma.
Föreskrifter om överlåtelse av djur
22 §
Jordbruksverket får meddela föreskrifter om krav på  utbildning eller annan kunskap för den som yrkesmässigt eller  i större omfattning driver handel med sällskapsdjur.
Jordbruksverket får meddela ytterligare föreskrifter om  villkor för eller förbud mot försäljning eller annan  överlåtelse av djur.
Föreskrifter om transport av djur
23 §
Jordbruksverket får meddela föreskrifter om villkor för  eller förbud mot transport av djur.
3 kap. Tävling med och offentlig förevisning av djur
Tävlingsveterinär
1 §
Jordbruksverket får meddela föreskrifter om i vilka fall  myndigheten, genom en utsedd veterinär, ska närvara vid  offentliga tävlingar med djur.
Jordbruksverket ska ge länsstyrelsen möjlighet att lämna  synpunkter när veterinärer ska utses.
Veterinären ska
1. före tävlingen besiktiga tävlingsområdet och de deltagande  djuren,
2. med omedelbar verkan helt eller delvis förbjuda tävlingen  eller att ett visst djur deltar i tävlingen, om djur utsätts  eller kan antas bli utsatta för skada eller lidande, och
3. ge akuthjälp till skadade djur.
Föreskrifter och beslut om undantag
2 §
Jordbruksverket får meddela föreskrifter om undantag från 
1 § tredje stycket 1, om det finns särskilda skäl.
Jordbruksverket får också i det enskilda fallet besluta om  undantag från 1 § tredje stycket 1, om det finns särskilda  skäl.
Förbud mot offentlig förevisning av djur i vissa fall
3 §
Djur får inte flyttas runt och i samband med det förevisas  offentligt i burar eller andra utrymmen eller inhägnader som  begränsar djurens rörelsefrihet på ett liknande sätt som en  bur.
Följande djur får inte heller på annat sätt flyttas runt och i  samband med det förevisas offentligt vid cirkus eller vid  annan liknande verksamhet:
1. apor,
2. rovdjur med undantag för tamhundar och tamkatter,
3. säldjur,
4. elefanter,
5. noshörningar,
6. flodhästar,
7. hjortdjur med undantag för renar,
8. giraffer,
9. kängurur,
10. rovfåglar,
11. strutsfåglar, och
12. krokodildjur.
Villkor för offentlig förevisning av djur
4 §
Vid cirkus eller annan liknande verksamhet får djur av  andra slag än som avses i 3 § andra stycket visas offentligt,  men då endast vid en föreställning eller, under förutsättning  att djuren har visats vid en föreställning, i djurstallar  eller i andra lokaler för förvaring av djur. Djurens ungar får  också visas i sådana utrymmen, även om de inte har visats vid  en föreställning. Detsamma gäller enstaka djur som följer med  en cirkus i syfte att tränas för förevisning.
Föreskrifter om cirkus
5 §
Jordbruksverket får meddela föreskrifter om skyldighet för  den som förevisar djur på cirkus att
1. föra anteckningar om verksamheten och djuren, och
2. lämna upplysningar om verksamheten.
Godkännande av djurparker
6 §
En djurpark eller liknande anläggning får inte tas i bruk  för offentlig förevisning av djur innan den har godkänts av  länsstyrelsen. Detsamma gäller vid omflyttning av djuren och  vid ny-, till- eller ombyggnad av någon betydelse.
Föreskrifter om tävling, prov och offentlig förevisning
7 §
Jordbruksverket får meddela ytterligare föreskrifter om  träning av eller användning av djur som avses i 3 kap. 1 §  första stycket 1-3 djurskyddslagen (2018:1192).
Undantag från förbudet mot lidande vid prov
8 §
Förbudet i 3 kap. 1 § första stycket 1 djurskyddslagen 
(2018:1192) mot lidande vid prov ska inte tillämpas vid  grytanlagsprov för hundar där levande grävling används.
Ytterligare föreskrifter om undantag från förbudet mot lidande  vid prov
9 §
Jordbruksverket får meddela ytterligare föreskrifter om  undantag från förbudet i 3 kap. 1 § första stycket 1  djurskyddslagen (2018:1192) mot lidande vid prov.
Föreskrifter om dopning och andra otillbörliga åtgärder
10 §
Jordbruksverket får meddela föreskrifter om förbudet  enligt 3 kap. 2 § första stycket djurskyddslagen (2018:1192).
4 kap. Vård av djur och operativa ingrepp
Kastrering och avhorning
1 §
Det är tillåtet att kastrera djur och att avhorna  nötkreatur och getter även om det inte finns  veterinärmedicinska skäl.
Handjur av ren får kastreras utan att bedövning används och  utan att en veterinär eller annan djurhälsopersonal anlitas.  Handjur av gris får kastreras kirurgiskt utan att en veterinär  eller annan djurhälsopersonal anlitas under förutsättning att  kastreringen utförs innan djuret uppnått sju dagars ålder.
Avhorning av nötkreatur och getter ska utföras av en  veterinär, annan djurhälsopersonal eller av någon annan som  veterinären finner lämplig.
Föreskrifter om operativa ingrepp och injektioner
2 §
Jordbruksverket får meddela ytterligare föreskrifter om  undantag från kraven i
1. 4 kap. 2 § första stycket djurskyddslagen (2018:1192),
2. 4 kap. 2 § tredje stycket djurskyddslagen, och
3. 4 kap. 3 § första stycket djurskyddslagen.
Jordbruksverket får meddela ytterligare föreskrifter om  operativa ingrepp på och injektioner till djur.
Förbud mot hormoner
3 §
Det är förbjudet att ge hormoner eller andra ämnen till  ett djur för att påverka djurets egenskaper i annat syfte än  att förebygga, påvisa, bota eller lindra sjukdom eller  sjukdomssymtom.
Första stycket gäller inte ämnen som omfattas av lagen 
(2006:805) om foder och animaliska biprodukter.
Jordbruksverket får meddela föreskrifter om undantag från  första stycket.
Jordbruksverket får också i det enskilda fallet besluta om  undantag från första stycket.
5 kap. Slakt och annan avlivning av djur
Hur bedövning ska utföras
1 §
När slakten eller avlivningen utförs med en metod som  kräver att djuret först måste bedövas, ska bedövningen ges så  att djuret snabbt blir medvetslöst. Medvetandet får inte  återkomma.
Jordbruksverket får meddela föreskrifter om vilka  bedövningsmetoder som får användas.
Officiell veterinärs skyldighet
2 §
Om ett djur utsätts eller kan antas bli utsatt för onödigt  lidande på ett slakteri, ska den officiella veterinären,  utöver vad som framgår av de EU-bestämmelser som  djurskyddslagen (2018:1192) kompletterar,
1. förbjuda slakt,
2. besluta om omedelbar avlivning av djuret, eller
3. vidta andra åtgärder som omedelbart krävs från  djurskyddssynpunkt.
Om den officiella veterinären inte är närvarande på slakteriet  får en officiell assistent i brådskande fall, utöver vad som  framgår av de EU-bestämmelser som djurskyddslagen  kompletterar, fatta beslut enligt första stycket 2.
Föreskrifter om slakt och annan avlivning av djur
3 §
Jordbruksverket får meddela ytterligare föreskrifter om
1. slakt och avlivning av djur, och
2. en officiell veterinärs uppgifter från djurskyddssynpunkt i  samband med slakt eller annan avlivning.
Jordbruksverket får meddela föreskrifter om undantag från  kravet på bedövning i 5 kap. 1 § andra stycket djurskyddslagen 
(2018:1192) när det gäller avlivning av försöksdjur.
6 kap. Förprövning och tillstånd
Förprövning av stall, andra förvaringsutrymmen och hägn
1 §
Stall, andra förvaringsutrymmen och hägn, eller en del av  en sådan anläggning, ska godkännas från djurskydds- och  djurhälsosynpunkt innan de
1. uppförs,
2. byggs till eller byggs om,
3. ändras på ett sätt som är av väsentlig betydelse från  djurskydds- eller djurhälsosynpunkt, eller
4. tas i anspråk eller inreds för djurhållning eller  djuruppfödning som de tidigare inte har använts för.
Första stycket gäller endast stall, andra förvaringsutrymmen  och hägn avsedda för
1. hästar,
2. djur som föds upp eller hålls för produktion av livsmedel,  ull, skinn eller pälsar, eller
3. djur som används i sådan undervisning som inte är  djurförsök.
Undantag från och föreskrifter om kravet på förprövning
2 §
Bestämmelsen i 1 § gäller inte stall, andra  förvaringsutrymmen och hägn som används av Försvarsmakten.
Jordbruksverket får meddela föreskrifter om villkor för  förprövning och om undantag från 1 §.
Ansvarig myndighet
3 §
Frågor om förprövning enligt 1 § prövas av länsstyrelsen.  Länsstyrelsen ska besiktiga stall och andra förvaringsutrymmen  samt hägn innan de tas i bruk eller, om det är mer lämpligt,  snarast möjligt därefter.
Jordbruksverket får meddela föreskrifter om besiktningen.
Förbud att använda utrymmen för djurhållning
4 §
Länsstyrelsen beslutar om sådana förbud som avses i 6 kap. 
2 § djurskyddslagen (2018:1192).
Förprövning av ny teknik
5 §
Nya tekniska system och ny teknisk utrustning för  djurhållning ska ha godkänts från djurskydds- och  djurhälsosynpunkt innan de får användas.
Jordbruksverket får meddela
1. ytterligare föreskrifter om prövningen enligt första  stycket, och
2. föreskrifter om undantag från första stycket.
Frågor om godkännande av ny teknik prövas av Jordbruksverket.
Tillståndsplikt för viss djurhållning
6 §
Frågor om tillstånd enligt 6 kap. 4 § djurskyddslagen 
(2018:1192) prövas av länsstyrelsen.
Jordbruksverket får meddela föreskrifter om
1. villkoren för att en verksamhet enligt 6 kap. 4 § första  stycket djurskyddslagen ska anses bedrivas yrkesmässigt eller  vara av större omfattning, och
2. undantag från kravet på tillstånd enligt 6 kap. 4 § första  stycket samma lag.
7 kap. Djurförsök
Tillstånd för försöksdjursverksamhet
1 §
Tillstånd enligt 7 kap. 2 § djurskyddslagen (2018:1192)  krävs endast för djurklasserna däggdjur, fåglar, kräldjur,  groddjur, fiskar, rundmunnar och bläckfiskar.
Jordbruksverket får meddela föreskrifter om under vilka  förutsättningar sådana tillstånd ska krävas för tidiga  utvecklingsstadier av nämnda djurklasser.
Frågor om tillstånd prövas av Jordbruksverket.
Föreskrifter om undantag
2 §
Jordbruksverket får meddela
1. föreskrifter om undantag från kravet på  destinationsuppfödning i 7 kap. 1 § första stycket 4  djurskyddslagen (2018:1192), och
2. ytterligare föreskrifter om undantag från kravet på  tillstånd enligt 7 kap. 2 § djurskyddslagen.
Föreskrifter om ansvar för försöksdjursverksamhet
3 §
Jordbruksverket får meddela föreskrifter om
1. uppgifter som ska utföras för att se till att verksamheten  bedrivs enligt djurskyddslagen (2018:1192), föreskrifter som  har meddelats med stöd av lagen samt de EU-bestämmelser som  lagen kompletterar, och
2. utbildning och kompetens som ska finnas när dessa uppgifter  utförs.
Jordbruksverket får också i det enskilda fallet besluta i  frågor som avses i första stycket.
Föreskrifter om organisation av försöksdjursverksamhet
4 §
Jordbruksverket får meddela föreskrifter om
1. vilka uppgifter och vilken utbildning och kompetens som en  föreståndare och veterinär eller expert ska ha vid  försöksdjursverksamhet,
2. vilken utbildning och kompetens som personalen ska ha vid  försöksdjursverksamhet, och
3. uppgifter för och sammansättning av det djurskyddsorgan som  enligt 7 kap. 7 § första stycket 4 djurskyddslagen (2018:1192)  ska finnas vid en tillståndspliktig verksamhet.
Jordbruksverket får också i det enskilda fallet besluta i  frågor som avses i första stycket 1 och 2.
Föreskrifter om infångande av viltlevande försöksdjur
5 §
Jordbruksverket får meddela föreskrifter om
1. vilken utbildning och kompetens den person som fångar  försöksdjur som är viltlevande ska ha, och
2. metoder för ett sådant infångande.
Krav på etiskt godkännande
6 §
Etiskt godkännande enligt 7 kap. 9 § första stycket  djurskyddslagen (2018:1192) krävs endast för djurförsök med  djur av djurklasserna däggdjur, fåglar, kräldjur, groddjur,  fiskar, rundmunnar och bläckfiskar.
Jordbruksverket får meddela föreskrifter om under vilka  förutsättningar sådana godkännanden ska krävas för tidiga  utvecklingsstadier av nämnda djurklasser.
Regionala djurförsöksetiska nämnder prövar frågor om etiskt  godkännande.
Föreskrifter om undantag från krav på etiskt godkännande
7 §
Jordbruksverket får meddela ytterligare föreskrifter om  undantag från kravet på etiskt godkännande enligt 7 kap. 9 §  första stycket djurskyddslagen (2018:1192) om djurförsöket  sannolikt orsakar lidande i mindre utsträckning än ett nålstick  som utförts i enlighet med god veterinärmedicinsk praxis.
Populärvetenskaplig sammanfattning
8 §
En ansökan om etiskt godkännande av djurförsök ska  innehålla en populärvetenskaplig sammanfattning (icke-teknisk  sammanfattning) av djurförsöket. Förordning (2021:135).
8 a §
Jordbruksverket ska lämna den populärvetenskapliga  sammanfattning som avses i 8 § till Europeiska kommissionen  för offentliggörande senast sex månader efter beslutet om  etiskt godkännande. Om den populärvetenskapliga  sammanfattningen ändras med anledning av ett beslut om ändring  av det etiska godkännandet ska även uppdateringen av  sammanfattningen överlämnas till kommissionen för  offentliggörande senast sex månader efter beslutet om ändring.
Överlämnandet ska göras elektroniskt på det sätt som  kommissionen anvisar. Förordning (2021:135).
Prövning av etiskt godkännande
9 §
Ett etiskt godkännande får inte ges för djurförsök som  skulle medföra svårt lidande som sannolikt skulle bli  långvarigt och inte kunna lindras.
Undantag från bestämmelser i förordning och föreskrifter
10 §
Den regionala djurförsöksetiska nämnden får, vid beslut  om godkännande av djurförsök, besluta om undantag från  bestämmelserna i 2 kap. 1 § första stycket, 3 § första  stycket, 4 § första stycket, 12 §, 14 § första och andra  styckena, 15 §, 16 § första stycket, 4 kap. 3 § första  stycket, eller från bestämmelser meddelade med stöd av denna  förordning.
Jordbruksverket får meddela föreskrifter om att de regionala  djurförsöksetiska nämnderna också får besluta om undantag från  bestämmelser som har meddelats med stöd av denna förordning  och som särskilt reglerar hanteringen av försöksdjur.
Jordbruksverket får meddela föreskrifter om hur ansökningar om  undantag och beslut om godkännande som avses i första och  andra styckena ska utformas.
Giltighetstid för beslut om etiskt godkännande
11 §
Ett beslut om etiskt godkännande ska vara tidsbegränsat  och gälla högst fem år från dagen för beslutet.
Föreskrifter om etiskt godkännande och utvärdering i efterhand  av djurförsök
12 §
Jordbruksverket får meddela föreskrifter om
1. ansökan om etiskt godkännande av djurförsök,
2. klassificeringen av djurförsöks svårhet i kategorier,
3. prövningen av ärenden om etiskt godkännande av djurförsök,
4. i vilka fall djurförsök ska utvärderas i efterhand,
5. hur utvärderingen i efterhand av djurförsök ska avgränsas,  och
6. vilken dokumentation som ska krävas för utvärderingen i  efterhand av djurförsök.
Antal och placering av regionala djurförsöksetiska nämnder
13 §
Jordbruksverket får besluta om hur många regionala  djurförsöksetiska nämnder det ska finnas och på vilka platser i  landet som nämnderna ska vara fördelade.
Det ska finnas minst sex regionala djurförsöksetiska nämnder.
Sammansättningen av de regionala djurförsöksetiska nämnderna
14 §
I varje regional djurförsöksetisk nämnd ska det ingå en  ordförande och en eller flera vice ordförande samt lekmän,  forskare och representanter för personal som har hand om  försöksdjur.
Jordbruksverket utser ordförande och vice ordförande, som ska  vara opartiska och vara eller ha varit ordinarie domare.
Av övriga ledamöter i den regionala djurförsöksetiska nämnden  ska hälften vara lekmän. Bland lekmännen ska färre än hälften  vara representanter för djurskyddsorganisationer.
Ledamöter i de regionala djurförsöksetiska nämnderna
15 §
Jordbruksverket får besluta om antalet ledamöter i de  regionala djurförsöksetiska nämnderna.
Antalet ledamöter i en nämnd får inte överstiga 14 personer.  Om nämnden är uppdelad i flera avdelningar får dock antalet  ledamöter i varje avdelning uppgå till högst 14 personer.
Ledamöterna utses av Jordbruksverket för en period om högst  fyra år.
Beslutsförhet i de regionala djurförsöksetiska nämnderna
16 §
För att en regional djurförsöksetisk nämnd ska vara  beslutsför ska antingen ordföranden eller en vice ordförande  närvara. Ordföranden och vice ordföranden får inte samtidigt  delta i nämndens beslut.
Jordbruksverket får besluta om hur många ledamöter i övrigt  som ska närvara för att nämnden ska vara beslutsför. Av dessa  övriga ledamöter ska hälften vara lekmän.
Beredning av ärenden
17 §
En regional djurförsöksetisk nämnd kan uppdra åt en eller  flera ledamöter att bereda ärenden.
Föreskrifter om organisation
18 §
Jordbruksverket får meddela närmare föreskrifter om den  regionala djurförsöksetiska nämndens organisation.
Rådgivningsskyldighet
19 §
De regionala djurförsöksetiska nämnderna ska ge råd till  dem som leder djurförsöken.
Den centrala djurförsöksetiska nämndens kansli
20 §
Den centrala djurförsöksetiska nämnden ska ha sitt kansli  vid Jordbruksverket, som tillhandahåller kansliresurser.
Vetenskaplig sekreterare
21 §
Ordföranden i den centrala djurförsöksetiska nämnden ska  utse en eller flera av nämndens ledamöter eller ersättare till  vetenskaplig sekreterare på bestämd tid.
De vetenskapliga sekreterarna ska förbereda den centrala  djurförsöks-etiska nämndens sammanträden och bistå med  vetenskaplig kompetens.
Avgörande av ärenden
22 §
Ärenden i den centrala djurförsöksetiska nämnden avgörs  efter en föredragning.
Tidsfrist för avgörande
23 §
Ärenden som har överklagats enligt 11 kap. 1 §  djurskyddslagen (2018:1192) ska, om det inte finns särskilda  skäl, avgöras av den centrala djurförsöksetiska nämnden inom  två månader från det att ärendet i komplett skick kom in till  nämnden.
Utvärdering i efterhand av djurförsök
24 §
Av en utvärdering i efterhand av djurförsök ska följande  framgå:
1. om djurförsöken har uppnått sina syften,
2. vilket lidande som djuren orsakats,
3. vilka djurarter som har använts,
4. hur många djur som har använts,
5. vilken faktisk svårhetsgrad djurförsöken haft,
6. vilka åtgärder som kan bidra till ersättning, begränsning  och förfining av djurförsöken, och
7. andra uppgifter som enligt beslut av den regionala  djurförsöksetiska nämnden ska beaktas vid utvärderingen i  efterhand av djurförsök.
Den centrala djurförsöksetiska nämnden ska publicera  utvärderingarna. Jordbruksverket ska tillhandahålla den  tekniska hjälp som behövs vid publiceringen.
Uppdatering av den populärvetenskapliga sammanfattningen
25 §
I de fall då den centrala djurförsöksetiska nämnden har  utvärderat ett djurförsök i efterhand, ska nämnden så snart  som möjligt förse Jordbruksverket med nödvändigt underlag för  en uppdatering av den populärvetenskapliga sammanfattningen.
Jordbruksverket ska uppdatera den populärvetenskapliga  sammanfattningen med resultatet av utvärderingen och senast  sex månader efter att utvärderingen slutförts lämna  uppdateringen till Europeiska kommissionen för  offentliggörande. Överlämnandet ska göras elektroniskt på det  sätt som kommissionen anvisar. Förordning (2021:135).
Undantag för den centrala djurförsöksetiska nämnden
26 §
Följande bestämmelser i myndighetsförordningen (2007:515)  ska inte tillämpas på den centrala djurförsöksetiska nämnden:
- 5 § om delegering,
- 14 § om nämndens sammansättning, och
- 16 § andra stycket om beslutsförhet.
Informationsskyldighet för den centrala djurförsöksetiska  nämnden
27 §
Den centrala djurförsöksetiska nämnden ska informera  Jordbruksverket om beslut som kan vara av betydelse för  myndigheten att känna till.
Rapporteringsskyldighet för den centrala djurförsöksetiska  nämnden
28 §
Den centrala djurförsöksetiska nämnden ska senast den 
1 mars varje år lämna en redogörelse till Regeringskansliet  om sin verksamhet under det senaste kalenderåret.
Redogörelsen ska särskilt innehålla uppgifter om
1. antalet inkomna ärenden,
2. ärendenas fördelning på överklaganden respektive  utvärdering i efterhand av djurförsök,
3. antalet avgjorda ärenden i respektive kategori,
4. vilka typer av försök som har utvärderats i efterhand,
5. den genomsnittliga handläggningstiden för ärenden i  respektive kategori,
6. antalet beslut om ändring av de regionala djurförsöksetiska  nämndernas beslut, och
7. principiella iakttagelser inom ramen för nämndens  verksamhet.
Redogörelsen enligt andra stycket 1-6 ska, förutom det senaste  kalenderåret, inkludera motsvarande uppgifter för de tre  närmast föregående kalenderåren.
Bedövningskrav vid djurförsök
29 §
Innan ett djur av någon av djurklasserna däggdjur,  fåglar, kräldjur, groddjur, fiskar, rundmunnar eller  bläckfiskar används i djurförsök ska djuret bedövas, om  användningen annars skulle kunna medföra fysiskt eller  psykiskt lidande.
Trots första stycket får användningen ske med ofullständig  bedövning eller utan bedövning om det är nödvändigt med hänsyn  till ändamålet med användningen eller om bedövningen skulle  orsaka mer lidande än användningen i sig.
I sådana fall som avses i andra stycket ska, i den  utsträckning som det är möjligt, smärtstillande eller lugnande  medel användas för att begränsa djurets lidande, så att djuret  inte utsätts för svår smärta, svår ångest eller annat svårt  lidande.
Krav på godkännande av försöksdjursanläggningar
30 §
Anläggningar och andra förvaringsutrymmen för försöksdjur  av djurklasserna däggdjur, fåglar, kräldjur, groddjur, fiskar,  rundmunnar och bläckfiskar ska godkännas från djurskydds- och  djurhälsosynpunkt innan de
1. uppförs,
2. byggs till eller byggs om,
3. ändras på ett sätt som är av väsentlig betydelse från  djurskydds- eller djurhälsosynpunkt, eller
4. tas i anspråk eller inreds som anläggning eller  förvaringsutrymme för försöksdjur, om de tidigare har använts  för något annat ändamål.
Anläggningarna eller förvaringsutrymmena ska besiktigas innan  de tas i bruk eller, om detta är mer lämpligt, snarast möjligt  därefter.
Jordbruksverket prövar frågor om godkännande.
Jordbruksverket får meddela närmare föreskrifter om  anläggningar och andra förvaringsutrymmen för försöksdjur samt  om besiktningen.
Förbud att använda anläggning
31 §
Jordbruksverket beslutar om sådana förbud som avses i 
6 kap. 2 § djurskyddslagen (2018:1192) när det gäller  försöksdjursanläggningar.
Övriga föreskrifter om djurförsök
32 §
Jordbruksverket får meddela föreskrifter om villkor för  eller förbud mot uppfödning, förvaring, tillhandahållande  eller användning av försöksdjur.
Jordbruksverket får meddela föreskrifter om skyldighet för den  som föder upp, förvarar, tillhandahåller eller använder  försöksdjur att
1. märka djuren,
2. upprätta instruktioner för skötsel av djuren och för andra  uppgifter som är av betydelse från djurskyddssynpunkt,
3. föra anteckningar om verksamheten och djuren, och
4. lämna information om verksamheten och djuren.
8 kap. Offentlig kontroll och myndigheternas uppgifter
Behörig myndighet enligt de EU-bestämmelser som lagen  kompletterar
1 §
Jordbruksverket ska utföra de uppgifter som en behörig  myndighet har enligt de EU-bestämmelser som djurskyddslagen 
(2018:1192) kompletterar, om inte något annat framgår av 6  eller 8 § eller regeringen beslutar något annat.
2 §
Har upphävts genom förordning (2023:622).
Uppgifter enligt rådets förordning (EG) nr 1099/2009
3 §
Jordbruksverket ska utföra de uppgifter som en medlemsstat  har enligt artikel 13.1 och 13.5 i rådets förordning (EG) nr 
1099/2009.
Kontaktpunkt enligt rådets förordning (EG) nr 1099/2009
4 §
Nationellt centrum för djurvälfärd (SCAW) vid Sveriges  lantbruksuniversitet är kontaktpunkt enligt artikel 20.2 i  rådets förordning (EG) nr 1099/2009.
Kontaktpunkt enligt direktiv 2010/63/EU
5 §
Jordbruksverket (kompetenscentrumet för 3R-frågor) är  kontaktpunkt enligt artikel 47.5 i Europaparlamentets och  rådets direktiv 2010/63/EU av den 22 september 2010 om skydd  av djur som används för vetenskapliga ändamål.  Förordning (2021:889).
Utövande av offentlig kontroll och annan offentlig verksamhet
6 §
Länsstyrelserna är behöriga myndigheter att utöva  offentlig kontroll, om inte något annat framgår av 8 §.  Länsstyrelserna är också behöriga myndigheter att utföra annan  offentlig verksamhet, om inte något annat framgår av  djurskyddslagen (2018:1192) eller av denna förordning.
Länsstyrelserna får komma överens om att överföra offentlig  kontroll och annan offentlig verksamhet i fråga om en viss  verksamhet mellan sig. Förordning (2021:189).
Offentlig kontroll av transport av djur till sjöss
7 §
Offentlig kontroll av transport av djur som sker sjövägen  mellan olika län utövas av den länsstyrelse från vilken  sjötransporten utgår.
Offentlig kontroll enligt rådets förordning (EG) nr 1099/2009  och inom Försvarsmakten
8 §
Jordbruksverket är behörig myndighet att utöva offentlig  kontroll av att artikel 8 i rådets förordning (EG)  nr 1099/2009 följs och utföra annan offentlig verksamhet som  hänger samman med kontrollen. Jordbruksverket ska också utföra  uppgiften att tillfälligt eller slutligt återkalla  kompetensbevis i enlighet med 8 kap. 9 a och 9 b §§  djurskyddslagen (2018:1192).
Livsmedelsverket är behörig myndighet att utöva offentlig  kontroll av att artikel 12 i rådets förordning (EG)  nr 1099/2009 följs och utföra annan offentlig verksamhet som  hänger samman med kontrollen.
För djur som används inom Försvarsmakten är  försvarsinspektören för hälsa och miljö behörig myndighet att  utöva offentlig kontroll och utföra annan offentlig verksamhet  som hänger samman med kontrollen. Förordning (2022:1466).
Djurskyddskontroll på slakteri
9 §
Livsmedelsverket ska, genom de officiella veterinärerna  och de officiella assistenterna på slakterier,
1. utöva de djurskyddskontroller som en officiell veterinär  eller en officiell assistent är skyldig att utföra enligt  artikel 18 i Europaparlamentets och rådets förordning (EU) 
2017/625 av den 15 mars 2017 om offentlig kontroll och annan  offentlig verksamhet för att säkerställa tillämpningen av  livsmedels- och foderlagstiftningen och av bestämmelser om  djurs hälsa och djurskydd, växtskydd och växtskyddsmedel samt  om ändring av Europaparlamentets och rådets förordningar (EG)  nr 999/2001, (EG) nr 396/2005, (EG) nr 1069/2009, (EG) nr 
1107/2009, (EU) nr 1151/2012, (EU) nr 652/2014, (EU) 2016/429  och (EU) 2016/2031, rådets förordningar (EG) nr 1/2005 och 
(EG) nr 1099/2009 och rådets direktiv 98/58/EG, 1999/74/EG, 
2007/43/EG, 2008/119/EG och 2008/120/EG och om upphävande av  Europaparlamentets och rådets förordningar (EG) nr 854/2004  och (EG) nr 882/2004, rådets direktiv 89/608/EEG, 89/662/EEG, 
90/425/EEG, 91/496/EEG, 96/23/EG, 96/93/EG och 97/78/EG samt  rådets beslut 92/438/EEG (förordningen om offentlig kontroll),  och
2. utföra sådan annan offentlig verksamhet som anges i de EU-
förordningar som djurskyddslagen (2018:1192) kompletterar och  i 5 kap. 2 § och som hänger samman med kontrollerna enligt 1.
Förordning (2021:189).
Samordning av offentlig kontroll
10 §
Jordbruksverket ska samordna övriga kontrollmyndigheter  och ge stöd, råd och vägledning till dem.
Jordbruksverket ska senast den 15 maj varje år till  Regeringskansliet redovisa statistik om och en analys av hur  djurskyddskontrollen och myndigheternas övriga  djurskyddsarbete fungerar (nationell djurskyddsrapport).  Redovisningen ska inkludera jämförelser med tidigare  kontrollår. I rapporten ska Jordbruksverket även analysera och  ge en bild av djurskyddsläget utifrån det utförda  djurskyddsarbetet.
Jordbruksverket ska även utföra uppgiften enligt artikel 4.2 b  i förordning (EU) 2017/625 att samordna samarbetet och  kontakterna med kommissionen och övriga medlemsstater när det  gäller offentlig kontroll och annan offentlig verksamhet inom  det område som framgår av artikel 1.2 f i samma förordning.
Förordning (2024:159).
Rådet för djurskyddskontroll
11 §
Jordbruksverket, Livsmedelsverket och länsstyrelserna ska  samverka i ett gemensamt råd, rådet för djurskyddskontroll.  Rådet ska ha till uppgift att verka för att  djurskyddskontollen utvecklas i syfte att bli mer rättssäker,  likvärdig och effektiv. Rådet ska särskilt
1. samordna löpande strategiska frågor som rör  djurskyddskontrollen, och
2. identifiera områden där samsyn och samverkan inom  kontrollen brister.
Jordbruksverket ska sammankalla rådet och får, efter att ha  hört Livsmedelsverket och länsstyrelserna, besluta om de  närmare formerna för rådets sammansättning och organisation.
Jordbruksverket ska senast den 31 januari varje år till  Regeringskansliet rapportera resultatet och effekterna av  rådets arbete under föregående år.
Särskild kontroll av cirkus
12 §
En cirkus som offentligt förevisar djur ska en gång varje  år kontrolleras av länsstyrelsen i det län där cirkusen har  sin hemvist, i det län där den reser in i landet eller i det  län där den har sin första föreställning. Kontrollen ska  genomföras före cirkusens första föreställning för året i  landet. En kontroll ska också göras vid en sådan förändring av  djurbeståndet eller utrustningen som är av väsentlig betydelse  från djurskydds- eller djurhälsosynpunkt.
Jordbruksverket får meddela närmare föreskrifter om  kontrollerna enligt första stycket.
Föreskrifter om uppgiftslämnande
12 a §
Jordbruksverket får meddela föreskrifter om skyldighet  för djurhållare att lämna uppgifter om sin djurhållning till  en kontrollmyndighet, ett organ med delegerade uppgifter eller  en fysisk person som har delegerats vissa uppgifter.
Förordning (2021:189).
Rapporteringssystem för överträdelser
12 b §
En kontrollmyndighet ska ha ett ändamålsenligt  rapporteringssystem för den som vill anmäla misstänkta  överträdelser av förordning (EU) 2017/625.  Förordning (2021:189).
Offentlig kontroll och annan offentlig verksamhet som inte  omfattas av förordning (EU) 2017/625
13 §
Vid offentlig kontroll och annan offentlig verksamhet i  fråga om andra djurhållare än sådana som håller  animalieproducerande djur eller som ansvarar för levande  ryggradsdjur vid transport i samband med ekonomisk verksamhet  ska följande bestämmelser i förordning (EU) 2017/625  tillämpas:
- artikel 4.2,
- artikel 5.1 a-f, 5.4 och 5.5,
- artikel 6,
- artikel 9.1, 9.2 och 9.5,
- artikel 11.1,
- artikel 12,
- artikel 13.1 och 13.2,
- artikel 105.1, och
- artikel 138.1, 138.2 a, b, f och h-k, 138.3 och 138.4.
Vad som sägs i dessa artiklar om aktörer ska i tillämpliga  delar gälla även de djurhållare som avses i första stycket.
Förordning (2021:189).
Erkännande av handlingar från andra stater inom Europeiska  ekonomiska samarbetsområdet
14 §
Om en myndighet begär att sökanden i ett ärende om  tillstånd eller godkännande ska lämna in certifikat, intyg  eller andra liknande dokument som visar att ett visst krav är  uppfyllt, ska myndigheten godta motsvarande dokument från en  annan stat inom Europeiska ekonomiska samarbetsområdet.  Myndigheten får dock begära en icke-auktoriserad översättning  av dokumentet till svenska.
Föreskrifter om handläggningen av ärenden
15 §
Jordbruksverket får meddela föreskrifter om den tid inom  vilken en myndighet ska fatta beslut i ärenden om tillstånd  eller godkännanden.
Föreskrifter om offentlig kontroll och annan offentlig  verksamhet
16 §
Jordbruksverket får, utöver vad som följer av 15 §,  meddela föreskrifter om
1. hur offentlig kontroll och annan offentlig verksamhet ska  bedrivas,
2. samverkan mellan kontrollmyndigheter,
3. skyldighet för en kontrollmyndighet, ett organ med  delegerade uppgifter eller en fysisk person som har delegerats  vissa uppgifter att lämna information till Jordbruksverket om  den verksamhet som bedrivs, och
4. skyldighet för ett organ med delegerade uppgifter eller en  fysisk person som har delegerats vissa uppgifter att lämna  information och ge in handlingar till den myndighet som har  delegerat uppgiften. Förordning (2021:189).
Föreskrifter om avgift
17 §
Jordbruksverket får meddela föreskrifter om att en avgift  ska betalas i ärenden om
1. undantag enligt 2 kap. 6 § denna förordning,
2. godkännande enligt 3 kap. 6 § denna förordning,
3. godkännande av ny teknik enligt 6 kap. 5 § denna  förordning,
4. tillstånd enligt 7 kap. 2 § djurskyddslagen (2018:1192),
5. godkännande från etisk synpunkt enligt 7 kap. 9 §  djurskyddslagen,
6. prövning och registrering av tillstånd för  djurtransportörer enligt artiklarna 10, 11, 13.3 och 13.4 i  rådets förordning (EG) nr 1/2005 och ändring av sådan  registrering,
7. besiktning av transportmedel, fartyg och behållare för  transport av djur enligt artiklarna 18.1 b och 19.1 c i rådets  förordning (EG) nr 1/2005 och föreskrifter meddelade med stöd  av denna förordning, och
8. utfärdande av kompetensbevis och anordnande av slutprov  enligt artikel 21 i rådets förordning (EG) nr 1099/2009.
Föreskrifter om avgift för tävlingsveterinär
18 §
Jordbruksverket får meddela föreskrifter om att en avgift  ska betalas för de uppgifter som ska utföras av en  tävlingsveterinär enligt 3 kap. 1 §.
Avgift för kontroll som ursprungligen inte var planerad
19 §
En kontrollmyndighet ska ta ut avgift för kostnader för  offentlig kontroll som utförs efter klagomål och som är  nödvändig för att undersöka den påstådda bristen.  Kontrollmyndigheten ska även ta ut avgift för kostnader för  annan offentlig verksamhet som hänger samman med sådan  kontroll. Den begränsning av avgiftsskyldigheten som framgår  av artikel 83.1 i förordning (EU) 2017/625 ska tillämpas även  för andra djurhållare än sådana som håller  animalieproducerande djur eller som ansvarar för levande  ryggradsdjur vid transport i samband med ekonomisk verksamhet.
I artikel 79.2 c i förordning (EU) 2017/625 finns bestämmelser  om att avgift i vissa fall ska tas ut för offentlig kontroll  som ursprungligen inte var planerad och som blivit nödvändig  efter det att bristande efterlevnad påvisats.  Kontrollmyndigheten ska även ta ut avgift för kostnader för  annan offentlig verksamhet som hänger samman med sådan  kontroll.
Artikel 79.2 c och andra stycket ska även tillämpas vid  offentlig kontroll av andra djurhållare än sådana som håller  animalieproducerande djur eller som ansvarar för levande  ryggradsdjur vid transport i samband med ekonomisk verksamhet.
Jordbruksverket får meddela föreskrifter om den avgift som ska  betalas enligt första och andra styckena och artikel 79.2 c i  förordning (EU) 2017/625. Förordning (2021:189).
Undantag för offentlig kontroll och annan offentlig verksamhet  inom Försvarsmakten
19 a §
Vid offentlig kontroll eller annan offentlig verksamhet  enligt 8 § tredje stycket ska 19 § inte tillämpas.
Förordning (2021:189).
Avgift för djurskyddskontroll på slakteri
20 §
I 7 a § förordningen (2021:176) om avgifter för offentlig  kontroll av livsmedel och vissa jordbruksprodukter finns  bestämmelser om avgift för djurskyddskontroll och annan  offentlig verksamhet som utförs av Livsmedelsverkets  officiella veterinärer och officiella assistenter på  slakterier. Förordning (2023:915).
9 kap. Djurförbud och omhändertagande
Anmälningsskyldighet för Polismyndigheten
1 §
Om Polismyndigheten finner att det finns förutsättningar  för att besluta om förbud att ha hand om djur enligt 9 kap. 1 §  djurskyddslagen (2018:1192), ska myndigheten skyndsamt anmäla  detta till länsstyrelsen. En sådan anmälan ska innehålla  uppgifter som kan vara av betydelse för länsstyrelsens  handläggning, i den utsträckning överlämnandet inte skulle  skada en pågående förundersökning eller myndighetens  verksamhet för att förebygga, förhindra eller upptäcka  brottslig verksamhet.
Första stycket gäller också om det finns förutsättningar för  att omhänderta djur enligt 9 kap. 5 § djurskyddslagen.
Föreskrifter om förfarandet vid omhändertagande
2 §
Jordbruksverket får meddela närmare föreskrifter för  förfarandet vid omhändertagande av djur med stöd av 9 kap. 
5 och 6 §§ djurskyddslagen (2018:1192).
Skyldighet att informera om djurförbud
3 §
När länsstyrelsen beslutar om ett djurförbud ska den  informera Polismyndigheten om innehållet i beslutet.  Länsstyrelsen ska också informera Polismyndigheten om  ändringar och upphävande av sådana beslut.
10 kap. Straff och andra sanktioner
Skyldighet att betala avgift om någon förprövning inte har  skett
1 §
Den som inte låter förpröva stall, andra  förvaringsutrymmen eller hägn i enlighet med 6 kap. 1 § ska  betala en särskild avgift. Länsstyrelsen prövar frågor om  sådana avgifter.
Avgiften ska tas ut av den som ägde stallet,  förvaringsutrymmet eller hägnet när den åtgärd som kräver  förprövning vidtogs.
Om det finns särskilda skäl får ägaren av stallet,  förvaringsutrymmet eller hägnet helt eller delvis befrias från  avgiften.
Avgiftens storlek
2 §
Den särskilda avgiften enligt 1 § ska
1. för åtgärder som avser nybyggnad för ett större antal djur  eller utan användande av beprövad teknik eller större om-  eller tillbyggnad uppgå till 24 000 kronor, och
2. för annan förprövningspliktig åtgärd uppgå till 
12 000 kronor.
Avgift om en försöksdjursanläggning inte har godkänts
3 §
Den som utför en åtgärd enligt 7 kap. 30 § utan att  åtgärden på förhand har godkänts av Jordbruksverket ska betala  en särskild avgift. Jordbruksverket prövar frågor om sådana  avgifter.
Den särskilda avgiften ska i fråga om
1. mindre antal utrymmen för få och vanligt förekommande  djurslag med användande av beprövad teknik uppgå till 
10 000 kronor,
2. större antal utrymmen för få och vanligt förekommande  djurslag med användande av beprövad teknik uppgå till 
15 000 kronor,
3. mindre eller större antal utrymmen för få djurslag där  antingen djurslagen är vanligt förekommande eller där tekniken  som används är beprövad uppgå till 15 000 kronor,
4. mindre eller större antal utrymmen för många djurslag där  antingen djurslagen är vanligt förekommande eller där tekniken  som används är beprövad uppgå till 20 000 kronor,
5. mindre eller större antal utrymmen där djurslagen är mindre  vanligt förekommande och där tekniken som används inte är  beprövad uppgå till 20 000 kronor,
6. ett mycket stort antal utrymmen som i övrigt uppfyller  kraven i punkterna 1, 2, 3 eller 4 uppgå till 20 000 kronor,
7. större antal utrymmen med användande av många mindre  vanligt förekommande djurslag och där tekniken som används  inte är beprövad uppgå till 40 000 kronor, och
8. mycket stort antal utrymmen med användande av mindre  vanligt förekommande djurslag och där tekniken som används  inte är beprövad uppgå till 40 000 kronor.
Preskription av avgift
4 §
Innan myndigheten beslutar om en avgift enligt 1 och 2 §§  eller 3 § ska den som anspråket riktas mot ges tillfälle att  yttra sig. Om så inte har skett inom fem år från det att  åtgärden som krävde godkännande vidtogs, får någon avgift inte  beslutas.
11 kap. Överklagande
Bestämmelser i djurskyddslagen
1 §
Bestämmelser om överklagande finns i 11 kap. 1-3 §§  djurskyddslagen (2018:1192).
Verkställighetsföreskrifter
2 §
Jordbruksverket får meddela närmare föreskrifter om  verkställigheten av djurskyddslagen (2018:1192) och denna  förordning.
Övergångsbestämmelser
2021:189
Denna förordning träder i kraft den 2 april 2021 i fråga om 1  kap. 1 § och i övrigt den 1 april 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.