Title: Förordning (2025:813) med kompletterande bestämmelser till EU-förordningen om batterier
SFS Number: Svensk författningssamling 2025:813
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025813-med-kompletterande_sfs-2025-813/
Source Link: http://rkrattsbaser.gov.se/sfst?bet=2025:813
Amendment Register Link: http://rkrattsbaser.gov.se/sfsr?bet=2025:813
Ministry/Authority: Klimat- och näringslivsdepartementet
Issued: 2025-07-17
Metadata: {"Utfärdad": "2025-07-17"}

==================================================

Förordning (2025:813) med kompletterande bestämmelser till EU-förordningen om batterier
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:813
Departement/myndighet
:   
Klimat- och näringslivsdepartementet
Utfärdad
:   
2025-07-17
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning kompletterar Europaparlamentets och  rådets förordning (EU) 2023/1542 av den 12 juli 2023 om  batterier och förbrukade batterier, om ändring av direktiv 
2008/98/EG och förordning (EU) 2019/1020 och om upphävande av  direktiv 2006/66/EG (EU-förordningen om batterier).
2 §
Förordningen är meddelad med stöd av
- 15 kap. 12 § miljöbalken i fråga om 11, 13, 15, 19, 20, 22, 
33 och 34 §§,
- 15 kap. 13 § miljöbalken i fråga om 9, 25, 26, 35 och 36 §§,
- 15 kap. 14 § miljöbalken i fråga om 7 och 8 §§,
- 15 kap. 15 § miljöbalken i fråga om 12, 13, 15, 19-26 och 
33-36 §§,
- 15 kap. 21 § miljöbalken i fråga om 6 §,
- 15 kap. 39 § miljöbalken i fråga om 18 §,
- 15 kap. 40 § miljöbalken i fråga om 29, 30 och 41 §§,
- 8 kap. 11 § regeringsformen i fråga om 45 §, och
- 8 kap. 7 § regeringsformen i fråga om övriga bestämmelser.
Ord och uttryck
3 §
Med vara etablerad i Sverige avses i denna förordning att  ha hemvist eller säte i Sverige och bedriva en yrkesmässig  verksamhet här.
4 §
Ord och uttryck som används i denna förordning har i  övrigt samma betydelse som i EU-förordningen om batterier.
Ytterligare bestämmelser i annan författning
5 §
Ytterligare bestämmelser om förbrukade batterier finns i  avfallsförordningen (2020:614).
Kommunens ansvar för hantering av förbrukade batterier
6 §
Kommunens ansvar enligt 15 kap. 20 och 20 a §§ miljöbalken  för att hantera kommunalt avfall gäller inte hantering av  förbrukade batterier som har lämnats till någon som är skyldig  att ta emot dem enligt EU-förordningen om batterier.
Producentombud
7 §
En producent som inte är etablerad i Sverige får utse ett  behörigt ombud för utökat producentansvar som är etablerat i  Sverige.
8 §
Ett behörigt ombud för utökat producentansvar ska göra en  anmälan till Naturvårdsverket. En anmälan ska innehålla
1. ombudets namn, kontaktuppgifter och person- eller  organisationsnummer,
2. den företrädda producentens namn, kontaktuppgifter och  skatteregistreringsnummer i de fall ett sådant finns,
3. en kopia på fullmakten, och
4. uppgift om vilka batterier som ombudet ska ansvara för.
Ombudet ska snarast underrätta Naturvårdsverket om ändringar i  fråga om de uppgifter som har lämnats.
Producentregister
9 §
En producent ska ansöka om registrering enligt artikel 55  i EU-förordningen om batterier. Ansökan ska lämnas till  Naturvårdsverket.
10 §
Naturvårdsverket ska sammanställa den information som  lämnas enligt artikel 55 i EU-förordningen om batterier i ett  producentregister.
/Träder i kraft I:2026-01-01/
Godkännande av producenter och producentansvarsorganisationer
11 §
/Träder i kraft I:2026-01-01/
En producent som avser att tillhandahålla ett batteri på  den svenska marknaden ska före tillhandahållandet vara godkänd  för att individuellt fullgöra skyldigheter som avser utökat  producentansvar eller ha anlitat en godkänd  producentansvarsorganisation.
12 §
/Träder i kraft I:2026-01-01/
En producentansvarsorganisation ska vara godkänd för att  få fullgöra skyldigheter som avser utökat producentansvar.
13 §
Naturvårdsverket prövar frågor om godkännande för att  fullgöra skyldigheter som avser utökat producentansvar enligt  artikel 58 i EU-förordningen om batterier.
14 §
Naturvårdsverket ska inom tolv veckor från det att en  fullständig ansökan om godkännande lämnats in besluta om  ansökan ska godkännas.
15 §
Ett godkännande får förenas med de villkor som behövs och  ska begränsas till att avse en viss tid, dock längst till  tio år.
16 §
Naturvårdsverket får, på eget initiativ, ompröva ett  villkor som ett godkännande är förenat med, eller lägga till  ytterligare villkor, om det behövs för att  producentansvarsorganisationen eller producenten ska uppfylla  kraven i denna förordning och i EU-förordningen om batterier.
Naturvårdsverket får även ompröva ett villkor, om en  producentansvarsorganisation eller en producent har ansökt om  det.
17 §
Naturvårdsverket ska på sin webbplats informera om vilka  producenter och producentansvarsorganisationer som är  godkända.
18 §
Om flera producentansvarsorganisationer är godkända ska  Naturvårdsverket säkerställa att de på ett samordnat sätt  fullgör sina skyldigheter enligt EU-förordningen om batterier  och denna förordning.
19 §
Producenter som är godkända för att individuellt fullgöra  skyldigheter som avser utökat producentansvar och godkända  producentansvarsorganisationer ska samverka om fördelningen av  kostnaderna för insamlingen och den efterföljande hanteringen  av avfallet och intäkterna från försäljningen av återvunnet  material från den kategori batterier som har samlats in.
Fördelningen ska göras så att den
1. motsvarar producentens eller de anslutna producenternas  andel av marknaden för nya batterier av den kategori som  samlas in, mätt i vikt, eller
2. på något annat sätt står i rimlig proportion till  producentens eller de anslutna producenternas verksamhet.
20 §
Naturvårdsverket får meddela ytterligare föreskrifter om  hur kostnader och intäkter enligt 19 § ska fastställas och  fördelas.
Ersättning till en producentansvarsorganisation
21 §
Bestämmelser om krav på den ersättning som en producent  betalar till en producentansvarsorganisation finns i  artikel 57.2 i EU-förordningen om batterier.
En producentansvarsorganisation ska även ta hänsyn till ett  batteris miljöpåverkan under dess livscykel när den bestämmer  ersättningen som en producent ska betala.
Rutiner för internkontroll
22 §
En producent och en producentansvarsorganisation ska ha  rutiner för internkontroll som säkerställer
1. en hög kvalitet på de uppgifter som ska lämnas enligt  artikel 75 i EU-förordningen om batterier, och
2. att kraven i Europaparlamentets och rådets förordning (EG)  nr 1013/2006 av den 14 juni 2006 om transport av avfall  uppfylls.
23 §
En producentansvarsorganisation ska ha rutiner för  internkontroll som säkerställer att den ersättning som tas ut  av producenterna uppfyller de krav som anges i 21 § och  artikel 57.2 i EU-förordningen om batterier.
Information som ska göras tillgänglig
24 §
I artikel 57.5 i EU-förordningen om batterier finns krav  på vilka uppgifter en producentansvarsorganisation ska  offentliggöra på sin webbplats.
Därutöver ska producentansvarsorganisationen på sin webbplats  offentliggöra uppgifter om
1. vilka som äger producentansvarsorganisationen,
2. vilka producenter som har anlitat  producentansvarsorganisationen,
3. hur den ersättning som en producent ska betala till  producentansvarsorganisationen beräknas, angett i kronor per  batteri som producenten har tillhandahållit på den svenska  marknaden, och
4. på vilka grunder producentansvarsorganisationen väljer att  anlita andra aktörer för att hantera förbrukade batterier.
25 §
I artikel 74.1 i EU-förordningen om batterier finns det  krav på vilken information som en producent och en  producentansvarsorganisation ska ge slutanvändare och  distributörer tillgång till.
Därutöver ska producenten och producentansvarsorganisationen  ge slutanvändare och distributörer tillgång till information  om
1. vilka anläggningar för återanvändning och förberedelse för  återanvändning som finns, och
2. vikten av att minska nedskräpningen.
26 §
Den information som avses i 25 § ska vara skriven på  svenska.
Den information som ska lämnas enligt artikel 74.2 och 74.3 i  EU-förordningen om batterier ska vara skriven på svenska eller  engelska.
Plockanalyser
27 §
Naturvårdsverket ska genomföra de plockanalyser som avses  i artikel 69.5 i EU-förordningen om batterier.
Andelen förbrukade bärbara batterier och förbrukade batterier  för lätta transportmedel i insamlat kommunalt avfall och  insamlat avfall som utgörs av eller innehåller elektrisk eller  elektronisk utrustning ska beräknas med hänsyn till vikt.
Plockanalyser ska göras regionvis på en nivå som motsvarar  NUTS 2 enligt Europaparlamentets och rådets förordning (EG)  nr 1059/2003 av den 26 maj 2003 om inrättande av en gemensam  nomenklatur för statistiska territoriella enheter (NUTS).
28 §
Naturvårdsverket ska på sin webbplats beskriva den metod  som används för att göra en plockanalys.
Skyldighet att betala plockanalysavgift
29 §
En plockanalysavgift ska betalas av producenter och  producentansvarsorganisationer som är godkända den 1 januari  det år som plockanalysen görs. Plockanalysavgiften ska täcka  de totala kostnaderna för att administrera och genomföra en  plockanalys.
Kostnaderna ska fördelas så att
1. en producent som individuellt fullgör skyldigheter som  avser utökat producentansvar ska betala en andel som motsvarar  producentens andel av marknaden för bärbara batterier och  batterier för lätta transportmedel kalenderåret innan  plockanalysen gjordes, mätt i vikt, och
2. en producentansvarsorganisation ska betala en andel som  motsvarar de anslutna producenternas sammanlagda andel av  marknaden för bärbara batterier och batterier för lätta  transportmedel kalenderåret innan plockanalysen gjordes, mätt  i vikt.
30 §
Naturvårdsverket beslutar om avgifter enligt 29 §.
31 §
Om en avgift enligt 29 § inte betalas inom den tid som  anges i Naturvårdsverkets beslut, ska dröjsmålsavgift tas ut  enligt lagen (1997:484) om dröjsmålsavgift.
Bestämmelser om betalningsanstånd finns i förordningen 
(1993:1138) om hantering av statliga fordringar.
32 §
Om en avgift enligt 29 § har satts ned efter ett  överklagande, ska ränta enligt 5 § räntelagen (1975:635)  betalas för tiden från den dag ersättningen betalades till och  med den dag ersättningen återbetalas.
Ställande av säkerhet
33 §
En sådan säkerhet som avses i artikel 58.7 i EU-
förordningen om batterier ska prövas av Naturvårdsverket.
En säkerhet ska godtas om den visas vara betryggande för sitt  ändamål.
34 §
Naturvårdsverket får på eget initiativ ompröva  säkerhetens storlek, om det finns skäl att anta att säkerheten  inte längre är betryggande för sitt ändamål.
Naturvårdsverket ska på begäran av en godkänd producent eller  en godkänd producentansvarsorganisation ompröva säkerhetens  storlek, om begäran är skälig.
Uppgifter som ska lämnas till Naturvårdsverket
35 §
Den som är rapporteringsskyldig enligt artikel 75 i EU-
förordningen om batterier ska senast den 31 mars varje år  lämna uppgifter till Naturvårdsverket som avser föregående  kalenderår.
På begäran av Naturvårdsverket ska den rapporteringsskyldige  lämna ytterligare information än den som anges i artikel 75,  om informationen krävs för att Naturvårdsverket ska kunna  uppfylla sina skyldigheter att lämna information till EU.
De lämnade uppgifterna får användas av Naturvårdsverket för  att ta fram statistik.
36 §
Naturvårdsverket får meddela föreskrifter om att den som  är rapporteringsskyldig enligt artikel 75 i EU-förordningen om  batterier ska lämna de ytterligare uppgifter som behövs för  att Naturvårdsverket ska kunna uppfylla sina skyldigheter att  lämna information till EU.
Lämna uppgifter till EU
37 §
Naturvårdsverket ska lämna uppgifter till Europeiska  kommissionen i enlighet med artikel 76 i EU-förordningen om  batterier.
Löpande dialog mellan relevanta aktörer
38 §
Naturvårdsverket ska se till att relevanta aktörer ges  möjlighet att föra en löpande dialog i frågor som har  betydelse för producentansvaret.
Behöriga myndigheter
39 §
Naturvårdsverket är den behöriga myndighet som avses i  kapitel VIII i EU-förordningen om batterier, med undantag för  artikel 72.
Den myndighet som enligt 2 kap. 28 a §  miljötillsynsförordningen (2011:13) har tillsynsansvaret för  sådana transporter av avfall som regleras i förordning (EG)  nr 1013/2006 är den behöriga myndighet som avses i artikel 72  i EU-förordningen om batterier.
Övervakning av att insamlingsmålen nås
40 §
Naturvårdsverket ska genomföra den övervakning av  insamlingsnivåer av förbrukade batterier som avses i  artikel 69.2 i EU-förordningen om batterier.
EU-försäkran om överenstämmelse
41 §
En EU-försäkran om överensstämmelse som ska upprättas av  en tillverkare enligt artikel 38.3 i EU-förordningen om  batterier ska vara skriven på svenska eller engelska.
Tillsyn över miljöanpassad offentlig upphandling
42 §
Konkurrensverket ska utöva tillsyn över att artikel 85 i  EU-förordningen om batterier följs.
Uppgiftsskyldighet
43 §
En myndighet som utövar marknadskontroll enligt  artiklarna 7-10 i EU-förordningen om batterier ska på begäran  lämna de uppgifter till Konkurrensverket som behövs för att  Konkurrensverket ska kunna utföra sitt tillsynsuppdrag enligt  denna förordning.
Avgifter för prövning och tillsyn
44 §
I förordningen (1998:940) om avgifter för prövning och  tillsyn enligt miljöbalken finns det bestämmelser om  tillsynsavgifter.
Verkställighetsföreskrifter
45 §
Naturvårdsverket får meddela föreskrifter om  verkställigheten av 7-35 §§.
Överklagande
46 §
I 19 kap. 1 § miljöbalken finns bestämmelser om  överklagande till mark- och miljödomstol.
Övergångsbestämmelser
2025:813
1. Denna förordning träder i kraft den 18 augusti 2025 i  fråga om 1-10 och 13-46 §§ och i övrigt den 1 januari 2026.
2. Plockanalysavgiften som ska täcka kostnaderna för den  första plockanalysen som utförs ska betalas av de producenter  och producentansvarsorganisationer som är godkända den dag då  plockanalysen påbörjas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.