Title: Förordning (2025:849) om statsbidrag till föreningar för hbtqi-personer
SFS Number: Svensk författningssamling 2025:849
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025849-om-statsbidrag-till_sfs-2025-849/
Source Link: http://rkrattsbaser.gov.se/sfst?bet=2025:849
Amendment Register Link: http://rkrattsbaser.gov.se/sfsr?bet=2025:849
Ministry/Authority: Arbetsmarknadsdepartementet
Issued: 2025-08-28
Metadata: {"Utfärdad": "2025-08-28"}

==================================================

Förordning (2025:849) om statsbidrag till föreningar för hbtqi-personer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:849
Departement/myndighet
:   
Arbetsmarknadsdepartementet
Utfärdad
:   
2025-08-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag i  form av organisationsbidrag till föreningar för homosexuella,  bisexuella, transpersoner, queera och intersexpersoner (hbtqi-
personer).
Syftet med bidraget är att främja föreningar som bedriver  verksamhet som syftar till att stärka ställningen i samhället  för hbtqi-personer.
Förordningen är meddelad med stöd av 8 kap. 7 §  regeringsformen.
2 §
Myndigheten för ungdoms- och civilsamhällesfrågor prövar  frågor om bidrag enligt denna förordning.
Förutsättningar för bidrag
3 §
Bidrag får, i mån av tillgång på medel, lämnas till en  förening som
1. är självständig och demokratiskt uppbyggd,
2. huvudsakligen riktar sig till hbtqi-personer,
3. i Sverige och sedan minst två år före ansökan om bidrag  bedriver verksamhet som syftar till att stärka ställningen i  samhället för hbtqi-personer,
4. har en riksomfattande organisation med tillfredsställande  geografisk spridning i förhållande till föreningens  medlemsunderlag,
5. har minst 500 betalande medlemmar, eller har betalande  medlemmar och organiserad verksamhet i minst fyra  medlemsföreningar eller avdelningar, och
6. själv bekostar en del av sin verksamhet.
Fastställandet av antalet medlemmar enligt första stycket 5  ska avse förhållandena den 31 december året innan ansökan  lämnas till Myndigheten för ungdoms- och civilsamhällesfrågor.
En medlemsförening som är medlem i två eller fler föreningar  som ansöker om bidrag enligt denna förordning får, vid  fastställandet av antalet medlemsföreningar enligt första  stycket 5, endast tillgodoräknas en av de bidragssökande  föreningarna.
4 §
Bidrag får inte lämnas till en förening om den eller någon  av dess företrädare som agerar inom ramen för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
5 §
Om en förening eller dess företrädare har agerat på ett  sådant sätt som anges i 4 §, får bidrag ändå lämnas till  föreningen om det finns särskilda skäl. Vid denna bedömning  ska det särskilt beaktas om
1. föreningen har tagit avstånd från agerandet,
2. föreningen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
6 §
Bidrag får inte lämnas till en förening som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av Myndigheten för ungdoms-  och civilsamhällesfrågor.
Ansökan
7 §
En ansökan om bidrag ska göras skriftligen av en behörig  företrädare för föreningen och ha kommit in till Myndigheten  för ungdoms- och civilsamhällesfrågor senast vid den tidpunkt  som myndigheten bestämmer.
Den som ansöker om bidrag ska på begäran av Myndigheten för  ungdoms- och civilsamhällesfrågor lämna de uppgifter och  handlingar som myndigheten behöver för att kunna pröva  ansökan.
Uppgifterna om betalande medlemmar enligt 3 § första stycket 5  ska granskas av en auktoriserad eller godkänd revisor.  Revisorns rapport över granskningen ska bifogas ansökan.
Beslut och utbetalning
8 §
Bidrag beviljas för högst ett kalenderår i taget. Ett  beslut om bidrag får förenas med villkor. Villkoren ska i så  fall framgå av beslutet. I beslutet ska också sista dag för  redovisning enligt 10 § anges.
9 §
Vid bedömningen av bidragets storlek ska Myndigheten för  ungdoms- och civilsamhällesfrågor ta hänsyn till antalet  medlemmar, verksamhetens omfattning och om föreningen får  något annat statligt organisationsbidrag.
Redovisning
10 §
En förening som har tagit emot bidrag ska senast vid den  tidpunkt som har angetts i beslutet lämna en ekonomisk  redovisning av det mottagna bidraget. Redovisningen ska lämnas  till Myndigheten för ungdoms- och civilsamhällesfrågor och  även innehålla en redogörelse för vad bidraget har använts  till i förhållande till det syfte med bidraget som anges i 1 §  andra stycket.
En revisor ska granska redovisningen. Revisorns rapport över  granskningen ska bifogas redovisningen. Om det bidrag som har  tagits emot uppgår till minst fem prisbasbelopp enligt 2 kap. 
6 och 7 §§ socialförsäkringsbalken, ska granskningen göras av  en auktoriserad eller godkänd revisor.
11 §
En förening som har tagit emot bidrag är skyldig att på  begäran av Myndigheten för ungdoms- och civilsamhällesfrågor  lämna det underlag som myndigheten begär för granskning av  redovisningen.
12 §
Myndigheten för ungdoms- och civilsamhällesfrågor ska i  sin årsredovisning redogöra för vilka som har fått bidrag och  med vilka belopp.
Myndigheten för ungdoms- och civilsamhällesfrågor ska senast  den 1 juni varje år till regeringen lämna en sammanfattande  redogörelse för vad bidragen har använts till och, om möjligt,  ge en samlad bedömning av statsbidragets effekter i  förhållande till dess syfte.
Anmälningsskyldighet
13 §
Den som ansöker om eller har beviljats bidrag enligt  denna förordning ska snarast möjligt till Myndigheten för  ungdoms- och civilsamhällesfrågor anmäla sådana ändrade  förhållanden som kan påverka rätten till eller storleken på  bidraget.
Hinder mot utbetalning
14 §
Myndigheten för ungdoms- och civilsamhällesfrågor får  besluta att ett beviljat bidrag helt eller delvis inte ska  betalas ut om mottagaren av bidraget inte längre uppfyller  villkoren för det eller om det finns grund för återbetalning  enligt 15 §. Beslutet gäller omedelbart.
Återbetalning och återkrav
15 §
En mottagare av bidrag är skyldig att betala tillbaka  bidraget om
1. mottagaren genom att lämna oriktiga uppgifter eller på  annat sätt har förorsakat att bidraget har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för det syfte som anges i 1 §,
4. mottagaren inte har lämnat en sådan redovisning som avses i 
10 § eller ett sådant underlag som avses i 11 §,
5. villkor i beslutet inte har följts, eller
6. mottagaren inte uppfyller villkoren i 4 § och det inte  finns sådana särskilda skäl enligt 5 § som innebär att bidrag  ändå får lämnas.
16 §
Om en bidragsmottagare är återbetalningsskyldig enligt 
15 §, ska Myndigheten för ungdoms- och civilsamhällesfrågor  besluta att helt eller delvis kräva tillbaka bidraget. Om det  finns särskilda skäl för det, får Myndigheten för ungdoms- och  civilsamhällesfrågor besluta att helt eller delvis avstå från  ett krav på återbetalning.
Överklagande
17 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Bemyndigande
18 §
Myndigheten för ungdoms- och civilsamhällesfrågor får  meddela föreskrifter om verkställigheten av denna förordning.
Övergångsbestämmelser
2025:849
1. Denna förordning träder i kraft den 1 oktober 2025.
2. Genom förordningen upphävs förordningen (2008:349) om  statsbidrag till organisationer för homosexuella, bisexuella,  transsexuella eller personer med könsöverskridande identitet  eller uttryck.
3. Den upphävda förordningen gäller fortfarande för  statsbidrag som har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.