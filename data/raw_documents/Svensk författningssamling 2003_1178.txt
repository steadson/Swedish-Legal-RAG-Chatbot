Title: Förordning (2003:1178) om överlämnande till Sverige enligt en europeisk arresteringsorder
SFS Number: Svensk författningssamling 2003:1178
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20031178-om-overlamnande-till_sfs-2003-1178/
Source Link: http://rkrattsbaser.gov.se/sfst?bet=2003:1178
Amendment Register Link: http://rkrattsbaser.gov.se/sfsr?bet=2003:1178
Ministry/Authority: Justitiedepartementet BIRS
Issued: 2003-12-18
Metadata: {"Utfärdad": "2003-12-18", "Ändrad": "t.o.m. SFS 2024:636"}

==================================================

Förordning (2003:1178) om överlämnande till Sverige enligt en europeisk arresteringsorder
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2003:1178
Departement/myndighet
:   
Justitiedepartementet BIRS
Utfärdad
:   
2003-12-18
Ändrad
:   
t.o.m. SFS 2024:636
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna förordning innehåller bestämmelser för genomförande av rådets rambeslut 2002/584/RIF av den 13 juni 2002 om en europeisk arresteringsorder och överlämnande mellan medlemsstaterna, ändrat genom rådets rambeslut 2009/299/RIF.
Bestämmelser om överlämnande från Sverige finns i lagen
(2003:1156) om överlämnande från Sverige enligt en europeisk arresteringsorder och i förordningen (2003:1179) om överlämnande från Sverige enligt en europeisk arresteringsorder. Förordning (2013:842).
2 §
De begrepp som används i denna förordning har samma  betydelse som i lagen (2003:1156) om överlämnande från Sverige  enligt en europeisk arresteringsorder.
Med en svensk arresteringsorder avses en sådan  arresteringsorder som anges i 1 kap. 3 § samma lag och som  utfärdas av en svensk åklagare. Riksåklagaren bestämmer vilka  åklagare inom åklagarväsendet som är behöriga att utfärda en  svensk arresteringsorder.
En svensk europeisk delegerad åklagare och den svenska  europeiska åklagaren är som särskilda åklagare behöriga att  utfärda en svensk arresteringsorder när de fullgör uppgifter  för Europeiska åklagarmyndigheten. Förordning (2024:636).
Utfärdande av en europeisk arresteringsorder
Arresteringsorder för lagföring
3 §
En svensk arresteringsorder för lagföring får utfärdas  för brott för vilket den eftersökte är häktad på sannolika  skäl misstänkt för brottet och för vilket det är föreskrivet  fängelse i ett år eller mer. För en gärning som legat till  grund för ett beslut om övervakningsåtgärder som följs upp i  en annan medlemsstat i Europeiska unionen får en  arresteringsorder utfärdas även om det för gärningen inte är  föreskrivet fängelse i ett år eller mer.
En arresteringsorder som utfärdas för brott som avses i  första stycket får uppta också andra brott som den eftersökte  misstänks för (accessoriskt överlämnande).  Förordning (2016:1142).
Arresteringsorder för verkställighet av en frihetsberövande påföljd
4 §
En europeisk arresteringsorder för verkställighet av en  frihetsberövande påföljd utfärdas på begäran av  Kriminalvården.
En arresteringsorder får utfärdas för en dom som har fått laga  kraft, om en frihetsberövande påföljd i minst fyra månader  eller utan tidsbegränsning har dömts ut.
En arresteringsorder som utfärdas för en dom som avses i andra  stycket får uppta också andra domar som gäller den eftersökte  och som har fått laga kraft, om domstolen där har dömt till en  frihetsberövande påföljd (accessoriskt överlämnande).
Förordning (2024:49).
4 a §
När det finns anledning för Kriminalvården att begära  att en arresteringsorder för verkställighet av en  frihetsberövande påföljd ska utfärdas, ska Kriminalvården  underrättas om skälen för det av
- chefsöverläkaren vid den sjukvårdsinrättning där den dömde  är inskriven eller skulle skrivas in, om påföljden är  överlämnande till rättspsykiatrisk vård, eller
- Statens institutionsstyrelse, om påföljden är sluten  ungdomsvård.
Chefsöverläkaren och Statens institutionsstyrelse ska lämna de  uppgifter som behövs för Kriminalvårdens begäran.
Förordning (2024:49).
Proportionalitet
5 §
En svensk arresteringsorder får utfärdas endast om det med beaktande av det men för den enskilde samt den tidsutdräkt och de kostnader som kan antas uppkomma i ärendet framstår som motiverat med hänsyn till brottets art och svårhetsgrad samt övriga omständigheter.
Om den eftersökte är under arton år, får en arresteringsorder utfärdas endast om det är fråga om allvarlig brottslighet eller den unge har stark anknytning till Sverige eller det i övrigt finns särskilda skäl för att begära överlämnande till Sverige.
Arresteringsorderns utformning
6 §
En svensk arresteringsorder skall vara upprättad i enlighet med det formulär som avses i 1 kap. 4 § lagen (2003:1156) om överlämnande från Sverige enligt en europeisk arresteringsorder.
Det skall framgå av arresteringsordern om den avser även accessoriskt överlämnande. I så fall skall det också framgå om den eftersökte är häktad för brottet, liksom den utdömda påföljden eller straffskalan för brottet.
Översändande och förvaring
7 §
En svensk arresteringsorder får registreras i Schengens  informationssystem (SIS) eller i ett annat system för  eftersökning av personer som är misstänkta för brott.  Registreringen ska utföras av Polismyndigheten, som också ska  förvara arresteringsordern.
Om det är känt i vilken annan medlemsstat den eftersökte  uppehåller sig, får arresteringsordern sändas direkt till den  verkställande myndigheten i den staten. Åklagaren ansvarar då  för åtgärder enligt 11 §. En kopia av arresteringsordern ska  sändas till Polismyndigheten. Förordning (2016:1142).
Återkallelse
8 §
När det inte längre finns skäl att begära den eftersökte  överlämnad, ska arresteringsordern återkallas. Den  verkställande myndigheten i den andra medlemsstaten och  Polismyndigheten ska omedelbart underrättas om återkallelsen.  Förordning (2016:1142).
Förfarandet sedan den eftersökte anträffats
Information vid anträffande
9 §
När åklagaren får information om att den eftersökte har  anträffats, ska åklagaren omedelbart vidarebefordra  informationen till Polismyndigheten, om den inte redan har  fått informationen.
Om en annan myndighet än den myndighet där åklagaren som har  utfärdat arresteringsordern är verksam får information om att  den eftersökte har anträffats, ska den myndigheten omedelbart  vidarebefordra informationen till åklagaren.
Förordning (2024:636).
Förhållandet till utlämning
10 §
Om den andra medlemsstaten meddelar att ett  utlämningsförfarande ska tillämpas, ska förordningen 
(1982:306) med vissa bestämmelser om utlämning för brott  tillämpas i stället för denna förordning. Åklagaren ska  omedelbart överlämna ärendet till den myndighet som, enligt  samma förordning, är behörig att göra framställningar om  utlämning till den andra medlemsstaten.
I fall som avses i första stycket behöver någon ny  framställning inte göras, om den andra staten godtar  arresteringsordern som en framställning om utlämning.
Förordning (2016:1142).
Översättning och översändande
11 §
När Polismyndigheten får information om att den eftersökte har anträffats i en annan medlemsstat och arresteringsordern har registrerats enligt 7 § första stycket, ska myndigheten omedelbart
1. låta översätta arresteringsordern till den andra medlemsstatens språk eller till ett språk som den staten har förklarat sig godta, och
2. översända arresteringsordern till den verkställande myndigheten i den andra staten. Förordning (2014:1164).
Försvarare eller biträde
11 a §
Om den verkställande myndigheten i den andra  medlemsstaten informerar åklagaren om att den eftersökte vill  utse en försvarare eller ett biträde i Sverige, ska åklagaren  så snart som möjligt ge den eftersökte information som  underlättar för honom eller henne att utse en försvarare  eller ett biträde. Om den eftersökte har en offentlig  försvarare förordnad i Sverige, ska åklagaren informera den  eftersökte om det. Förordning (2016:1142).
Garantier för överlämnande
12 §
Åklagaren prövar frågor om garantier som den  verkställande myndigheten kräver för överlämnande. Vid  överlämnande för lagföring prövar dock Riksåklagaren frågor  om garantier som hänför sig till villkor om återförande av  den eftersökte. Förordning (2016:1142).
Transport
13 §
Åklagaren ansvarar för att den eftersökte förs till  Sverige när den andra medlemsstaten har beslutat om  överlämnande hit. Åklagaren ska se till att den eftersökte  hämtas till Sverige inom den utsatta tiden, om inte annat har  överenskommits. Åklagaren får begära hjälp av  Polismyndigheten om det behövs.
Bestämmelser om transporter i Sverige finns i 8 kap. 3 §  lagen (2003:1156) om överlämnande från Sverige enligt en  europeisk arresteringsorder. Förordning (2017:145).
Övriga frågor
Överförande av verkställighet av en frihetsberövande påföljd
14 §
Om överlämnande till Sverige för lagföring har ägt rum på villkor att den som överlämnas återförs till den andra medlemsstaten för att där verkställa en frihetsberövande påföljd som dömts ut med anledning av överlämnandet, ska åklagaren så snart domen har fått laga kraft mot den dömde pröva om förutsättningarna för återförande är uppfyllda.
Om den som har överlämnats ska återföras enligt första stycket, ska åklagaren omedelbart underrätta Kriminalvården. Förordning (2015:110).
15 §
Om en begäran om överlämnande till Sverige för  verkställighet av en frihetsberövande påföljd har avslagits på  den grunden att den andra medlemsstaten övertar  verkställigheten av påföljden, ska åklagaren omedelbart  underrätta Kriminalvården, som i sin tur därefter ska  underrätta
- chefsöverläkaren vid den sjukvårdsinrättning där den dömde  var inskriven eller skulle skrivas in vid utfärdandet av  arresteringsordern, om påföljden är överlämnande till  rättspsykiatrisk vård, eller
- Statens institutionsstyrelse, om påföljden är sluten  ungdomsvård. Förordning (2024:49).
15 a §
I lagen (2015:96) om erkännande och verkställighet av frihetsberövande påföljder inom Europeiska unionen finns bestämmelser om erkännande och verkställighet av en svensk dom på frihetsberövande påföljd i en annan medlemsstat i Europeiska unionen. Förordning (2015:110).
Underrättelse vid villkorat överlämnande till Sverige
15 b §
Om någon i ett fall som avses i 8 kap. 1 § lagen 
(2003:1156) om överlämnande från Sverige enligt en europeisk  arresteringsorder ska återföras till en annan medlemsstat, ska  åklagaren underrätta Polismyndigheten om när återförandet ska  äga rum. Förordning (2024:49).
Samtycke till utvidgat överlämnande
16 §
En person som har överlämnats till Sverige kan samtycka till åtal eller straff här för annat brott som personen har begått före överlämnandet. Sådant samtycke lämnas till åklagare.
Samtycket ska antecknas på ett formulär som fastställs av riksåklagaren. Formuläret ska om möjligt vara skrivet på det språk som normalt används av den som har överlämnats. Om ett annat språk används, ska det antecknas på handlingen vilka åtgärder som har vidtagits för att kontrollera att den som har överlämnats har förstått innebörden av samtycket.
Förordning (2012:570).
Handläggning av utvidgat överlämnande
17 §
Om överlämnande till Sverige har beviljats och fråga  uppkommer om att begära den andra statens tillstånd till en  sådan åtgärd som avses i 6 kap. 8 § första stycket 1 lagen 
(2003:1156) om överlämnande från Sverige enligt en europeisk  arresteringsorder, gäller andra-tredje styckena. Detsamma  gäller om någon har utlämnats till Sverige från en  medlemsstat i Europeiska unionen och en sådan fråga därefter  uppkommer.
Begäran ska innehålla de uppgifter som avses i 6 §. Den ska  översättas till ett språk som avses i 11 § 1 och sändas till  den verkställande myndigheten i den andra medlemsstaten.
Följande föreskrifter i denna förordning ska tillämpas:
- 2 § andra stycket om behörig åklagare,
- 8 § om återkallelse,
- 10 § om förhållandet till utlämning,
- 12 § om garantier, och
- 14 och 15 §§ om överförande av straffverkställighet.
Förordning (2016:1142).
Övergångsbestämmelser
2012:570
1. Denna förordning träder i kraft den 16 oktober 2012.
2. Äldre bestämmelser gäller för ärenden som har inletts före ikraftträdandet.
2015:110
1. Denna förordning träder i kraft den 1 april 2015.
2. Äldre bestämmelser gäller för ärenden som inletts före ikraftträdandet.
3. Äldre bestämmelser tillämpas vid handläggningen av ett ärende i förhållande till en medlemsstat inom Europeiska unionen som när ärendet inleds inte har genomfört rådets rambeslut 2008/909/RIF av den 27 november 2008 om tillämpning av principen om ömsesidigt erkännande på brottmålsdomar avseende fängelse eller andra frihetsberövande åtgärder i syfte att verkställa dessa inom Europeiska unionen.
4. Äldre bestämmelser tillämpas i förhållande till en medlemsstat inom Europeiska unionen som avgett en förklaring enligt artikel 28.2 i rambeslut 2008/909/RIF av den 27 november 2008 om tillämpning av principen om ömsesidigt erkännande på brottmålsdomar avseende fängelse eller andra frihetsberövande åtgärder i syfte att verkställa dessa inom Europeiska unionen om att i förhållande till en dom som fått laga kraft före ett visst datum ska rambeslutet inte tillämpas.
2016:1142
1. Denna förordning träder i kraft den 19 december 2016.
2. Polismyndigheten ska fram till och med den 30 april 2017  bistå åklagaren vid utfärdandet av en svensk  arresteringsorder enligt 4 §.
2024:49
1. Denna förordning träder i kraft den 1 mars 2024.
2. Äldre bestämmelser gäller för ärenden som har inletts före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.