Title: Förordning (2018:496) om statligt stöd för att minska utsläpp av mikroplaster till vattenmiljön
SFS Number: Svensk författningssamling 2018:496
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018496-om-statligt-stod-for-att_sfs-2018-496/
Source Link: http://rkrattsbaser.gov.se/sfst?bet=2018:496
Amendment Register Link: http://rkrattsbaser.gov.se/sfsr?bet=2018:496
Ministry/Authority: Miljödepartementet
Issued: 2018-05-09
Metadata: {"Utfärdad": "2018-05-09", "Ändrad": "t.o.m. SFS 2020:1092"}

==================================================

Förordning (2018:496) om statligt stöd för att minska utsläpp av mikroplaster till vattenmiljön
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:496
Departement/myndighet
:   
Miljödepartementet
Utfärdad
:   
2018-05-09
Ändrad
:   
t.o.m. SFS 2020:1092
Tidsbestämd
: 
2023-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Syftet med denna förordning är att genom minskade  utsläpp av mikroplaster och andra föroreningar till  vattenmiljön bidra till att nå miljökvalitetsmålen Hav i  balans samt levande kust och skärgård, Giftfri miljö, Levande  sjöar och vattendrag samt Grundvatten av god kvalitet.
Förordningen är meddelad med stöd av
- 8 kap. 11 § regeringsformen i fråga om 23 §, och
- 8 kap. 7 § regeringsformen i fråga om övriga  bestämmelser.
Ordförklaringar
2 §
Ord och uttryck i denna förordning har samma betydelse  som i
1. kommissionens förordning (EU) nr 651/2014 av den 17 juni 
2014 genom vilken vissa kategorier av stöd förklaras  förenliga med den inre marknaden enligt artiklarna 107 och 
108 i fördraget, och
2. kommissionens förordning (EU) nr 1407/2013 av den 18  december 2013 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse.
Förutsättningar för stöd
3 §
Om det finns medel, får Naturvårdsverket ge statligt  stöd enligt denna förordning i form av bidrag till
1. investeringar i teknik eller i andra åtgärder som syftar  till att
a) rena dagvatten från mikroplaster och andra föroreningar,  eller
b) på annat sätt minska spridning av mikroplaster och andra  föroreningar via dagvatten, och
2. förstudier och andra förberedande åtgärder inför sådana  investeringar.
4 §
Stöd får inte ges till privatpersoner.
5 §
Stöd får inte ges till åtgärder enligt 3 § som
1. har påbörjats innan beslut om stöd har fattats,
2. utgörs av informationsinsatser, eller
3. är marknadsföring enligt definitionen i 3 §  marknadsföringslagen (2008:486).
Förordning (2020:1092).
6 §
Stöd till andra än företag får ges med högst 90  procent av kostnaderna för stödberättigande åtgärder. Vid  beräkning av kostnaderna för en åtgärd ska eventuella stöd  som beviljats enligt en annan författning räknas av.
7 §
Stöd till företag får endast ges i enlighet med
1. de villkor och till sådana åtgärder som anges i kapitel I  och i artikel 36 eller 49 i kommissionens förordning (EU) nr 
651/2014, eller
2. de villkor som anges i kommissionens förordning (EU) nr 
1407/2013.
8 §
Stöd får endast ges om mottagaren åtar sig att
1. utvärdera resultatet av åtgärderna och om syftet med  stödet har kunnat uppfyllas, och
2. på lämpligt sätt och i rimlig utsträckning sprida relevant  kunskap från utvärderingen.
Ansökan om stöd
9 §
Ansökan om stöd ska göras skriftligt till Naturvårdsverket  på det sätt som myndigheten anvisar och innehålla
1. uppgifter om sökanden och kontaktperson för sökanden,
2. en beskrivning av åtgärden och åtgärdens plats samt dess  finansiering, genomförande och tidsplan,
3. en förteckning över kostnaderna för att genomföra åtgärden  och hur stor andel av kostnaderna som stöd söks för,
4. en uppskattning av hur mycket utsläppen av mikroplaster och  andra föroreningar till vattenmiljön kan förväntas minska på  grund av åtgärden,
5. uppgifter om den utvärdering av åtgärderna som sökanden  planerar och om hur kravet på spridning av relevant kunskap  kan uppfyllas, och
6. en upplysning om andra stöd som sökanden eller någon annan  har sökt eller beviljats och som avser samma stödberättigande  kostnader som ansökan avser. Förordning (2020:1092).
10 §
Om ansökan gäller ett stöd som omfattas av  kommissionens förordning (EU) nr 651/2014 ska den också  innehålla uppgifter om företagets namn, antal anställda,  årsomsättning och balansomslutning.
11 §
Om ansökan gäller stöd som omfattas av kommissionens  förordning (EU) nr 1407/2013, ska den också innehålla en  redogörelse för allt annat stöd av mindre betydelse som  sökanden har fått under de två föregående beskattningsåren  och det innevarande beskattningsåret.
Prövning och beslut om stöd
12 §
Frågor om stöd prövas av Naturvårdsverket.
13 §
I ett beslut om att ge stöd ska Naturvårdsverket  ange
1. när de åtgärder som stödet ges för senast ska vara  slutförda,
2. att stödmottagaren, på begäran av Naturvårdsverket, ska  lämna de uppgifter som krävs för att Naturvårdsverket ska  kunna utvärdera resultatet av åtgärderna, och
3. de ytterligare villkor som behövs för att kraven enligt  denna förordning och syftet med stödet enligt 1 § ska vara  uppfyllda.
Utbetalning av stöd
14 §
Om Naturvårdsverket beslutar att ge stöd, ska  Naturvårdsverket bestämma stödets storlek och besluta om  utbetalning.
Ett stödbelopp får betalas ut i omgångar.
15 §
Stödet ska inte betalas ut till ett företag som är  föremål för betalningskrav på grund av ett beslut av  Europeiska kommissionen om att ett stöd som har beviljats av  en svensk stödgivare är olagligt och oförenligt med den inre  marknaden.
16 §
Stödet ska inte betalas ut, om
1. sökanden genom att lämna oriktiga uppgifter eller på annat  sätt orsakat att stödet har beviljats felaktigt eller med för  högt belopp,
2. stödet av annan orsak har beviljats felaktigt eller med  för högt belopp och mottagaren skäligen borde ha insett  detta, eller
3. villkoren för stödet inte har uppfyllts.
Slutredovisning
17 §
Åtgärder som stöd har beviljats för ska slutredovisas  till Naturvårdsverket tillsammans med en ekonomisk  redovisning och specificerade skriftliga underlag som styrker  de stödberättigande kostnaderna.
Återbetalning och återkrav
18 §
Mottagaren av ett utbetalat stöd är  återbetalningsskyldig, om stödet inte skulle ha betalats ut  enligt 16 §. Mottagaren ska betala ränta enligt räntelagen 
(1975:635) på det belopp som omfattas av  återbetalningsskyldigheten.
19 §
Om en stödmottagare är återbetalningsskyldig enligt 
18 §, ska Naturvårdsverket besluta att kräva tillbaka stödet  tillsammans med ränta.
Naturvårdsverket får besluta att helt eller delvis avstå från  kravet, om det finns särskilda skäl.
Uppföljning och utvärdering
20 §
Naturvårdsverket ska följa upp och utvärdera de stöd  som ges enligt denna förordning.
Offentliggörande, rapportering och registerföring
21 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Särskilda uppgifter till sökanden
22 §
Om ansökan gäller stöd enligt kommissionens  förordning (EU) nr 1407/2013, ska Naturvårdsverket lämna de  upplysningar till företaget som framgår av artikel 6.1 i den  förordningen.
Bemyndigande
23 §
Naturvårdsverket får meddela föreskrifter om  verkställigheten av denna förordning.
Överklagande
24 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol. Andra  beslut än beslut enligt 15 eller 16 § om att inte betala  ut stöd får dock inte överklagas. Förordning (2018:497).
Övergångsbestämmelser
2018:496
1. Denna förordning träder i kraft den 1 juni 2018.
2. Förordningen upphör att gälla vid utgången av 2020.
3. Den upphävda förordningen gäller dock fortfarande för stöd  som har beviljats före utgången av 2022.
Förordning (2020:1092).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.