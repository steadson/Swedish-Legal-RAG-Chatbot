Title: Förordning (2007:813) om jobbgaranti för ungdomar
SFS Number: Svensk författningssamling 2007:813
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2007813-om-jobbgaranti-for-ungdomar_sfs-2007-813/
Source Link: http://rkrattsbaser.gov.se/sfst?bet=2007:813
Amendment Register Link: http://rkrattsbaser.gov.se/sfsr?bet=2007:813
Ministry/Authority: Arbetsmarknadsdepartementet AA
Issued: 2007-11-08
Metadata: {"Utfärdad": "2007-11-08", "Ändrad": "t.o.m. SFS 2024:1355"}

==================================================

Förordning (2007:813) om jobbgaranti för ungdomar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:813
Departement/myndighet
:   
Arbetsmarknadsdepartementet AA
Utfärdad
:   
2007-11-08
Ändrad
:   
t.o.m. SFS 2024:1355
Övrig text
:   
Rättelseblad 2007:813 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om det arbetsmarknadspolitiska programmet jobbgaranti för ungdomar.
Syftet med jobbgarantin för ungdomar är att erbjuda ungdomar särskilda arbetsmarknadspolitiska insatser på ett tidigt stadium för att de så snabbt som möjligt ska få arbete motsvarande hela sitt arbetsutbud eller påbörja eller återgå till en utbildning som inte berättigar till aktivitetsstöd eller utvecklingsersättning. Förordning (2012:690).
2 §
Arbetsförmedlingen ska för deltagare i jobbgarantin för  ungdomar genomföra en fördjupad kartläggning som kompletterar  den individuella handlingsplanen. Den fördjupade  kartläggningen ska visa vilka aktiviteter deltagaren behöver  för att ytterligare kunna stärka sin position på  arbetsmarknaden.
Den individuella handlingsplanen ska revideras utifrån  resultatet av den fördjupade kartläggningen. Sedan  handlingsplanen reviderats ska Arbetsförmedlingen lämna  deltagaren det intensifierade stöd som han eller hon bedöms  behöva för att kunna uppfylla det som framgår av  handlingsplanen. Förordning (2023:554).
Anvisningar till jobbgarantin för ungdomar
3 §
En anvisning till jobbgarantin för ungdomar innebär att  den som anvisas erbjuds att ta del av garantin. Inom ramen  för garantin kan den enskilde ta del av aktiviteter där  aktivitetsstöd eller utvecklingsersättning kan lämnas  enligt  förordningen (2017:819) om ersättning till deltagare i  arbetsmarknadspolitiska insatser.
Så snart den enskilde uppfyller förutsättningarna för en  anvisning till jobbgarantin enligt 5 §, ska  Arbetsförmedlingen pröva om en sådan anvisning ska göras.
Frågor om anvisningar prövas av Arbetsförmedlingen.
Förordning (2017:828).
4 §
En anvisning till jobbgarantin för ungdomar ska avse  verksamhet på heltid.
En anvisning får dock avse verksamhet på deltid, om den  enskildes arbetsutbud understiger det arbetsutbud som  motsvarar verksamhet på heltid och detta beror på
1. sjukdom eller funktionsnedsättning som medför nedsatt  arbetsförmåga,
2. föräldraledighet, eller
3. annat hinder som anmälts till och godtagits av  Arbetsförmedlingen.
I fall som avses i andra stycket ska anvisningen göras för den  tid som motsvarar arbetsutbudet.
En anvisning får även göras på deltid i en omfattning som  understiger arbetsutbudet om den enskilde samtidigt
1. arbetar, under förutsättning att han eller hon har rätt  till arbetslöshetsersättning enligt lagen (2024:506) om  arbetslöshetsförsäkring och att arbetstiden och tiden i  garantin sammanlagt motsvarar hans eller hennes arbetsutbud,  eller
2. studerar inom ramen för kommunal vuxenutbildning i svenska  för invandrare eller motsvarande utbildning vid folkhögskola  enligt 24 kap. skollagen (2010:800), eller har fyllt 20 år och  studerar inom ramen för kommunal vuxenutbildning på  grundläggande eller gymnasial nivå eller motsvarande  utbildning inom folkhögskolan, under förutsättning att  studietiden och tiden i garantin sammanlagt motsvarar hans  eller hennes arbetsutbud. Förordning (2024:1355).
4 a §
För den som har ett nedsatt arbetsutbud på grund av sjukdom eller funktionsnedsättning som medför nedsatt arbetsförmåga ska en anvisning göras på heltid, trots att den enskilde har ett lägre arbetsutbud. Detta gäller dock endast under förutsättning att han eller hon inte kan få sjukpenning enligt socialförsäkringsbalken med anledning av sjukdomen eller funktionsnedsättningen samtidigt som han eller hon är inskriven i programmet och får aktivitetsstöd.
För den som avses i första stycket och samtidigt har ett nedsatt arbetsutbud på grund av föräldraledighet eller annat hinder som anmälts till och godtagits av Arbetsförmedlingen eller ägnar sig åt sådana aktiviteter som avses i 4 § fjärde stycket, ska anvisningen avse verksamhet i sådan omfattning att den sammanlagda tiden motsvarar verksamhet på heltid.
Förordning (2010:1732).
4 b §
Om en anvisning görs till verksamhet på deltid, ska skälen för beslutet anges i beslutet. Vidare ska de uppgifter som ligger till grund för beslutet dokumenteras hos Arbetsförmedlingen. Förordning (2010:64).
Vem som får anvisas till jobbgarantin för ungdomar
5 §
En anvisning till jobbgarantin för ungdomar får göras för  en arbetslös person som har fyllt 16 men inte 25 år och som  har varit arbetslös och anmäld hos den offentliga  arbetsförmedlingen i sammanlagt 90 kalenderdagar under en  ramtid om fyra månader.
En anvisning till garantin får även göras för en person som  har fyllt 16 men inte 25 år, är arbetslös och anmäld hos den  offentliga arbetsförmedlingen och som har
1. dömts till fängelse och beviljats vistelse utanför anstalt  enligt 11 kap. 1 § fängelselagen (2010:610) eller blivit  villkorligt frigiven men inte fullgjort ett år av prövotiden,  eller
2. deltagit i insatser enligt förordningen (2017:820) om  etableringsinsatser för vissa nyanlända invandrare under  maximal tid enligt den förordningen. Förordning (2019:1159).
Vad man kan ta del av inom jobbgarantin för ungdomar
6 §
Aktiviteterna i jobbgarantin för ungdomar, inklusive  sådant arbete eller sådan utbildning som enligt 10 § andra  stycket får ingå i garantin, ska täcka den enskildes  arbetsutbud inom garantin och omfatta
1. fördjupad kartläggning,
2. studie- och yrkesvägledning,
3. jobbsökaraktiviteter med coachning,
4. arbetspraktik,
5. utbildning,
6. stöd till start av näringsverksamhet,
7. arbetslivsinriktad rehabilitering,
8. arbetsträning,
9. förstärkt arbetsträning, och
10. förmedlingsinsatser enligt förordningen (2022:812) om  förmedlingsinsatser.
Jobbsökaraktiviteter ska under arbetspraktik, utbildning och  arbetslivsinriktad rehabilitering motsvara minst fyra timmar  per vecka och regelbundet redovisas till och följas upp av  coachen. Förordning (2022:815).
7 §
Med arbetspraktik enligt 6 § första stycket 4 avses  praktik på en arbetsplats. Arbetspraktik får anordnas av den  som Arbetsförmedlingen ingår överenskommelse med.
Arbetspraktik inom ramen för jobbgarantin för ungdomar får  pågå under längst tre månader. Förordning (2019:1159).
7 a §
Har upphävts genom förordning (2010:1465).
8 §
Med utbildning enligt 6 § första stycket 5 avses
1. kortare yrkesinriktad utbildning som syftar till att  underlätta för den enskilde att få ett arbete,
2. kortare teoretisk utbildning som syftar till att  underlätta för den enskilde att påbörja eller återgå till en  utbildning som inte berättigar till aktivitetsstöd eller  utvecklingsersättning,
3. folkhögskoleutbildning i studiemotiverande syfte enligt 
30 § andra stycket 3 förordningen (2000:634) om  arbetsmarknadspolitiska program, eller
4. kommunal vuxenutbildning i svenska för invandrare eller  motsvarande utbildning vid folkhögskola enligt 24 kap.  skollagen (2010:800).
Utbildning enligt första stycket 4 får pågå under längst sex  månader. Förordning (2016:819).
9 §
Med stöd till start av näringsverksamhet avses stöd till  en näringsidkares försörjning under inledningsskedet av  näringsverksamheten. Sådant stöd får lämnas till den som har  fyllt 18 år och som bedöms ha goda förutsättningar att driva  näringsverksamheten med tillfredsställande lönsamhet och som  genom verksamheten kan få varaktig sysselsättning. Stödet får  lämnas under längst sex månader. Tiden kan dock förlängas om  det behövs på grund av sjukdom eller på grund av att en  myndighets tillstånd som behövs för verksamheten blivit  försenat.
Arbetsförmedlingen bör inhämta upplysningar om den enskilde  och hans eller hennes förutsättningar att driva  näringsverksamhet innan Arbetsförmedlingen beslutar om stödet.
Stödet ska lämnas som ett stöd av mindre betydelse enligt  kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse.  Arbetsförmedlingen ska utföra de uppgifter som en medlemsstat  har enligt artiklarna 6.4 och 7.4 i kommissionens förordning.
Förordning (2024:309).
9 a §
Arbetslivsinriktad rehabilitering inom ramen för jobbgarantin för ungdomar får pågå under längst sex månader.
Närmare bestämmelser om arbetslivsinriktad rehabilitering finns i förordningen (2000:628) om den arbetsmarknadspolitiska verksamheten.
Förordning (2009:1604).
9 b §
Med arbetsträning enligt 6 § första stycket 8 avses att  den enskilde får arbetsträna på en arbetsplats. Arbetsträning  får anordnas av den som Arbetsförmedlingen ingår  överenskommelse med.
Den som anordnar arbetsträning ska ha åtagit sig att ansvara  för att den enskilde får handledning av en utsedd handledare.
Arbetsträning får pågå under längst tre månader.
Förordning (2022:1352).
9 c §
Med förstärkt arbetsträning enligt 6 § första stycket 9  avses att den enskilde erbjuds en arbetsplats för utredning av  arbetsförmåga eller för arbetsträning. Förstärkt arbetsträning  får anordnas av den som Arbetsförmedlingen ingår  överenskommelse med. Arbetsgivaren har inget inflytande över  vilken person som erbjuds arbetsplatsen.
Den som anordnar förstärkt arbetsträning ska ha åtagit sig att  ansvara för att den enskilde får handledning av en utsedd  handledare.
Förstärkt arbetsträning får pågå under längst sex månader.
Förordning (2022:1352).
Hur lång tid man får ta del av jobbgarantin för ungdomar
10 §
Arbetsförmedlingen ska skriva ut en person ur  jobbgarantin för ungdomar om han eller hon
1. påbörjar ett arbete på heltid med eller utan statligt stöd,
2. påbörjar en utbildning som inte berättigar till  aktivitetsstöd eller utvecklingsersättning,
3. påbörjar en period med föräldrapenningsförmån enligt  socialförsäkringsbalken på heltid,
4. har deltagit i garantin under sammanlagt 15 månader, eller
5. av Arbetsförmedlingen bedöms kunna uppfylla ett  inkomstvillkor enligt 3 kap. 2 § lagen (2024:506) om  arbetslöshetsförsäkring.
Första stycket 2 gäller inte den som studerar inom ramen för  kommunal vuxenutbildning i svenska för invandrare eller  motsvarande utbildning vid folkhögskola enligt 24 kap.  skollagen (2010:800), eller har fyllt 20 år och studerar inom  ramen för kommunal vuxenutbildning på grundläggande eller  gymnasial nivå eller motsvarande utbildning inom  folkhögskolan, under förutsättning att studietiden och tiden i  garantin sammanlagt motsvarar hans eller hennes arbetsutbud.
Om frånvaro enligt första stycket 1-3 kan antas bli kortvarig,  får Arbetsförmedlingen avvakta med utskrivning till dess att  frånvaron har varat mer än 30 kalenderdagar i följd.
Förordning (2024:1355).
10 a §
Arbetsförmedlingen ska skriva ut en person ur  jobbgarantin för ungdomar om han eller hon har en pågående  period med sjukfrånvaro på heltid och den har varat mer än 
30 kalenderdagar i följd.
Innan personen skrivs ut ur garantin ska Arbetsförmedlingen  undersöka om aktiviteterna i programmet kan anpassas så att  han eller hon åter kan delta i programmet.
Förordning (2024:1355).
10 b §
Ärenden om utskrivning ska handläggas skyndsamt.
Förordning (2024:1355).
Återinträde i jobbgarantin för ungdomar
11 §
Den som har skrivits ut ur jobbgarantin för ungdomar  enligt 10 § första stycket 1 har möjlighet att återinträda i  programmet, under förutsättning att han eller hon inte erbjuds  en anställning och inte heller skulle kunna uppfylla ett nytt  inkomstvillkor enligt 3 kap. 2 § lagen (2024:506) om  arbetslöshetsförsäkring.
Den som har skrivits ut ur programmet enligt 10 § första  stycket 2 eller 3 eller enligt 10 a § har möjlighet att  återinträda i det, under förutsättning att han eller hon inte  skulle kunna uppfylla ett inkomstvillkor enligt 3 kap. 2 § och  att avbrottet i programmet har varat i högst ett år.
Den som har skrivits ut ur programmet enligt 10 § första  stycket 5 har möjlighet att återinträda i det under  förutsättning att han eller hon har ansökt om och nekats  arbetslöshetsersättning på den grunden att han eller hon inte  uppfyller ett inkomstvillkor enligt 3 kap. 2 § lagen om  arbetslöshetsförsäkring. Förordning (2024:1355).
Återkallelse av anvisning till jobbgarantin för ungdomar
12 §
En anvisning till jobbgarantin för ungdomar ska återkallas om den som anvisats missköter sig eller stör verksamheten eller om det i övrigt finns särskilda skäl för att återkalla den.
Ett beslut om återkallelse gäller omedelbart.
Förordning (2014:879).
Ny anvisning till jobbgarantin för ungdomar
13 §
Om en anvisning till jobbgarantin för ungdomar har  återkallats därför att den som anvisats misskött sig eller  stört verksamheten, får den enskilde på nytt anvisas till  programmet om han eller hon
1. har anmält sig som arbetssökande hos Arbetsförmedlingen  inom 60 kalenderdagar efter återkallelsen, och
2. efter återkallelsen har varit inskriven som arbetssökande  hos Arbetsförmedlingen under 45 dagar som det skulle ha  lämnats aktivitetsstöd eller utvecklingsersättning för om inte  återkallelsen hade gjorts.
Vid tillämpning av första stycket 2 ska dagar då den enskilde  utfört förvärvsarbete räknas in i de 45 dagarna.  Förordning (2024:1355).
Ersättning till den enskilde
14 §
I förordningen (2017:819) om ersättning till deltagare i  arbetsmarknadspolitiska insatser finns bestämmelser om att  den som tar del av programmet jobbgaranti för ungdomar kan få  ekonomiskt stöd för sin försörjning i form av aktivitetsstöd  eller utvecklingsersättning. Förordning (2017:1165).
Ekonomiskt stöd till anordnare
14 a §
Arbetsförmedlingen får besluta om och betala ut ekonomiskt stöd till
1. en kommun som anordnar studie- och yrkesvägledning eller jobbsökaraktiviteter med coachning, och
2. den som anordnar arbetsträning eller förstärkt arbetsträning.
När ekonomiskt stöd lämnas till privata arbetsgivare eller offentliga arbetsgivare vid drift av affärsverksamhet ska Arbetsförmedlingen säkerställa att inte vissa företag eller viss produktion gynnas på det sätt som framgår av artikel 107.1 i fördraget om Europeiska unionens funktionssätt.
Förordning (2015:148).
14 b §
Arbetsförmedlingen ska se till att stöd enligt denna förordning används på föreskrivet sätt. Förordning (2010:82).
Återbetalning och återkrav
14 c §
En mottagare av ekonomiskt stöd enligt denna förordning är återbetalningsskyldig om han eller hon genom att lämna oriktiga uppgifter eller på något annat sätt har förorsakat att stöd har lämnats på felaktig grund eller med ett för högt belopp.
Om stöd i annat fall har lämnats på felaktig grund eller med ett för högt belopp, är mottagaren återbetalningsskyldig endast om han eller hon insett eller skäligen borde ha insett felet. Förordning (2010:398).
14 d §
Om en mottagare av ekonomiskt stöd är återbetalningsskyldig enligt 14 c §, ska Arbetsförmedlingen besluta att återkräva det felaktigt utbetalda beloppet.
Förordning (2010:398).
14 e §
Vid återkrav enligt 14 d § får Arbetsförmedlingen bevilja anstånd med betalningen eller träffa avtal med den återbetalningsskyldige om en avbetalningsplan.
Arbetsförmedlingen ska i sådana fall ta ut ränta på det obetalda beloppet.
Ränta ska tas ut från den dag då anståndet beviljades eller avtalet om avbetalningsplan träffades, dock inte för tid innan det återkrävda beloppet har förfallit till betalning.
Ränta ska tas ut efter en räntesats som vid varje tidpunkt överstiger statens utlåningsränta med två procentenheter.
Förordning (2010:398).
14 f §
Om ett belopp som har återkrävts med stöd av 14 c §
inte betalas i rätt tid, ska dröjsmålsränta enligt räntelagen
(1975:635) tas ut på beloppet. Detsamma gäller när den återbetalningsskyldige beviljats anstånd med betalningen eller träffat ett avtal om en avbetalningsplan enligt 14 e § och betalning inte sker inom den tid som följer av beslutet om anstånd eller avtalet. Förordning (2010:398).
14 g §
Om det med hänsyn till den återbetalningsskyldiges personliga eller ekonomiska förhållanden eller andra omständigheter finns särskilda skäl för det, får Arbetsförmedlingen helt eller delvis efterge ett krav på återbetalning enligt 14 d § eller ett krav på ränta enligt 14 e eller 14 f §. Myndigheten ska i sådant fall i beslutet ange vilka de särskilda skälen är och dokumentera den information som ligger till grund för beslutet.
Förordning (2010:398).
14 h §
Vid återkrav enligt 14 c § får Arbetsförmedlingen, vid en senare utbetalning till den återbetalningsskyldige, besluta att dra av ett skäligt belopp i avräkning på vad som betalats ut för mycket. Detsamma gäller skyldighet att betala ränta enligt 14 d eller 14 e §. Förordning (2010:398).
Tillsyn
15 §
Arbetsförmedlingen ska till Inspektionen för arbetslöshetsförsäkringen lämna de uppgifter som har betydelse för inspektionens granskning av handläggningen av och rutinerna för handläggningen av ärenden om återkallande av anvisningar till jobbgarantin för ungdomar. Förordning (2007:933).
Omprövning och överklagande
16 §
Arbetsförmedlingens beslut enligt denna förordning ska omprövas hos myndighetens centrala enhet för omprövning, om det begärs av den som beslutet gäller. Vid omprövningen får beslutet inte ändras till den enskildes nackdel.
En begäran om omprövning ska vara skriftlig. Begäran ska ges in till Arbetsförmedlingen och ska ha kommit in dit inom tre veckor från den dag då den som begär omprövning fick del av beslutet. Förordning (2010:398).
16 a §
I 40 § förvaltningslagen (2017:900) finns bestämmelser  om överklagande till allmän förvaltningsdomstol. Andra beslut  än beslut om omprövning av beslut enligt 10, 10 a, 11, 12 och 
14 h §§ får dock inte överklagas.
Om ett beslut överklagas innan det har omprövats, ska  överklagandet anses som en begäran om omprövning.
Förordning (2024:1355).
Bemyndigande
17 §
Arbetsförmedlingen får meddela de föreskrifter som behövs för verkställigheten av denna förordning.
Förordning (2007:933).
Övergångsbestämmelser
2007:813
1. Denna förordning träder i kraft den 3 december 2007.
2. För ungdomar som vid ikraftträdandet uppfyller villkoren för deltagande enligt 5 §, och som har varit arbetslösa och anmälda som arbetssökande hos den offentliga arbetsförmedlingen under en sammanhängande period som överstiger tre månader, gäller i stället för 3 § andra stycket att anvisning till jobbgarantin ska ske senast den 31 maj 2008.
3. För en person som fullföljt deltagande i ett arbetsmarknadspolitiskt program enligt punkten 2 i övergångsbestämmelserna till förordningen (2007:816) om ändring i förordningen (2000:634) om arbetsmarknadspolitiska program, ska i den period som avses i 5 § första stycket 2, inräknas den tid som personen deltagit i ett arbetsmarknadspolitiskt program.
2009:1604
1. Denna förordning träder i kraft den 1 januari 2010.
2. Vid tillämpning av 10 § första stycket 5 och andra stycket ska endast sjukdagar från och med den 1 januari 2010 beaktas.
2010:398
1. Denna förordning träder i kraft den 1 juli 2010.
2. Äldre föreskrifter gäller fortfarande i fråga om återkrav av belopp som har betalats ut före ikraftträdandet.
2010:1465
1. Denna förordning träder i kraft den 1 januari 2011.
2. Äldre föreskrifter gäller fortfarande för den som före ikraftträdandet påbörjat den det arbetsmarknadspolitiska aktiviteten lyft.
2012:171
1. Denna förordning träder i kraft den 15 maj 2012.
2. Vid tillämpningen av 4 och 10 §§ jämställs med utbildning i svenska för invandrare motsvarande utbildning enligt 13 kap.
skollagen (1985:1100).
2012:609
1. Denna förordning träder i kraft den 15 november 2012.
2. Äldre föreskrifter gäller fortfarande för frånvaroperiod som påbörjats före ikraftträdandet.
2014:879
1. Denna förordning träder i kraft den 1 mars 2015.
2. Äldre bestämmelser gäller för förhållanden som inträffat före ikraftträdandet.
2015:950
1. Denna förordning träder i kraft den 1 februari 2016.
2. För den som före ikraftträdandet har påbörjat deltagande i  det arbetsmarknadspolitiska programmet arbetslivsintroduktion  gäller 2 och 5 §§ i den äldre lydelsen till och med den 31  december 2016.
2017:828
1. Denna förordning träder i kraft den 1 januari 2018.
2. För personer som har deltagit i insatser enligt den  upphävda lagen (2010:197) om etableringsinsatser för vissa  nyanlända invandrare och som inte får ta del av insatser  enligt förordningen (2017:820) om etableringsinsatser för  vissa nyanlända invandrare gäller 2 och 5 §§ i den äldre  lydelsen.
2019:1159
1. Denna förordning träder i kraft den 1 januari 2020.
2. För den som vid ikraftträdandet bedriver studier inom ramen  för ett utbildningskontrakt enligt förordningen (2015:502) om  viss samverkan om unga och nyanlända gäller 4, 7, 10 och 
10 a §§ i den äldre lydelsen, dock längst till och med den 20  september 2020.
3. För den som före en anvisning till jobbgarantin för  ungdomar har omfattats av ett utbildningskontrakt enligt  förordningen (2015:502) om viss samverkan om unga och  nyanlända gäller 5 § i den äldre lydelsen.
2024:1355
1. Denna förordning träder i kraft den 1 oktober 2025.
2. Bestämmelserna i 4 § i den äldre lydelsen gäller  fortfarande för den som vid ikraftträdandet har en pågående  ersättningsperiod enligt den upphävda lagen (1997:238) om  arbetslöshetsförsäkring.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.