Title: Förordning (2018:1545) om stöd för utveckling och användning av flytande biogas
SFS Number: Svensk författningssamling 2018:1545
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181545-om-stod-for-utveckling-och_sfs-2018-1545/
Source Link: http://rkrattsbaser.gov.se/sfst?bet=2018:1545
Amendment Register Link: http://rkrattsbaser.gov.se/sfsr?bet=2018:1545
Ministry/Authority: Näringsdepartementet RSN
Issued: 2018-08-30
Metadata: {"Utfärdad": "2018-08-30", "Ändrad": "t.o.m. SFS 2019:260"}

==================================================

Förordning (2018:1545) om stöd för utveckling och användning av flytande biogas
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1545
Departement/myndighet
:   
Näringsdepartementet RSN
Utfärdad
:   
2018-08-30
Ändrad
:   
t.o.m. SFS 2019:260
Tidsbestämd
: 
2022-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Syfte och tillämpningsområde
1 §
Stöd enligt denna förordning får, i mån av tillgång på  medel, lämnas för åtgärder som syftar till att främja  utveckling och användning av flytande biogas. Åtgärderna ska  vidtas inom ramen för ett innovationskluster för sådan gas  som har fått statligt stöd enligt artikel 27 i kommissionens  förordning (EU) nr 651/2014 av den 17 juni 2014 genom vilken  vissa kategorier av stöd förklaras förenliga med den inre  marknaden enligt artiklarna 107 och 108 i fördraget.
Normgivningsbemyndigande
2 §
Denna förordning är meddelad med stöd av 8 kap. 7 §  regeringsformen.
Ord och uttryck i förordningen
3 §
Ord och uttryck i denna förordning har samma betydelse  som i kommissionens förordning (EU) nr 1407/2013 av den 18  december 2013 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse och kommissionens förordning (EU) nr 
651/2014.
Stöd till företag
4 §
Stöd ska lämnas
1. i enlighet med de villkor och till sådana åtgärder som  anges i kapitel 1 och artikel 26, 36, 41, 48, 49, 56 eller 56b  i kommissionens förordning (EU) nr 651/2014, eller
2. i enlighet med de villkor som anges i kommissionens  förordning (EU) nr 1407/2013.
Ytterligare stöd får också lämnas enligt artikel 27 i  kommissionens för-ordning (EU) nr 651/2014 till ett sådant  innovationskluster som avses i 1 §.
Stöd som avses i första stycket 2 får uppgå till högst 
50 procent av den beräknade kostnaden för åtgärden.
Förordning (2019:620).
Stöd till andra än företag
5 §
Stöd till andra juridiska personer än företag får  lämnas i den omfattning som krävs för att en åtgärd ska kunna  genomföras och ska när det gäller stödberättigade kostnader  och stödnivåer följa samma villkor som gäller enligt 4 §.
Stöd får inte lämnas till privatpersoner.
Förutsättningar för stöd
6 §
Stöd får lämnas för en åtgärd som innebär
1. demonstration, tillämpning eller spridning av teknik för  produktion av flytande biogas,
2. distribution av flytande biogas, eller
3. gasdrift av fordon och fartyg.
Stöd får endast lämnas till den som bedöms ha förutsättningar  att kunna genomföra åtgärden och sprida information och  erfarenhet om den.
Vid prövningen enligt första och andra stycket ska särskild  vikt läggas vid var åtgärden ska vidtas och om den kan  demonstreras samlat med andra åtgärder inom ramen för ett  sådant innovationskluster som avses i 1 §.
7 §
Stöd får inte lämnas för en åtgärd som stödmottagaren  är skyldig att genomföra enligt lag eller annan  författning.
Stöd får inte heller lämnas till någon som har  skulder för svenska skatter eller avgifter hos  Kronofogdemyndigheten eller som är i likvidation eller  försatt i konkurs.
Handläggning av stödärenden
8 §
Statens energimyndighet prövar frågor om stöd enligt  denna förordning. Innan myndigheten beslutar om stöd får den  vid behov inhämta synpunkter från Naturvårdsverket. Om en  ansökan avser stöd enligt kommissionens förordning (EU) nr 
1407/2013, ska myndigheten lämna de upplysningar till  företaget som framgår av artikel 6.1 i den förordningen.  Myndigheten ska även utföra den uppgift som en medlemsstat  ska utföra enligt artikel 6.3 samma förordning.
Ansökan om stöd
9 §
En ansökan om stöd ska vara skriftlig och ges in till  Statens energimyndighet. Ansökan ska innehålla
1. uppgifter om sökanden, åtgärdens plats och åtgärdens  start- och slutdatum,
2. en beskrivning av åtgärden och dess finansiering,  genomförande och tidsplan,
3. en förteckning över kostnaderna för att genomföra åtgärden  och hur stor andel av kostnaderna som det söks stöd för,
4. en lönsamhetskalkyl,
5. en beskrivning av samverkan och synergieffekter med andra  verksamheter eller projekt, om sådana förekommer och
6. en upplysning om huruvida sökanden har sökt eller fått  något annat statligt stöd eller stöd från Europeiska unionen  för samma åtgärd.
Om ansökan avser ett företag, ska den också innehålla  uppgifter om företagets namn, antal anställda, årsomsättning  och balansomslutning.
Ansökan ska ha kommit in till myndigheten innan de åtgärder  som stödet avser har påbörjats.
Beslut om stöd
10 §
Av ett beslut om stöd ska det framgå när åtgärden som  stödet beviljats för senast ska vara slutförd.
Ett beslut om stöd ska förenas med villkor om att  stödmottagaren på begäran av Statens energimyndighet ska  lämna de uppgifter som krävs för uppföljning och utvärdering  av stödet.
Ett beslut om stöd får förenas med de övriga villkor som  krävs för att syftet med stödet ska tillgodoses.
Utbetalning av stöd
11 §
Stöd enligt denna förordning betalas ut av Statens  energimyndighet.
12 §
Ett beslutat stöd får betalas ut i omgångar. Dock får  högst 75 procent av beloppet betalas ut innan åtgärden har  slutförts.
En begäran om utbetalning av resterande stöd ska ha kommit in  till Statens energimyndighet inom tre månader från det att  åtgärden, enligt beslutet om stöd, senast ska vara slutförd.  Till begäran om utbetalning ska stödmottagaren bifoga  specificerade skriftliga underlag om kostnaderna för den  stödberättigande åtgärd som beslutet om stöd avser.
13 §
Ett stöd enligt denna förordning får inte betalas ut  till ett företag som är föremål för betalningskrav på grund  av ett beslut av Europeiska kommissionen som förklarar att  ett stöd beviljat av en svensk stödgivare är olagligt och  oförenligt med den inre marknaden.
14 §
Statens energimyndighet får besluta att ett stöd inte  ska betalas ut om
1. sökanden genom oriktiga uppgifter eller på annat sätt  orsakat att stödet getts felaktigt eller med för högt belopp,
2. stödet av någon annan orsak getts felaktigt eller med för  högt belopp och mottagaren skäligen borde ha insett detta,
3. det visar sig att det inte funnits förutsättningar för  stödet och den som ansökt om stödet borde ha insett detta,
4. stödet helt eller delvis inte har använts för det ändamål  som det har beviljats för, eller
5. villkoren för stödet inte följs.
Återbetalning
15 §
En stödmottagare är återbetalningsskyldig om det  finns grund för det enligt 14 §.
På det belopp som stödmottagaren är återbetalningsskyldig för  ska ränta enligt räntelagen (1975:635) betalas.
16 §
Om en stödmottagare är återbetalningsskyldig enligt 
15 §, ska Statens energimyndighet besluta att helt eller  delvis kräva tillbaka stödet och sådan ränta som ska betalas  enligt 15 § andra stycket.
Om det finns särskilda skäl, får myndigheten sätta ned kravet  på återbetalning och ränta, helt eller delvis.
Uppföljning och utvärdering
17 §
Statens energimyndighet ansvarar för uppföljning och  utvärdering av stöd enligt denna förordning.
Offentliggörande, rapportering och registerföring
18 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens stats-stödsregler och i förordningen 
(2015:605) om tillämpning av Europeiska unionens  statsstödsregler.
Bemyndiganden
19 §
Statens energimyndighet får meddela
1. ytterligare föreskrifter om de uppgifter som ska lämnas i  ansökan om stöd och i samband med begäran om utbetalning,
2. föreskrifter om de uppgifter som ska lämnas inför  uppföljning och utvärdering av stödet, och
3. föreskrifter om verkställighet av denna förordning i  övrigt.
Överklagande
20 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 13 och 14 §§ om att inte betala  ut stöd får dock inte överklagas.
Övergångsbestämmelser
2018:1545
1. Denna förordning träder i kraft den 1 oktober 2018.
2. Förordningen upphör att gälla vid utgången av 2021.
3. Den upphävda förordningen ska dock fortsätta att gälla för  stöd som har beviljats före utgången av 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.