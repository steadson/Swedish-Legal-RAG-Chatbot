Title: Lag (2022:1681) om plattformsoperatörers inhämtande av vissa uppgifter på skatteområdet
SFS Number: Svensk författningssamling 2022:1681
URL: https://www.riksdagen.se/sv/dokument-och-lagar/dokument/svensk-forfattningssamling/lag-20221681-om-plattformsoperatorers_sfs-2022-1681/
Source Link: http://rkrattsbaser.gov.se/sfst?bet=2022:1681
Amendment Register Link: http://rkrattsbaser.gov.se/sfsr?bet=2022:1681
Ministry/Authority: Finansdepartementet
Issued: 2022-12-01
Metadata: {"Utfärdad": "2022-12-01"}

==================================================

Lag (2022:1681) om plattformsoperatörers inhämtande av vissa uppgifter på skatteområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1681
Departement/myndighet
:   
Finansdepartementet
Utfärdad
:   
2022-12-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Lagens tillämpningsområde och innehåll
2 kap. Definitioner och förklaringar
3 kap. Anmälningsskyldighet för rapporteringsskyldiga  plattformsoperatörer som har anknytning till Sverige
4 kap. Registreringsskyldighet för vissa plattformsoperatörer  som har hemvist utanför Europeiska unionen
5 kap. Ansökan om undantag från rapporteringsskyldighet
6 kap. Åtgärder för kundkännedom avseende  rapporteringspliktiga säljare
Övergångsbestämmelser
1 kap. Lagens tillämpningsområde och innehåll
1 §
I denna lag finns bestämmelser om vilka åtgärder  rapporteringsskyldiga plattformsoperatörer ska vidta för att  inhämta uppgifter om säljare på plattformarna. I lagen finns  också bestämmelser om vissa andra skyldigheter för  plattformsoperatörer. Bestämmelser om registrering och beslut  av Skatteverket finns i lagen (2022:1682) om automatiskt  utbyte av upplysningar om inkomster genom digitala  plattformar. Bestämmelser om rapporteringsskyldiga  plattformsoperatörers uppgiftsskyldighet avseende  rapporteringspliktiga säljare finns i 22 c kap.  skatteförfarandelagen (2011:1244).
2 §
I lagen finns
- definitioner och förklaringar (2 kap.),
- bestämmelser om anmälningsskyldighet för  rapporteringsskyldiga plattformsoperatörer som har anknytning  till Sverige (3 kap.),
- bestämmelser om registreringsskyldighet för vissa  plattformsoperatörer som har hemvist utanför Europeiska  unionen (4 kap.),
- bestämmelser om ansökan om undantag från  rapporteringsskyldighet (5 kap.), och
- bestämmelser om åtgärder för kundkännedom avseende  rapporteringspliktiga säljare (6 kap.).
2 kap. Definitioner och förklaringar
1 §
I detta kapitel finns definitioner av vissa begrepp samt  förklaringar till hur vissa termer och uttryck används i  lagen.
Grundläggande begrepp för plattformsoperatör
Rapporteringsskyldig plattformsoperatör
2 §
Med rapporteringsskyldig plattformsoperatör avses en  plattformsoperatör som inte är en undantagen  plattformsoperatör och som
1. har skatterättslig hemvist i Sverige,
2. inte har skatterättslig hemvist i någon stat eller  jurisdiktion men som
a) är inregistrerad i Sverige,
b) har sin plats för företagsledning eller faktiska  företagsledning i Sverige, eller
c) har ett fast driftställe i Sverige och inte är en  kvalificerad plattformsoperatör utanför Europeiska unionen.
En plattformsoperatör som uppfyller kriterierna som avses i  första stycket i både Sverige och en annan medlemsstat i  Europeiska unionen är en rapporteringsskyldig  plattformsoperatör enligt denna lag om den väljer att fullgöra  rapporteringskraven för rapporteringsskyldiga  plattformsoperatörer i Sverige i stället för i en annan  medlemsstat enligt rådets direktiv 2011/16/EU om  administrativt samarbete i fråga om beskattning, i lydelsen  enligt rådets direktiv (EU) 2021/514.
3 §
Med rapporteringsskyldig plattformsoperatör avses även en  plattformsoperatör som inte är en undantagen  plattformsoperatör och som förmedlar berörd verksamhet där en  eller flera rapporteringspliktiga säljare har hemvist i en  medlemsstat i Europeiska unionen eller förmedlar en berörd  verksamhet som innefattar uthyrning av fast egendom som är  belägen i en medlemsstat i Europeiska unionen, under  förutsättning att plattformsoperatören inte
1. har skatterättslig hemvist i en medlemsstat i Europeiska  unionen,
2. är inregistrerad i en medlemsstat i Europeiska unionen,
3. har sin plats för företagsledning eller faktiska  företagsledning i en medlemsstat i Europeiska unionen,
4. har ett fast driftställe i en medlemsstat i Europeiska  unionen, eller
5. är en kvalificerad plattformsoperatör utanför Europeiska  unionen.
En plattformsoperatör är inte rapporteringsskyldig enligt  första stycket om den registrerar sig och lämnar uppgifter i  någon annan medlemsstat i Europeiska unionen.
Plattform
4 §
Med plattform avses all programvara, däribland en  webbplats, del av en webbplats eller applikationer, inklusive  mobila applikationer, som gör det möjligt för säljare att vara  anslutna till andra användare för att bedriva berörd  verksamhet, direkt eller indirekt, i förhållande till sådana  användare. Detta omfattar även arrangemang för inkassering och  betalning av ersättning med avseende på berörd verksamhet.
Med plattform avses inte programvara som utan några  ytterligare åtgärder inom ramen för en berörd verksamhet  endast möjliggör
1. hantering av betalningar i samband med berörd verksamhet,
2. användares listning av, eller reklam för, en berörd  verksamhet, eller
3. omdirigering eller överföring av användare till en  plattform.
Plattformsoperatör
5 §
Med plattformsoperatör avses en enhet som ingår avtal med  säljare i syfte att göra hela eller delar av plattformen  tillgänglig för dessa säljare.
Undantagen plattformsoperatör
6 §
Med undantagen plattformsoperatör avses en  plattformsoperatör som på förhand och årligen på ett  tillfredsställande sätt visar att plattformens hela  företagsmodell är sådan att den inte har rapporteringspliktiga  säljare.
Kvalificerad plattformsoperatör utanför Europeiska unionen
7 §
En plattformsoperatör är en kvalificerad  plattformsoperatör utanför Europeiska unionen om den berörda  verksamhet som plattformsoperatören förmedlar endast består av  kvalificerad berörd verksamhet och plattformsoperatören
1. har skatterättslig hemvist i en kvalificerad jurisdiktion  utanför Europeiska unionen, eller
2. antingen
a) är registrerad i enlighet med lagstiftningen i en  kvalificerad jurisdiktion utanför Europeiska unionen, eller
b) har sin plats för företagsledning eller faktiska  företagsledning i en kvalificerad jurisdiktion utanför  Europeiska unionen.
Kvalificerad jurisdiktion utanför Europeiska unionen
8 §
Med kvalificerad jurisdiktion utanför Europeiska unionen  avses en stat eller jurisdiktion utanför Europeiska unionen  som har ett gällande kvalificerande avtal mellan behöriga  myndigheter med de behöriga myndigheterna i samtliga  medlemsstater som identifieras som rapporteringspliktiga  jurisdiktioner enligt en förteckning som offentliggörs av den  staten eller jurisdiktionen utanför Europeiska unionen.
Gällande kvalificerande avtal mellan behöriga myndigheter
9 §
Med gällande kvalificerande avtal mellan behöriga  myndigheter avses ett avtal mellan behöriga myndigheter i en  medlemsstat och en jurisdiktion utanför unionen
1. som kräver automatiskt utbyte av upplysningar som är  likvärdiga med dem som anges i avsnitt III.B i bilaga V till  rådets direktiv 2011/16/EU om administrativt samarbete i fråga  om beskattning, i lydelsen enligt rådets direktiv (EU) 
2021/514, och
2. vars likvärdighet med rådets direktiv (EU) 2021/514  bekräftats i en genomförandeakt i enlighet med artikel 8ac.7 i  rådets direktiv 2011/16/EU i lydelsen enligt rådets direktiv 
(EU) 2021/514.
Berörd verksamhet
10 §
Med berörd verksamhet avses verksamhet som utförs mot  ersättning och utgörs av
1. uthyrning av fast egendom,
2. en personlig tjänst,
3. försäljning av varor, eller
4. uthyrning av transportmedel.
Med berörd verksamhet avses dock inte verksamheter som utförs  av en säljare i rollen som anställd hos plattformsoperatören  eller hos en enhet som är en närstående enhet till den.
Kvalificerad berörd verksamhet
11 §
Med kvalificerad berörd verksamhet avses en berörd  verksamhet som omfattas av automatiskt utbyte av upplysningar  enligt ett gällande kvalificerande avtal mellan behöriga  myndigheter.
Ersättning
12 §
Med ersättning avses ersättning i någon form som  tillgodoräknas eller betalas ut till en säljare avseende den  berörda verksamheten och vars belopp plattformsoperatören  känner till eller rimligen kan förväntas känna till.  Ersättningen innefattar inte eventuella avgifter, provisioner  eller skatter som den rapporteringsskyldiga  plattformsoperatören har hållit inne eller tagit ut.
Personlig tjänst
13 §
Med personlig tjänst avses en tjänst som innefattar tids-  eller uppgiftsbaserat arbete som
1. utförs av en eller flera fysiska personer som agerar  oberoende eller på en enhets vägnar, och
2. utförs på en användares begäran efter att ha förmedlats via  en plattform.
Grundläggande begrepp för säljare
Rapporteringspliktig säljare
14 §
Med rapporteringspliktig säljare avses en aktiv säljare  som inte är en undantagen säljare.
Säljare
15 §
Med säljare avses en användare av en plattform som vid  något tillfälle under den rapporteringspliktiga perioden är  registrerad på plattformen och utför en berörd verksamhet.
Aktiv säljare
16 §
Med aktiv säljare avses en säljare som under den  rapporteringspliktiga perioden
1. tillhandahåller en berörd verksamhet, eller
2. tillgodoräknas eller får ersättning utbetald med anledning  av en berörd verksamhet.
Undantagen säljare
17 §
Med undantagen säljare avses en säljare
1. som är en myndighetsenhet,
2. som är en enhet vars andelar är föremål för regelmässig  handel på en etablerad värdepappersmarknad eller en närstående  enhet till en sådan enhet,
3. som är en enhet för vilken plattformsoperatören har  förmedlat uthyrningar av fast egendom avseende samma  förtecknade egendom under den rapporteringspliktiga perioden  och antalet uthyrningar uppgår till fler än 2 000, eller
4. för vilken plattformsoperatören har förmedlat försäljning  av varor vid färre än 30 tillfällen och för vilken den totala  ersättning som betalats ut eller tillgodoräknats inte  överstigit 2 000 euro, under den rapporteringspliktiga  perioden.
Övriga definitioner och förklaringar
Enhet
18 §
Med enhet avses en juridisk person eller en annan  juridisk konstruktion, såsom ett bolag, ett partnerskap, en  trust eller en stiftelse.
Förtecknad egendom
19 §
Med förtecknad egendom avses alla fasta egendomsenheter  som
1. är belägna på samma adress,
2. innehas av en och samma ägare, och
3. bjuds ut till uthyrning på en plattform av samma säljare.
Hemvist
20 §
En plattformsoperatör ska anses ha hemvist i en stat  eller jurisdiktion där den har skatterättslig hemvist i  enlighet med den statens eller jurisdiktionens lagstiftning.
En rapporteringsskyldig plattformsoperatör ska anse att en  säljare har hemvist i den stat eller jurisdiktion där denne  har sin primära adress. Om säljarens skatteregistreringsnummer  har utfärdats i en annan stat eller jurisdiktion än den där  säljaren har sin primära adress, ska den rapporteringsskyldiga  plattformsoperatören anse att säljaren har hemvist även i den  stat eller jurisdiktion där skatteregistreringsnumret har  utfärdats om det är en medlemsstat i Europeiska unionen.
Om säljaren har lämnat upplysningar om förekomsten av ett fast  driftställe enligt 6 kap. 4 § 6 ska den rapporteringsskyldiga  plattformsoperatören anse att säljaren har hemvist även i  respektive medlemsstat i Europeiska unionen som angetts av  säljaren.
En rapporteringsskyldig plattformsoperatör ska därutöver anse  att en säljare har hemvist i var och en av de stater och  jurisdiktioner som bekräftats av en sådan elektronisk  identifieringstjänst som avses i 6 kap. 5 § och som  tillgängliggörs av en stat eller jurisdiktion eller av  Europeiska unionen.
Identifikationskod för finansiellt konto
21 §
Med identifikationskod för finansiellt konto avses ett  unikt identifieringsnummer eller motsvarande som finns  tillgängligt för plattformsoperatören och som gäller det  bankkonto eller annat liknande konto för betalningstjänster  till vilket ersättning betalats ut eller tillgodoräknats.
Myndighetsenhet
22 §
Med myndighetsenhet avses
1. en medlemsstat eller annan stat eller jurisdiktion, eller  dess regering,
2. ett subnationellt politiskt förvaltningsområde i en  medlemsstat eller i en annan stat eller jurisdiktion, och
3. en myndighet eller ett organ som helt ägs av en eller flera  sådana enheter som avses i 1 och 2.
Ett subnationellt politiskt förvaltningsområde som avses i  första stycket 2 omfattar delstater, provinser, län, regioner  och kommuner.
Närstående enhet
23 §
Med närstående enhet avses en enhet som
1. kontrollerar den andra enheten,
2. kontrolleras av den andra enheten, eller
3. står under gemensam kontroll tillsammans med den andra  enheten.
Med kontroll avses i första stycket direkt eller indirekt  innehav av mer än 50 procent av rösterna och värdet i en  enhet.
Vid ett indirekt innehav ska bedömningen av om villkoren om  kontroll i första och andra styckena är uppfyllda göras genom  att andelarna på respektive nivå multipliceras med varandra.  En person som innehar mer än 50 procent av rösterna på en nivå  ska anses inneha 100 procent av rösterna på den nivån.
Primär adress
24 §
Med primär adress avses
1. den adress där en säljare som är en fysisk person har sin  primära bostad, eller
2. den adress där en säljare som är en enhet har sitt säte.
Rapporteringspliktig period
25 §
Med rapporteringspliktig period avses det kalenderår  avseende vilket kontrolluppgift ska lämnas enligt 22 c kap.  skatteförfarandelagen (2011:1244).
Registreringsnummer för mervärdesskatt
26 §
Med registreringsnummer för mervärdesskatt avses ett  unikt nummer som identifierar en beskattningsbar person eller  en icke beskattningsbar juridisk person som är registrerad för  mervärdesskatt.
Skatteregistreringsnummer
27 §
Med skatteregistreringsnummer avses registreringsnummer  för skattebetalare utfärdat av en stat eller jurisdiktion där  säljaren har hemvist, eller funktionell motsvarighet om sådant  nummer saknas.
Varor
28 §
Med varor avses alla materiella tillgångar.
3 kap. Anmälningsskyldighet för rapporteringsskyldiga  plattformsoperatörer som har anknytning till Sverige
1 §
Om en plattformsoperatör uppfyller kriterierna för att  vara en rapporteringsskyldig plattformsoperatör enligt 2 kap. 
2 § första stycket, ska plattformsoperatören snarast men  senast inom två månader efter att kriterierna uppfyllts anmäla  till Skatteverket att den uppfyller kriterierna.
En plattformsoperatör som uppfyller kriterierna enligt 2 kap. 
2 § första stycket i både Sverige och en annan medlemsstat i  Europeiska unionen ska snarast men senast inom två månader  efter att kriterierna uppfyllts meddela Skatteverket om i  vilken medlemsstat plattformsoperatören valt att fullgöra  rapporteringskraven. Plattformsoperatören ska även meddela de  behöriga myndigheterna i de andra medlemsstater där  kriterierna är uppfyllda. Om en sådan plattformsoperatör inte  har valt någon medlemsstat att fullgöra rapporteringskraven i,  ska den anses vara rapporteringsskyldig i Sverige.
2 §
En plattformsoperatör som inte längre uppfyller  kriterierna för att vara en rapporteringsskyldig  plattformsoperatör enligt 2 kap. 2 §, ska snarast men senast  inom två månader från att operatören inte längre uppfyller  kriterierna anmäla detta till Skatteverket.
3 §
Regeringen eller den myndighet som regeringen bestämmer  får meddela föreskrifter om vilka uppgifter och vilken  dokumentation en anmälan eller ett meddelande enligt 1 § eller  en anmälan enligt 2 § ska innehålla.
4 kap. Registreringsskyldighet för vissa plattformsoperatörer  som har hemvist utanför Europeiska unionen
1 §
En sådan rapporteringsskyldig plattformsoperatör som avses  i 2 kap. 3 § första stycket ska ansöka om registrering hos en  behörig myndighet i en medlemsstat i Europeiska unionen när  den inleder sin verksamhet som plattformsoperatör.
2 §
Om en rapporteringsskyldig plattformsoperatör som avses i 
1 § väljer att ansöka om registrering hos Skatteverket ska den  lämna följande upplysningar i ansökan:
1. namn,
2. postadress,
3. elektroniska adresser, inbegripet webbplatser,
4. eventuellt skatteregistreringsnummer som har utfärdats till  den rapporteringsskyldiga plattformsoperatören,
5. ett intyg om var den rapporteringsskyldiga  plattformsoperatören, i förekommande fall, har registrerats  för mervärdesskatt enligt avdelning XII kapitel 6 avsnitten 2  och 3 i rådets direktiv 2006/112/EG, och
6. de medlemsstater i vilka rapporteringspliktiga säljare har  hemvist.
En plattformsoperatör som är rapporteringsskyldig enligt 
2 kap. 3 § ska ansöka om registrering enligt första stycket om  den inte registreras och lämnar uppgifter i någon annan  medlemsstat i Europeiska unionen.
3 §
En rapporteringsskyldig plattformsoperatör som ansökt om  registrering hos Skatteverket ska snarast men senast inom två  månader anmäla ändringar av de uppgifter som har lämnats  enligt 2 §.
En plattformsoperatör som inte längre uppfyller kriterierna  för att vara en rapporteringsskyldig plattformsoperatör enligt 
2 kap. 3 § första stycket ska snarast men senast inom två  månader anmäla detta till Skatteverket.
4 §
Regeringen eller den myndighet som regeringen bestämmer  får meddela ytterligare föreskrifter om vilka uppgifter och  vilken dokumentation en ansökan om registrering enligt 2 §  eller en anmälan enligt 3 § ska innehålla.
5 kap. Ansökan om undantag från rapporteringsskyldighet
1 §
En plattformsoperatör som anser sig vara en undantagen  plattformsoperatör under en viss rapporteringspliktig period  kan ansöka om detta hos Skatteverket. En sådan ansökan ska  göras senast före utgången av kalenderåret före den  rapporteringspliktiga perioden. En enhet som blir en  plattformsoperatör under den rapporteringspliktiga perioden  ska i stället göra ansökan snarast men senast före den  rapporteringspliktiga periodens utgång.
Plattformsoperatören ska tillsammans med ansökan ge in  underlag för att visa att plattformens hela företagsmodell är  av sådant slag att den inte har rapporteringspliktiga säljare.
En undantagen plattformsoperatör ska snarast anmäla ändringar  av de uppgifter och underlag som har lämnats i ansökan.
2 §
Regeringen eller den myndighet som regeringen bestämmer  får meddela ytterligare föreskrifter om vilket underlag som  ska ges in tillsammans med en ansökan enligt 1 §.
6 kap. Åtgärder för kundkännedom avseende  rapporteringspliktiga säljare
Förfaranden för att identifiera rapporteringspliktiga säljare
Undantagna säljare
1 §
För att fastställa om en säljare som är en enhet uppfyller  villkoren för en undantagen säljare enligt 2 kap. 17 § 1 eller 
2, får en rapporteringsskyldig plattformsoperatör förlita sig  på allmänt tillgänglig information eller en bekräftelse från  säljaren.
2 §
För att fastställa om en säljare uppfyller villkoren för  en undantagen säljare i 2 kap. 17 § 3 eller 4, får en  rapporteringsskyldig plattformsoperatör förlita sig på de  uppgifter som den har tillgång till.
Inhämtande av uppgifter om säljare
3 §
Den rapporteringsskyldiga plattformsoperatören ska inhämta  följande upplysningar för varje säljare som är en fysisk  person och inte en undantagen säljare:
1. förnamn och efternamn,
2. primär adress,
3. skatteregistreringsnummer som har utfärdats till säljaren,  med uppgift om varje utfärdande stat eller jurisdiktion,  eller, om skatteregistreringsnummer saknas, födelseort för  säljaren,
4. säljarens registreringsnummer för mervärdesskatt om sådant  finns tillgängligt, och
5. födelsedatum.
4 §
Den rapporteringsskyldiga plattformsoperatören ska inhämta  följande upplysningar för varje säljare som är en enhet och  inte en undantagen säljare:
1. fullständigt officiellt namn,
2. primär adress,
3. skatteregistreringsnummer som har utfärdats till säljaren,  med uppgift om varje utfärdande stat eller jurisdiktion,
4. säljarens registreringsnummer för mervärdesskatt om sådant  finns tillgängligt,
5. organisationsnummer eller utländskt  bolagsregistreringsnummer, och
6. förekomst av fast driftställe genom vilket berörd  verksamhet utförs i Europeiska unionen och, när sådant finns,  med uppgift om i vilka medlemsstater det finns ett sådant fast  driftställe.
5 §
Om en rapporteringsskyldig plattformsoperatör använder sig  av en direkt bekräftelse genom en identifieringstjänst som  tillgängliggörs av en stat eller jurisdiktion eller av  Europeiska unionen för att fastställa säljarens identitet och  skatterättsliga hemvist, är operatören inte skyldig att  inhämta de upplysningar som anges i 3 § 2-5 och 4 § 2-6 med  avseende på den stat eller jurisdiktion som tillgängliggjort  tjänsten.
6 §
Den rapporteringsskyldiga plattformsoperatören är inte  skyldig att samla in de upplysningar som anges i 3 § 3 och 4 § 
3 och 5 om den stat eller jurisdiktion där säljaren har  skatterättslig hemvist inte utfärdar skatteregistreringsnummer,  organisationsnummer eller motsvarande utländskt  bolagsregistreringsnummer till säljaren. Den  rapporteringsskyldiga plattformsoperatören är inte skyldig att  samla in de upplysningar som anges i 3 § 3 och 4 § 3 om staten  eller jurisdiktionen där säljaren har hemvist inte kräver att  skatteregistreringsnummer som har utfärdats ska inhämtas.
Förfaranden för inhämtande av uppgifter om fast egendom som  hyrs ut
7 §
Om en säljare bedriver berörd verksamhet som innefattar  uthyrning av fast egendom ska den rapporteringsskyldiga  plattformsoperatören inhämta adressuppgifter för varje  förtecknad egendom. Uppgifter ska även inhämtas om respektive  fastighetsbeteckning eller motsvarighet, enligt nationell rätt  i den stat eller jurisdiktion där den fasta egendomen är  belägen, om sådant har utfärdats.
Om en rapporteringsskyldig plattformsoperatör har förmedlat  uthyrning av fast egendom avseende samma förtecknade egendom  för samma säljare som är en undantagen säljare enligt 2 kap. 
17 § 3, ska den rapporteringsskyldiga plattformsoperatören  inhämta handlingar, uppgifter eller upplysningar som styrker  att den förtecknade egendomen ägs av en och samma ägare.
Förfaranden som ska tillämpas för kontroll av uppgifter om  säljare och fast egendom
8 §
Den rapporteringsskyldiga plattformsoperatören ska  fastställa om de uppgifter som ligger till grund för  bedömningen enligt 1 och 2 §§ av om säljaren är undantagen  samt om de uppgifter som har hämtats in enligt 3 § och 4 § 1-5  om säljaren och enligt 7 § om fast egendom är tillförlitliga.
Plattformsoperatören ska då använda alla upplysningar och  handlingar som den har tillgång till. Den  rapporteringsskyldiga plattformsoperatören ska även använda  eventuella elektroniska gränssnitt som tillgängliggörs utan  kostnad av en stat eller jurisdiktion eller av Europeiska  unionen för att kunna avgöra om ett skatteregistreringsnummer  eller ett registreringsnummer för mervärdesskatt är giltigt.
Trots det som föreskrivs i andra stycket får  plattformsoperatören, i fråga om säljare som redan var  registrerade på plattformen det datum då operatören blev en  rapporteringsskyldig plattformsoperatör, förlita sig på de  uppgifter som finns i operatörens elektroniskt sökbara  databaser för att fastställa om säljaren är  rapporteringspliktig och uppgifterna som hämtats in är  tillförlitliga.
9 §
Om den rapporteringsskyldiga plattformsoperatören utifrån  upplysningar som tillhandahållits av den behöriga myndigheten  i en stat eller jurisdiktion i en begäran rörande en viss  säljare, har anledning att känna till att någon av de  uppgifter som har hämtats in enligt 3, 4 eller 7 § kan vara  felaktiga, ska plattformsoperatören begära att säljaren  korrigerar de upplysningar som visat sig vara felaktiga och  lämnar in styrkande handlingar, uppgifter eller upplysningar  som är tillförlitliga och kommer från en oberoende källa.
Tidsfrister och giltighet avseende förfaranden för  kundkännedom
10 §
Senast den 31 december under den rapporteringspliktiga  perioden ska de förfaranden för kundkännedom som anges i 
1-9 §§ fullgöras.
För säljare som redan var registrerade på plattformen det  datum då en enhet blev en rapporteringsskyldig  plattformsoperatör, ska förfarandena för kundkännedom enligt 
1-9 §§ dock slutföras senast den 31 december under den  rapporteringsskyldiga plattformsoperatörens andra  rapporteringspliktiga period.
11 §
Rapporteringsskyldiga plattformsoperatörer får förlita  sig på de förfaranden för kundkännedom som genomförts med  avseende på tidigare rapporteringspliktiga perioder, under  förutsättning att
1. de upplysningar om säljare som krävs enligt 3 och 4 §§  antingen har samlats in och kontrollerats eller bekräftats  under de senaste 36 månaderna, och
2. den rapporteringsskyldiga plattformsoperatören inte har  anledning att känna till att upplysningar som har samlats in  enligt 1-7 §§ är eller har blivit otillförlitliga eller  felaktiga.
Tillämpning av förfaranden för kundkännedom endast på aktiva  säljare
12 §
En rapporteringsskyldig plattformsoperatör är skyldig att  fullgöra förfarandet för kundkännedom enligt 1-11 §§ med  avseende på samtliga aktiva säljare men får välja att fullgöra  detta även för andra säljare.
Plattformsoperatörers agerande för att kräva in uppgifter från  säljare
13 §
Om en säljare inte lämnar de upplysningar som krävs  enligt detta kapitel efter det att två påminnelser har följt  på den ursprungliga begäran från den rapporteringsskyldiga  plattformsoperatören och minst 60 dagar har gått, ska den  rapporteringsskyldiga plattformsoperatören
1. avsluta säljarens konto och förhindra säljaren från att  återregistrera sig på plattformen, eller
2. hålla inne utbetalning av ersättning till säljaren så länge  säljaren inte lämnar de begärda upplysningarna.
Dokumentationsskyldighet
14 §
Rapporteringsskyldiga plattformsoperatörer ska  dokumentera de åtgärder som vidtas och de upplysningar de  förlitar sig på för att genomföra åtgärderna för kundkännedom  och uppfylla rapporteringskraven. Dokumentationen ska bevaras  i minst sju år efter utgången av den rapporteringspliktiga  period som de avser.
Övergångsbestämmelser
2022:1681
1. Denna lag träder i kraft den 1 januari 2023.
2. Lagen tillämpas första gången på rapporteringspliktiga  perioder som inleds den 1 januari 2023.
3. En rapporteringsskyldig plattformsoperatör, som vid  ikraftträdandet uppfyller kriterierna enligt 2 kap. 2 §, ska  snarast men senast den 30 juni 2023 göra en anmälan till eller  meddela Skatteverket enligt 3 kap. 1 §.
4. En rapporteringsskyldig plattformsoperatör, som vid  ikraftträdandet uppfyller kriterierna enligt 2 kap. 3 § första  stycket, ska snarast men senast den 30 juni 2023 göra en  ansökan till Skatteverket om registrering enligt 4 kap. 1 §.
5. Trots det som föreskrivs i 5 kap. 1 § ska en  plattformsoperatör som anser sig vara en undantagen  plattformsoperatör för den rapporteringspliktiga period som  inleds den 1 januari 2023 ansöka om att undantas från  rapporteringsskyldigheten hos Skatteverket senast den 2 maj 
2023.
6. Trots 6 kap. 8 § andra stycket, får en rapporteringsskyldig  plattformsoperatör, i fråga om säljare som redan var  registrerade på plattformen den 1 januari 2023, förlita sig på  de uppgifter som finns i operatörens elektroniskt sökbara  databaser för att fastställa om de uppgifter som ligger till  grund för bedömningen enligt 1 och 2 §§ av om säljaren är  undantagen samt om de uppgifter som har hämtats in enligt 
6 kap. 3 § och 4 § 1-5 om säljaren och enligt 6 kap. 7 § om  fast egendom är tillförlitliga.
7. Trots 6 kap. 10 §, ska förfarandena för kundkännedom enligt  det som anges i 6 kap. 1-9 §§ för säljare som redan var  registrerade på plattformen den 1 januari 2023 slutföras  senast den 31 december under den rapporteringsskyldiga  plattformsoperatörens andra rapporteringspliktiga period.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.