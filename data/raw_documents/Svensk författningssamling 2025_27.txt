Title: Förordning (2025:27) om statligt stöd för att avveckla minkuppfödning
SFS Number: Svensk författningssamling 2025:27
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202527-om-statligt-stod-for-att_sfs-2025-27/
Source Link: http://rkrattsbaser.gov.se/sfst?bet=2025:27
Amendment Register Link: http://rkrattsbaser.gov.se/sfsr?bet=2025:27
Ministry/Authority: Landsbygds- och infrastrukturdepartementet
Issued: 2025-01-23
Metadata: {"Utfärdad": "2025-01-23"}

==================================================

Förordning (2025:27) om statligt stöd för att avveckla minkuppfödning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:27
Departement/myndighet
:   
Landsbygds- och infrastrukturdepartementet
Utfärdad
:   
2025-01-23
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser om ekonomiskt  stöd till den som avstår från att nyttja gällande tillstånd  för fortsatt minkuppfödning.
Förordningen är meddelad med stöd av 8 kap. 7 §  regeringsformen.
2 §
Stöd enligt denna förordning får endast lämnas i enlighet  med Europeiska kommissionens beslut den 29 november 2024 i  ärende SA.114650.
Innebörden av vissa ord
3 §
I denna förordning avses med
djurskyddstillstånd: tillstånd för minkuppfödning enligt 
6 kap. 4 § djurskyddslagen (2018:1192) eller motsvarande äldre  bestämmelser,
miljötillstånd: tillstånd (tillståndsplikt B) för hållande av  mer än 400 djurenheter mink enligt 2 kap. 2 §  miljöprövningsförordningen (2013:251),
miljöanmälan: anmälan (anmälningsplikt C) för hållande av mer  än 100 djurenheter mink enligt 2 kap. 3 §  miljöprövningsförordningen,
minkuppfödningsverksamhet: en verksamhet med minkuppfödning  som bedrivs eller har bedrivits på en eller flera fastigheter  av en fysisk eller juridisk person med stöd av ett eller flera  djurskyddstillstånd som personen har.
Stödmottagare och förutsättningar för att få stöd
4 §
Om det finns medel får stöd enligt denna förordning ges  till den som
1. har ett giltigt djurskyddstillstånd,
2. vid tidpunkten för ansökan om stöd faktiskt bedriver  minkuppfödningsverksamhet, eller efter mars 2023 har vidtagit  åtgärder för avveckling enbart på den grunden att stöd för  avveckling förväntades,
3. har bedrivit minkuppfödningsverksamhet faktiskt och  konstant under de fem föregående åren före ansökan om stöd  eller, om sådana åtgärder för avveckling som avses i 2 har  vidtagits, innan den första avvecklingsåtgärden vidtogs, och
4. avser att ha avvecklat verksamheten senast vid utgången av  juni 2025.
Trots första stycket 3, får stöd ges om tillfälliga  begränsningar av verksamheten under den tiden har varit  nödvändiga på grund av en myndighets beslut.
5 §
Stöd får inte ges till
1. företag som är i svårigheter i den mening som anges i del I  kapitel 2 punkt 33.63 i Europeiska kommissionens meddelande om  riktlinjer för statligt stöd inom jord- och skogsbrukssektorn  och i landsbygdsområden (2022/C 485/01),
2. stora företag i den mening som avses i del I kapitel 2  punkt 33.36 i samma meddelande, eller
3. den som är föremål för ett oreglerat återbetalningskrav  till följd av ett tidigare beslut av Europeiska kommissionen  som förklarar ett stöd olagligt och oförenligt med den inre  marknaden.
6 §
Stöd får inte heller beviljas om stödmottagaren tidigare  beviljats eller tagit emot annat statligt stöd eller stöd av  mindre betydelse (de minimis) för att ersätta samma kostnader  eller förluster kopplade till nedläggning av  minkuppfödningsverksamheten.
Löpande villkor för stöd
7 §
Stödmottagaren får inte, efter utgången av juni 2025 eller  efter den tidigare tidpunkt då stödet betalats ut,
1. återuppta en avvecklad minkuppfödningsverksamhet,
2. bedriva någon annan minkuppfödningsverksamhet, eller
3. indirekt bedriva minkuppfödningsverksamhet genom att äga en  andel i och ha ett bestämmande inflytande över en juridisk  person som bedriver minkuppfödningsverksamhet.
8 §
Om stödmottagaren är en juridisk person, får den som äger  en andel i och har ett bestämmande inflytande över  stödmottagaren inte, efter utgången av juni 2025 eller efter  den tidigare tidpunkt då stödet betalats ut,
1. bedriva någon minkuppfödningsverksamhet, eller
2. indirekt bedriva minkuppfödningsverksamhet genom att äga en  andel i och ha ett bestämmande inflytande över en annan  juridisk person som bedriver minkuppfödningsverksamhet.
9 §
Stödmottagaren får inte överlåta den anläggning eller  fastighet där minkuppfödningsverksamheten bedrivs eller har  bedrivits till någon som avser att bedriva  minkuppfödningsverksamhet på anläggningen eller fastigheten.
Om stödmottagaren inte äger anläggningen eller fastigheten,  ska stödmottagaren genom ett avtal med eller en utfästelse  från den som vid ansökan om stöd äger fastigheten eller  anläggningen så långt som möjligt försäkra sig om att  anläggningen eller fastigheten inte kommer att användas för  någon ny eller fortsatt minkuppfödningsverksamhet.
10 §
Stödmottagaren ska senast en månad efter det att stödet  beviljats lämna in en begäran om återkallelse av sitt eller  sina djurskyddstillstånd, och miljötillstånd om sådana finns,  till länsstyrelsen.
11 §
Stödmottagaren ska vid prövningen av ansökan, inför  utbetalningen av stödet och vid uppföljningen av det  utbetalade stödet ge eller försäkra sig om att länsstyrelsen  får tillträde till områden, anläggningar, byggnader, lokaler  och andra utrymmen om det behövs för att kontrollera att  förutsättningarna för stödet är uppfyllda och att villkoren  för stödet följs.
Stödets storlek
12 §
För varje minkuppfödningsverksamhet uppgår stödet till 
3 500 kronor per avelshona, som ska beräknas utifrån det antal  avelshonor som verksamheten får ha enligt  djurskyddstillståndet.
Om antalet tillåtna avelshonor inte framgår av  djurskyddstillståndet ska beloppet enligt första stycket i  stället beräknas utifrån det antal djurenheter som framgår av  ett miljötillstånd eller en miljöanmälan för verksamheten, där  en djurenhet avser tio avelshonor.
Om antalet avelshonor varken kan beräknas utifrån uppgifter i  djurskyddstillståndet eller i ett miljötillstånd eller en  miljöanmälan ska det i stället beräknas utifrån det antal  burar som anges i djurskyddstillståndet, eller som tillståndet  med hänsyn till uppgifterna i tillståndsärendet kan anses  omfatta, dividerat med tre.
Prövningsmyndighet
13 §
Statens jordbruksverk prövar frågor om stöd enligt denna  förordning.
Ansökan om stöd
14 §
En ansökan om stöd ska ha kommit in till Jordbruksverket  senast den 1 april 2025 och innehålla
1. stödmottagarens namn, kontaktuppgifter och person- eller  organisationsnummer,
2. uppgift om den minkuppfödningsverksamhet som ansökan avser  tillsammans med en kopia av gällande djurskyddstillstånd,
3. en kopia av gällande miljötillstånd eller miljöanmälan, i  de fall antalet avelshonor inte framgår av  djurskyddstillståndet,
4. uppgift om
a) antalet sysselsatta årsarbetskrafter inom stödmottagarens  företag och företagets årsomsättning och balansomslutning det  senaste godkända räkenskapsåret,
b) ifall stödmottagarens företag har rätt att utse eller  entlediga ledamöter i ett annat företags styrelse, ledning  eller tillsynsorgan, eller innehar kapital, aktier, andelar  eller rösträtt i eller annars har ett bestämmande inflytande  över ett annat företag, och
c) ifall ett annat företag har rätt att utse eller entlediga  ledamöter i stödmottagarens företags styrelse, ledning eller  tillsynsorgan, eller innehar kapital, aktier, andelar eller  rösträtt i eller annars har ett bestämmande inflytande över  stödmottagarens företag,
5. en försäkran om
a) att minkuppfödningsverksamheten vid tidpunkten för ansökan  faktiskt bedrivs på den plats eller de platser som tillståndet  eller tillstånden avser, med undantag för de eventuella  åtgärder för avveckling som har vidtagits efter mars 2023  enbart på den grunden att stöd för avveckling förväntades,
b) att verksamheten har bedrivits faktiskt och konstant under  de fem föregående åren före ansökan eller, om sådana åtgärder  för avveckling som avses i a har vidtagits, innan den första  avvecklingsåtgärden vidtogs, med undantag för tillfälliga  begränsningar av verksamheten som har varit nödvändiga på  grund av en myndighets beslut,
c) att minkuppfödningsverksamheten ska vara helt avvecklad  senast vid utgången av juni 2025 och inte kommer att  återupptas därefter, och
d) att inte överlåta den anläggning eller fastighet där  minkuppfödningsverksamheten har bedrivits till någon som avser  att bedriva minkuppfödningsverksamhet där, eller att det till  följd av ett avtal med eller utfästelse från den som vid  ansökan äger fastigheten eller anläggningen inte finns  anledning att anta att någon minkuppfödningsverksamhet kommer  att bedrivas på fastigheten eller anläggningen,
6. uppgift om de eventuella övriga beslut om statligt stöd som  stödmottagaren tidigare fått från andra myndigheter eller om  att stödmottagaren inte tidigare tagit emot statligt stöd, och
7. uppgift om till vilket konto stödet ska betalas ut.
En försäkran enligt första stycket 5 ska lämnas av  innehavararen av djurskyddstillståndet, eller en  ställföreträdare för denne, på heder och samvete.
15 §
Jordbruksverket ska överlämna en kopia av ansökan till  länsstyrelsen i det län där verksamheten bedrivs.
Prövningen av ansökan
16 §
När ansökningstiden har gått ut ska Jordbruksverket pröva  samtliga inkomna ansökningar.
17 §
Om tillgängliga medel inte räcker för att fördela det  storleksbaserade stödet med 3 500 kronor per avelshona enligt 
12 § första stycket till alla stödberättigade sökande, ska  Jordbruksverket fördela medlen så att stödet per avelshona  blir jämnt fördelat över det totala antalet avelshonor hos  samtliga stödberättigade sökande.
18 §
Sökanden ska lämna de ytterligare handlingar eller  uppgifter som behövs för prövningen till Jordbruksverket.
Beslut om stöd
19 §
Om Jordbruksverket beslutar att ge stöd, ska beslutet  innehålla
1. villkor om att stödmottagaren på Jordbruksverkets begäran  ska lämna de uppgifter som behövs för myndighetens uppföljning  av stödet, och
2. de ytterligare villkor som behövs för att säkerställa att  kraven i denna förordning följs.
Utbetalning av stöd
20 §
Stödet ska betalas ut så snart som möjligt efter det att  beslutet att bevilja stöd har fattats, dock tidigast när den  aktuella verksamheten är helt avvecklad och senast vid  utgången av december 2025.
21 §
Jordbruksverket ska besluta att ett beviljat stöd inte  ska betalas ut om
1. det finns grund för återbetalning enligt 24 §, eller
2. stödmottagaren är föremål för ett oreglerat  återbetalningskrav till följd av ett tidigare beslut av  Europeiska kommissionen som förklarar ett stöd olagligt och  oförenligt med den inre marknaden.
Uppföljning av utbetalt stöd
22 §
Jordbruksverket ansvarar för att följa upp att villkoren  för stödet följs efter utbetalning.
Länsstyrelsens medverkan vid prövning och uppföljning
23 §
Länsstyrelsen i det län där en minkuppfödningsverksamhet  bedrivs eller har bedrivits ska
1. på Jordbruksverkets begäran lämna de uppgifter som  Jordbruksverket behöver för prövningen av ansökningarna och  uppföljningen av utbetalda stöd, och
2. på förfrågan från Jordbruksverket utföra kontroll av  områden, anläggningar, byggnader, lokaler och andra utrymmen  som har anknytning till en minkuppfödningsverksamhet när det  behövs för att säkerställa att förutsättningarna för stöd är  uppfyllda eller att villkoren för stöd följs.
Återbetalning och återkrav
24 §
Stödmottagaren är återbetalningsskyldig om
1. mottagaren genom att lämna oriktiga eller vilseledande  uppgifter eller på något annat sätt har orsakat att stödet har  bestämts felaktigt eller med för högt belopp,
2. stödet av något annat skäl har bestämts felaktigt eller med  för högt belopp och mottagaren skäligen borde ha insett detta,
3. villkoren i 7, 8, 10 eller 11 § eller i beslutet om stöd  inte har följts, eller
4. villkoren i 9 § inte följs och en minkuppfödningsverksamhet  påbörjas av någon annan än stödmottagaren på den anläggning  eller fastighet där stödmottagaren har bedrivit  minkuppfödningsverksamhet.
25 §
Bestämmelser om återkrav och skyldighet att återbetala  sådant stöd som lämnas i strid med genomförandeförbudet i  artikel 108.3 i fördraget om Europeiska unionens funktionssätt 
(olagligt stöd) finns i lagen (2013:388) om tillämpning av  Europeiska unionens statsstödsregler.
26 §
Ränta enligt räntelagen (1975:635) ska betalas på det  belopp som mottagaren är återbetalningsskyldig för.
27 §
Jordbruksverket ska besluta att helt eller delvis kräva  tillbaka stödet om mottagaren är återbetalningsskyldig enligt 
24 §.
Kravet eller räntan får helt eller delvis sättas ned om det  finns särskilda skäl.
Offentliggörande, rapportering och registerföring
28 §
Bestämmelser om offentliggörande och rapportering finns i 
12 a § lagen (2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
29 §
Jordbruksverket ska föra det register som avses i del III  kapitel 3 punkt 653 i Europeiska kommissionens meddelande om  riktlinjer för statligt stöd inom jord- och skogsbrukssektorn  och i landsbygdsområden (2022/C 485/01).
Överklagande
30 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 21 eller 27 § får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.