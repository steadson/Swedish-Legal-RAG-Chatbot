Title: Förordning (1958:272) om tjänstekort
SFS Number: Svensk författningssamling 1958:272
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1958272-om-tjanstekort_sfs-1958-272/
Source Link: http://rkrattsbaser.gov.se/sfst?bet=1958:272
HTML Document Link: None
Amendment Register Link: http://rkrattsbaser.gov.se/sfsr?bet=1958:272
Ministry/Authority: Justitiedepartementet L4
Issued: 1958-05-16
Metadata: {"Utfärdad": "1958-05-16", "Ändrad": "t.o.m. SFS 2024:686"}

==================================================

Förordning (1958:272) om tjänstekort
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
: 
1958:272
Departement/myndighet
: 
Justitiedepartementet L4
Utfärdad
: 
1958-05-16
Omtryck
: 
SFS 1989:446
Ändrad
: 
t.o.m. SFS 2024:686
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Tjänstekort får utfärdas för den som tjänstgör vid eller innehar uppdrag för statligt eller kommunalt organ och som för sina tjänsteåligganden regelmässigt behöver kunna styrka sin identitet eller tjänsteställning. Förordning (1989:446).
2 §
I fråga om behörighet att utfärda tjänstekort gäller följande.
Personal Behörig myndighet
Personal i statens tjänst Den myndighet, institution
eller länsstyrelse som
personalen hör till eller,
om personalen hör till en
institution eller
länsstyrelse, till någon
annan myndighet som
institutionen eller
länsstyrelsen bestämmer
Personal i en kommuns tjänst och de som tjänstgör inom befolkningsskyddet och räddningstjänsten samt det psykologiska försvaret utan
att vara anställda där Länsstyrelsen eller den
myndighet som
länsstyrelsen bestämmer
Personal vid byggnads- och
reparationsberedskapen Den myndighet som har
organiserat beredskapen
Förordning (2014:1111).
3 §
Tjänstekort skall gälla för viss tid, högst fem år.
4 §
Ett tjänstekort ska innehålla uppgifter om innehavarens namn och tjänst eller uppdrag och vara försett med ett välliknande fotografi av innehavaren och med hans eller hennes namnteckning. Uppgiften om namn ska åtminstone omfatta efternamn och första bokstaven i tilltalsnamn. Ett tjänstekort får även innehålla uppgift om personnummer eller annat identifikationsnummer för innehavaren. På kortet ska det anges vilken myndighet som har utfärdat det, var kontroll av kortet kan göras samt kortets nummer och giltighetstid.
Om någon har arbetsuppgifter som medför en påtaglig risk att han eller hon eller någon närstående utsätts för hot eller våld, får ett särskilt tjänstekort utfärdas om han eller hon
1. är anställd hos Polismyndigheten eller Säkerhetspolisen,
2. är kustbevakningstjänsteman,
3. är tulltjänsteman,
4. tillhör fältpersonal hos Skatteverket, Kronofogdemyndigheten eller Försäkringskassan, eller
5. tillhör sådan fältpersonal hos länsstyrelserna som arbetar med offentlig djurskyddskontroll, rovdjursfrågor eller tillsyn över gränsöverskridande avfallstransporter.
På särskilda tjänstekort får namn, uppgift om tjänst eller uppdrag samt namnteckning ersättas med ett tjänstgöringsnummer.
Polismyndigheten, Säkerhetspolisen, Kustbevakningen, Tullverket, Skatteverket, Kronofogdemyndigheten, Försäkringskassan och länsstyrelserna får för sina verksamhetsområden meddela närmare föreskrifter om användningen av särskilda tjänstekort. Förordning (2024:686).
5 §
Varje myndighet som utfärdat tjänstekort ska föra tjänstekortsregister. I registret ska det för varje kort som utfärdas antecknas nummer, dag för utfärdandet och giltighetstid samt innehavarens namn, personnummer, signalement och tjänst eller uppdrag. I förekommande fall ska också innehavarens tjänstgöringsnummer antecknas i registret. Förordning (2014:1111).
6 §
Om någon uppgift som förekommer på ett tjänstekort ändras, ska innehavaren genast återlämna kortet till den myndighet som har utfärdat det. Förordning (2014:1111).
7 §
Innehavare av tjänstekort skall förvara sitt kort på sådant sätt att det inte är åtkomligt för obehöriga. Förordning (1989:446).
8 §
Om tjänstekort har kommit bort, skall anmälan om detta genast göras till den utfärdande myndigheten. Förordning (1989:446).
9 §
Om ett tjänstekort har förstörts eller förkommit får, efter utredning, ett nytt tjänstekort utfärdas. Skulle ett förkommet tjänstekort därefter komma till rätta, ska det omedelbart lämnas tillbaka till den myndighet som har utfärdat kortet.
Om den som har tilldelats ett tjänstekort lämnar tjänsten, om han eller hon till följd av ändrad tjänstgöring eller av annan anledning inte längre har behov av tjänstekortet, eller om kortets giltighetstid har löpt ut, ska innehavaren av kortet omedelbart återlämna detta till den myndighet som har utfärdat kortet.
Om den som har tilldelats ett tjänstekort avlider ska den som har hand om den avlidnes bo återlämna kortet till den myndighet som har utfärdat det.
Den myndighet som har utfärdat tjänstekortet ska kontrollera att det återlämnas. Förordning (2014:1111).
10 §
Ett tjänstekort får återkallas när det finns skäl för det. Innehavaren är skyldig att efter uppmaning utan dröjsmål lämna tillbaka ett tjänstekort som har återkallats.
Om en polisman påträffar ett tjänstekort hos någon som inte är behörig att inneha det, ska han eller hon omhänderta tjänstekortet och underrätta den myndighet som har utfärdat kortet. Förordning (2014:1111).
11 §
Ett återlämnat tjänstekort ska makuleras och åtgärden ska antecknas i registret. Förordning (2014:1111).
12 §
Den som skaffar sig tjänstekort i någon annans namn eller som lämnar annan oriktig eller vilseledande uppgift för att få ett tjänstekort döms till böter eller fängelse i högst sex månader, om gärningen inte är belagd med straff i brottsbalken.
Den som inte återlämnar ett tjänstekort i fall som avses i 6, 9 eller 10 § eller inte gör anmälan enligt 8 §, döms till böter. Förordning (2014:1111).
12 a §
Regeringen meddelar undantag från bestämmelserna i 2, 4 och 5 §§. Förordning (2014:1111).
13 §
Polismyndigheten ska fastställa formulär till tjänstekort efter samråd med Försvarsmakten.
Polismyndigheten får meddela ytterligare föreskrifter om tjänstekort efter samråd med Försvarsmakten.
Förordning (2014:1111).
Övergångsbestämmelser
2014:1111
1. Denna förordning träder i kraft den 1 januari 2015.
2. Det som sägs i 6 § behöver inte tillämpas före utgången av 2016 beträffande tjänstekort som har utfärdats av Rikspolisstyrelsen, en polismyndighet eller Statens kriminaltekniska laboratorium, om den ändrade uppgiften endast beror på att den utfärdande myndigheten har upphört men innehavaren alltjämt tjänstgör inom polisen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.