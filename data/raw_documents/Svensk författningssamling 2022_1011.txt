Title: Lag (2022:1011) om in- och utpasseringskontroller vid högskoleprovet
SFS Number: Svensk författningssamling 2022:1011
URL: https://www.riksdagen.se/sv/dokument-och-lagar/dokument/svensk-forfattningssamling/lag-20221011-om-in-och-utpasseringskontroller_sfs-2022-1011/
Source Link: http://rkrattsbaser.gov.se/sfst?bet=2022:1011
Amendment Register Link: http://rkrattsbaser.gov.se/sfsr?bet=2022:1011
Ministry/Authority: Utbildningsdepartementet
Issued: 2022-06-22
Metadata: {"Utfärdad": "2022-06-22", "Ändrad": "t.o.m. SFS  2023:428"}

==================================================

Lag (2022:1011) om in- och utpasseringskontroller vid högskoleprovet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1011
Departement/myndighet
:   
Utbildningsdepartementet
Utfärdad
:   
2022-06-22
Ändrad
:   
t.o.m. SFS  2023:428
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelse
1 §
I denna lag finns bestämmelser om kontroller med  kroppsvisitation av provdeltagare vid inpassering till eller  utpassering från en lokal där högskoleprovet genomförs (in-  och utpasseringskontroller).
Ändamålet med sådana kontroller är att motverka att fusk sker  vid högskoleprovet genom användning av elektroniskt  hjälpmedel.
Med elektroniskt hjälpmedel avses elektronisk utrustning som  kan lagra, innehålla, sända eller ta emot information.
När får in- och utpasseringskontroller utföras?
2 §
En in- eller utpasseringskontroll får utföras i samband  med ett provpass för att söka efter elektroniska hjälpmedel.  Om en sådan kontroll görs ska alla som ska delta eller har  deltagit i provpasset genomgå kontrollen. Kontroller får dock  inte utföras på provdeltagare som är under femton år.
In- och utpasseringskontroller får utföras i så många lokaler  som bedöms vara nödvändigt för att fusk genom användning av  elektroniskt hjälpmedel ska motverkas på ett effektivt sätt.
Ingen provdeltagare får kontrolleras mer än två gånger under  en provdag.
3 §
Den myndighet som regeringen bestämmer ska besluta om och  ansvara för genomförandet av in- och utpasseringskontroller  och andra åtgärder enligt denna lag.
In- eller utpasseringskontrollens genomförande
4 §
En in- eller utpasseringskontroll ska utföras av en  polisman eller av en ordningsvakt som förordnats av  Polismyndigheten enligt 9 § lagen (2023:421) om  ordningsvakter.
Lag (2023:428)
.
5 §
En in- eller utpasseringskontroll ska genomföras med  metalldetektor eller annan liknande anordning. Om det finns  särskilda skäl får en in- eller utpasseringskontroll  genomföras på annat sätt.
En in- eller utpasseringskontroll som genomförs på annat sätt  än med metalldetektor eller liknande anordning och som inte  avser föremål som provdeltagaren har med sig får utföras  endast av en person som är av samma kön som provdeltagaren.
Sådan kontroll som avses i andra stycket och som är av mer  väsentlig omfattning ska utföras i ett avskilt utrymme.  Kontrollen ska utföras i vittnes närvaro, om den som ska  kontrolleras begär det och det kan göras utan större omgång.  Vittnet ska vara av samma kön som provdeltagaren.
Konsekvenser av vägran att genomgå en in- eller  utpasseringskontroll
6 §
En provdeltagare som vägrar att genomgå en in- eller  utpasseringskontroll ska
1. nekas tillträde till den lokal där provet genomförs under  provdagens återstående provpass, och
2. inte få något resultat på provet.
En provdeltagare som vägrar att genomgå en  utpasseringskontroll ska även stängas av från deltagande i  provet under en period av två år från tidpunkten för  kontrollen.
Första stycket 2 och andra stycket ska inte tillämpas om det  finns synnerliga skäl.
Omhändertagande av elektroniska hjälpmedel
7 §
Den som utför en in- eller utpasseringskontroll får från  en provdeltagare omhänderta ett elektroniskt hjälpmedel som  kan befaras komma till användning eller ha använts vid fusk på  högskoleprovet och som påträffas vid en in- eller  utpasseringskontroll. Omhändertagande får göras även av delar  av sådan utrustning.
8 §
Föremål som har omhändertagits enligt 7 § ska förvaras på  ett betryggande sätt. Ett bevis om att ett föremål  omhändertagits ska utfärdas, om provdeltagaren begär det.
Ett föremål som har omhändertagits enligt 7 § ska återlämnas  till provdeltagaren senast när provdagen är slut, om inte  annat följer av 9 §.
9 §
Om ett omhändertaget föremål bedöms kunna tas i beslag  enligt 27 kap. 1 § rättegångsbalken, ska omhändertagandet  skyndsamt anmälas till Polismyndigheten. Omhändertagandet får  i dessa fall bestå till dess frågan, om föremålet ska tas i  beslag, har prövats. Omhändertagandet ska i ett sådant fall  dokumenteras.
Tystnadsplikt
10 §
Den som är eller har varit verksam i en enskilt bedriven  verksamhet som anlitas för kontrollverksamhet enligt denna lag  får inte obehörigen röja vad han eller hon har fått veta om  planering eller andra förberedelser för in- och  utpasseringskontroller.
I det allmännas verksamhet tillämpas bestämmelserna i  offentlighets- och sekretesslagen (2009:400).
Överklagande
11 §
Beslut enligt 6 § första stycket 2 och andra stycket får  överklagas till Överklagandenämnden för högskolan. Nämndens  beslut får inte överklagas.
Andra beslut enligt denna lag får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.