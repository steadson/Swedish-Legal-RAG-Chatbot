Title: Förordning (2022:857) om omställningsstudiestöd
SFS Number: Svensk författningssamling 2022:857
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022857-om-omstallningsstudiestod_sfs-2022-857/
Source Link: http://rkrattsbaser.gov.se/sfst?bet=2022:857
Amendment Register Link: http://rkrattsbaser.gov.se/sfsr?bet=2022:857
Ministry/Authority: Utbildningsdepartementet
Issued: 2022-06-09
Metadata: {"Utfärdad": "2022-06-09", "Ändrad": "t.o.m. SFS 2025:675"}

==================================================

Förordning (2022:857) om omställningsstudiestöd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:857
Departement/myndighet
:   
Utbildningsdepartementet
Utfärdad
:   
2022-06-09
Ändrad
:   
t.o.m. SFS 2025:675
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Grundläggande bestämmelser om omställningsstudiestöd finns  i lagen (2022:856) om omställningsstudiestöd. I denna  förordning finns kompletterande bestämmelser om sådant stöd.
Denna förordning är meddelad med stöd av
- 37 § lagen om omställningsstudiestöd i fråga om 36 och 
37 §§,
- 38 § lagen om omställningsstudiestöd i fråga om 38 §,
- 42 § lagen om omställningsstudiestöd i fråga om 41 och 
42 §§, och
- 8 kap. 7 § regeringsformen i fråga om övriga bestämmelser.
Anvisade medel
2 §
Centrala studiestödsnämnden får meddela närmare  föreskrifter om vad som ska anses utgöra förvärvsarbete i  huvudsakligen privat respektive offentlig sektor enligt 4 §  lagen (2022:856) om omställningsstudiestöd.
Ord och uttryck
3 §
Ord och uttryck i denna förordning har samma betydelse som  i lagen (2022:856) om omställningsstudiestöd.
Turordning och förtur
4 §
Omställningsstudiestöd lämnas, i den mån som det finns  tillgång på medel, i den ordning som ansökningarna kommer in  till Centrala studiestödsnämnden.
En studerande som tidigare har fått omställningsstudiestöd för  en viss utbildning och som fortsätter denna utbildning har  förtur till ytterligare stöd. En studerande som tidigare har  fått omställningsstudiestöd under ett visst kalenderhalvår har  förtur till ytterligare stöd för utbildning som påbörjas under  samma kalenderhalvår.
När studerande har förtur till stöd ska stöd lämnas i den  ordning som deras ansökningar om ytterligare stöd kommer in  till Centrala studiestödsnämnden. Förordning (2024:101).
Allmänna förutsättningar
Villkor om förvärvsarbete
4 a §
När ramtiden i enlighet med 6 § fjärde stycket lagen 
(2022:856) om omställningsstudiestöd ska beräknas från och med  dagen före studiestarten ska studiestarten anses vara starten  av den period med studier som den studerande ansöker om  omställningsstudiestöd för. Förordning (2024:1096).
5 §
Ramtiden för aktualitetsvillkoret enligt 6 § tredje  stycket lagen (2022:856) om omställningsstudiestöd får, om den  studerande begär det, i stället för vad som anges i 6 § fjärde  stycket lagen om omställningsstudiestöd avse de 24 månader som  närmast föregått den dag den studerandes ansökan om  grundläggande omställnings- och kompetensstöd kom in till en  omställningsorganisation som han eller hon är anknuten till.
Om studierna har påbörjats innan omställnings- och  kompetensstödsansökan kom in beräknas ramtiden i stället från  och med dagen före studiestarten. Studiestarten ska då anses  vara starten av den period med studier som den studerande  ansöker om omställningsstudiestöd för. Förordning (2024:1096).
5 a §
Om en studerande som tidigare har fått  omställningsstudiestöd återkommer med en ny ansökan om stöd  ska Centrala studiestödsnämnden inte göra en ny beräkning av  ramtiden. En sådan beräkning ska dock göras om det har gått  mer än fem månader mellan den studerandes senaste period med  omställningsstudiestöd och starten av den nya period med  studier som han eller hon ansöker om omställningsstudiestöd  för. Förordning (2024:101).
6 §
Vid prövning av etableringsvillkoret i 6 § andra stycket  lagen (2022:856) om omställningsstudiestöd får den studerande  under sammanlagt högst 24 månader tillgodoräkna sig inkomst av  förvärvsarbete om han eller hon har haft
1. ersättning enligt socialförsäkringsbalken i form av
a) föräldrapenningsförmåner,
b) graviditetspenning,
c) närståendepenning,
d) rehabiliteringspenning,
e) sjukpenning, eller
f) smittbärarpenning, eller
2. ersättning till totalförsvarspliktiga som tjänstgör enligt  lagen (1994:1809) om totalförsvarsplikt i form av
a) dagersättning, eller
b) dagpenning.
Det som anges i första stycket gäller också för motsvarande  ersättningar i ett land inom Europeiska ekonomiska  samarbetsområdet (EES), i Förenade kungariket och i Schweiz.
Förordning (2024:1096).
7 §
När ramtiden för aktualitetsvillkoret ska fastställas  enligt 6 § tredje stycket lagen (2022:856) om  omställningsstudiestöd räknas inte månader när den studerande  har fått
1. ersättning enligt socialförsäkringsbalken i form av
a) föräldrapenningsförmåner,
b) graviditetspenning,
c) närståendepenning,
d) rehabiliteringspenning,
e) sjukpenning, eller
f) smittbärarpenning, eller
2. ersättning till totalförsvarspliktiga som tjänstgör enligt  lagen (1994:1809) om totalförsvarsplikt i form av
a) dagersättning, eller
b) dagpenning, eller
3. omställningsstudiestöd.
Månaderna ska dock räknas in i ramtiden om de kan  tillgodoräknas den studerande vid bedömningen av  aktualitetsvillkoret enligt 6 § tredje stycket lagen om  omställningsstudiestöd genom att den studerande har  förvärvsarbetat en viss minsta tid eller haft en viss minsta  inkomst av förvärvsarbete.
Det som anges i första och andra styckena gäller också för tid  med motsvarande ersättningar i ett land inom Europeiska  ekonomiska samarbetsområdet (EES), i Förenade kungariket och i  Schweiz. Förordning (2024:1096).
8 §
Vid prövningen av om den studerande har haft tillräckliga  inkomster av förvärvsarbete för att uppfylla  etableringsvillkoret eller aktualitetsvillkoret enligt 6 §  andra stycket eller tredje stycket 2 lagen (2022:856) om  omställningsstudiestöd ska med inkomst av förvärvsarbete avses  arbetsinkomster enligt 67 kap. 6 § första stycket  inkomstskattelagen (1999:1229).
Inkomster från förvärvsarbete inom Europeiska ekonomiska  samarbetsområdet (EES), med undantag för Sverige, i Förenade  kungariket och i Schweiz som motsvarar arbetsinkomster enligt 
67 kap. 6 § första stycket inkomstskattelagen får  tillgodoräknas som inkomst i Sverige. Förordning (2024:1096).
8 a §
Vid prövningen av etableringsvillkoret enligt 6 § andra  stycket lagen (2022:856) om omställningsstudiestöd ska den  studerandes inkomst av förvärvsarbete under en kalendermånad  uppgå till en viss nivå för att månaden ska kunna  tillgodoräknas den studerande. Den nivån är minst 12,5 procent  av det inkomstbasbelopp som gäller under det år inkomsterna  intjänats.
Om det för ett kalenderår inte finns inkomstuppgifter om den  studerande redovisade per månad i enlighet med 26 kap. 19 a  och 19 b §§ skatteförfarandelagen (2011:1244) i  arbetsgivardeklarationer får årsinkomsten användas för att  beräkna hur många kalendermånader som ska tillgodoräknas den  studerande vid prövningen av etableringsvillkoret. Den  studerande får i dessa fall tillgodoräkna sig så många månader  som det är möjligt att dela årsinkomsten på utan att inkomsten  per månad understiger 12,5 procent av inkomstbasbeloppet. Den  studerande får dock inte tillgodoräkna sig fler månader under  ett kalenderår än det antal månader som ryms inom ramtiden  under kalenderåret. Förordning (2024:1096).
8 b §
Vid prövningen av aktualitetsvillkoret enligt 6 § tredje  stycket 2 lagen (2022:856) om omställningsstudiestöd ska den  studerandes inkomst av förvärvsarbete under en kalendermånad  uppgå till minst 25 procent av inkomstbasbeloppet för att  månaden ska kunna tillgodoräknas den studerande.
Om det för ett kalenderår inte finns inkomstuppgifter om den  studerande redovisade per månad i enlighet med 26 kap. 19 a  och 19 b §§ skatteförfarandelagen (2011:1244) i  arbetsgivardeklarationer får årsinkomsten användas för att  beräkna hur många kalendermånader som ska tillgodoräknas den  studerande vid prövningen av aktualitetsvillkoret. Detta  gäller dock bara om det kalenderår som årsinkomsten hänför sig  till ryms inom ramtiden. Den studerande får i dessa fall  tillgodoräkna sig tolv månader om årsinkomsten uppgår till  minst tre inkomstbasbelopp under kalenderåret.  Förordning (2024:1096).
9 §
Har upphävts genom förordning (2024:1096).
10 §
Centrala studiestödsnämnden får meddela
1. ytterligare föreskrifter om hur ramtiden enligt 6 § lagen 
(2022:856) om omställningsstudiestöd och 4 a, 5 och 7 §§ denna  förordning ska beräknas,
2. ytterligare föreskrifter om hur ersättningar som anges i 
6 § får tillgodoräknas den studerande som inkomst av  förvärvsarbete,
3. ytterligare föreskrifter om vilka utländska ersättningar  som ska anses motsvara ersättningar enligt 6 §,
4. närmare föreskrifter om hur inkomster av förvärvsarbete  enligt 8-8 b §§ ska beräknas och hur inkomster ska räknas för  studerande som har haft arbetsinkomster i ett annat land än  Sverige, och
5. närmare föreskrifter om hur tid ska beräknas vid  bedömningen av aktualitetsvillkoret enligt 6 § tredje stycket 
1 lagen om omställningsstudiestöd. Förordning (2024:1096).
Utbildning som omställningsstudiestöd får lämnas för
11 §
Av 13 § första stycket lagen (2022:856) om  omställningsstudiestöd framgår att omställningsstudiestöd får  lämnas för studier i Sverige. Med studier i Sverige avses  studier som inte anses vara utlandsstudier enligt 3 kap. 20 §  studiestödsförordningen (2000:655).
12 §
Omställningsstudiestöd får lämnas för utbildning
1. vid en läroanstalt, och
2. hos en annan utbildningsanordnare, om inte utbildningen på  grund av omständigheter som rör utbildningen eller av något  annat särskilt skäl inte rimligen bör ge rätt till  omställningsstudiestöd.
Övriga förutsättningar för omställningsstudiestöd
Studiernas omfattning
13 §
Vid studier på utbildning som bedrivs enligt  högskolelagen (1992:1434), högskoleförordningen (1993:100)  eller lagen (1993:792) om tillstånd att utfärda vissa examina  motsvarar en och en halv högskolepoäng en veckas studier på  heltid.
14 §
Vid andra studier än sådana som anges i 13 § avses med  vecka en hel kalendervecka.
Om studietiden inte omfattar ett visst antal hela  kalenderveckor och utbildningen inte pågår hela den första och  den sista kalenderveckan, ska studietiden anses omfatta  ytterligare en hel kalendervecka om studietiden under den  första och den sista veckan sammanlagt uppgår till minst sju  dagar.
Även om det inte finns en sammanhängande studietid om minst en  kalendervecka kan omställningsstudiestöd lämnas för den veckan  om studietakten beräknat på hela veckan uppgår till minst 
20 procent.
15 §
Centrala studiestödsnämnden får meddela
1. ytterligare föreskrifter om vad som ska anses vara studier  på heltid respektive deltid, om detta inte framgår av någon  författning eller den kursplan eller motsvarande som gäller  för utbildningen,
2. ytterligare föreskrifter om beräkningen av förvärvsarbetets  omfattning enligt 17 § lagen (2022:856) om  omställningsstudiestöd, och
3. närmare föreskrifter om tillämpningen av 13 och 14 §§ i  fråga om studiernas omfattning.
Prövning av studieresultat
16 §
Vid studier på högskoleutbildningar som anordnas av  statliga universitet och högskolor som omfattas av  högskolelagen (1992:1434) eller av enskilda  utbildningsanordnare som har tillstånd att utfärda examen  enligt lagen (1993:792) om tillstånd att utfärda vissa examina  är normal studietakt att den studerande ska ha klarat av
1. 62,5 procent av sitt studieåtagande under de första 
40 veckorna med omställningsstudiestöd eller studiemedel  enligt studiestödslagen (1999:1395) för heltidsstudier, och
2. 75,0 procent av sitt studieåtagande för studier som  därefter bedrivs med omställningsstudiestöd eller studiemedel  enligt studiestödslagen.
Centrala studiestödsnämnden får meddela
1. föreskrifter om vad som är normal studietakt vid studier på  annan utbildning än sådan som anges i första stycket, och
2. närmare föreskrifter om de villkor som anges i 19 § lagen 
(2022:856) om omställningsstudiestöd med prövning av  studieresultat.
Beräkning av omställningsstudiestöd
16 a §
När den årliga inkomst som ska ligga till grund för  beräkningen av omställningsstudiestödet ska bestämmas enligt 
23 § lagen (2022:856) om omställningsstudiestöd ska  studiestarten anses vara starten av den period med studier som  den studerande ansöker om omställningsstudiestöd för.
Centrala studiestödsnämnden får meddela ytterligare  föreskrifter om årlig inkomst i förhållande till  studiestarten. Förordning (2024:1096).
17 §
Centrala studiestödsnämnden får meddela närmare  föreskrifter om
1. omräkning av inkomst till motsvarande heltidsarbete enligt 
25 § lagen (2022:856) om omställningsstudiestöd, och
2. beräkning av omställningsstudielånet enligt 26 § lagen om  omställningsstudiestöd.
Omställningsstudiestöd under sjukdom och ledighet
Sjukdom
18 §
Bestämmelserna i 3 kap. 26-32 §§ studiestödsförordningen 
(2000:655) om studiemedel under sjukdom ska också tillämpas  när det gäller omställningsstudiestöd.
Vård av barn
19 §
Bestämmelserna i 3 kap. 32 a och 32 b §§  studiestödsförordningen (2000:655) om studiemedel vid  tillfällig vård av barn ska också tillämpas när det gäller  omställningsstudiestöd.
Närståendevård
20 §
Bestämmelserna i 3 kap. 32 d och 32 e §§  studiestödsförordningen (2000:655) om studiemedel vid vård av  närstående ska också tillämpas när det gäller  omställningsstudiestöd.
Omställningsstudiestöd i samband med att ett barn har avlidit
21 §
Bestämmelserna i 3 kap. 32 g och 32 h §§  studiestödsförordningen (2000:655) om studiemedel i samband  med att ett barn har avlidit ska också tillämpas när det  gäller omställningsstudiestöd.
Beräkning av antalet veckor med omställningsstudiestöd
22 §
Omställningsstudiestöd som lämnas i samband med sjukdom,  vård av barn eller närstående eller i samband med att ett barn  under 18 år har avlidit, ska räknas med vid beräkningen av det  antal veckor som stöd högst får lämnas för enligt 21 och 
21 a §§ lagen (2022:856) om omställningsstudiestöd.
Centrala studiestödsnämnden får meddela närmare föreskrifter  om omställningsstudiestöd enligt 18-21 a §§ vid sjukdom, vård  av barn eller närstående och i samband med att ett barn under 
18 år har avlidit. Förordning (2024:1096).
Avskrivning av lån som tagits emot under sjukdom och viss  ledighet
23 §
Bestämmelserna i 4 kap. 10 och 11 §§  studiestödsförordningen (2000:655) om avskrivning av lån som  tagits emot under sjukdom och viss ledighet ska också  tillämpas när det gäller omställningsstudielån.
Samordning med andra förmåner
Samordning med föräldrapenningsförmåner
24 §
Centrala studiestödsnämnden får meddela närmare  föreskrifter om när föräldrapenningsförmåner och  omställningsstudiestöd anses lämnas för samma tid.
Studiefinansiering från ett annat land
25 §
Med studiestöd eller motsvarande studiefinansiering från  ett annat land avses offentligt reglerade och finansierade  ersättningar som lämnas till studerande och som utgör eller  kan jämställas med sociala förmåner enligt EU-rätten.
Centrala studiestödsnämnden får meddela närmare föreskrifter  om vilken utländsk studiefinansiering som omfattas av första  stycket.
Handläggning av ärenden
Ansökan
26 §
Omställningsstudiestöd beviljas i två ansökningsomgångar  per kalenderår. En ansökan som avser studier som påbörjas  under det första kalenderhalvåret kan lämnas in till Centrala  studiestödsnämnden tidigast den 1 oktober året innan det år  studierna börjar. En ansökan om stöd som avser studier som  påbörjas under det andra kalenderhalvåret kan lämnas in till  nämnden tidigast den 1 april samma år. Centrala  studiestödsnämnden bestämmer vid vilken tidpunkt på dygnet som  ansökan tidigast kan lämnas in. Förordning (2025:96).
27 §
En ansökan om omställningsstudiestöd ska vara  undertecknad eller skrivas under med en elektronisk  underskrift av den sökande. Uppgifterna i ansökan ska lämnas  på heder och samvete.
Centrala studiestödsnämnden får meddela närmare föreskrifter  om hur en ansökan ska göras, vad den ska innehålla och hur  elektroniska ansökningar ska överföras.
Yttrande från omställningsorganisationer
28 §
Centrala studiestödsnämnden får meddela närmare  föreskrifter om hur yttranden enligt 32 § lagen (2022:856) om  omställningsstudiestöd ska lämnas in och vad ett yttrande ska  innehålla.
Beslut
29 §
Om omställningsstudiestöd beviljas, ska ersättningens  storlek framgå av beslutet. Beslutet ska dessutom innehålla  information om den studerandes skyldighet att anmäla ändrade  förhållanden till Centrala studiestödsnämnden och information  om omprövningsreglerna i 44 §.
30 §
Omställningsstudiestöd får beviljas för högst ett år i  sänder och för högst fyra kalenderveckor före den  kalendervecka då ansökan kom in till Centrala  studiestödsnämnden.
Centrala studiestödsnämnden får meddela närmare föreskrifter  om för vilken tid omställningsstudiestöd får beviljas enligt  första stycket.
Utbetalning av omställningsstudiestöd
31 §
Omställningsstudiestöd betalas ut i efterskott varje  månad.
Centrala studiestödsnämnden får meddela närmare föreskrifter  om utbetalning av omställningsstudiestöd.
Uppgiftsskyldighet
Uppgiftsskyldighet för myndigheter
32 §
Försäkringskassan ska på begäran lämna Centrala  studiestödsnämnden eller Överklagandenämnden för studiestöd  uppgift om
1. sådan sjukperiod som enligt 3 kap. 29 §  studiestödsförordningen (2000:655) har godkänts av  Försäkringskassan,
2. aktivitetsstöd, utvecklingsersättning eller  etableringsersättning under ett arbetsmarknadspolitiskt  program,
3. föräldrapenningsförmåner, graviditetspenning,  närståendepenning, sjukpenning, smittbärarpenning, dagpenning  till totalförsvarspliktiga som tjänstgör enligt lagen 
(1994:1809) om totalförsvarsplikt, rehabiliteringsersättning,  sjukersättning och aktivitetsersättning enligt  socialförsäkringsbalken, och
4. årlig inkomst som har bestämts enligt 22 och 23 §§ lagen 
(2022:856) om omställningsstudiestöd och uppgifter som lagts  till grund för ett sådant beslut.
Första stycket gäller bara om uppgifterna har betydelse för  tillämpningen av lagen om omställningsstudiestöd eller  föreskrifter som har meddelats i anslutning till lagen.
33 §
Migrationsverket ska på begäran lämna Centrala  studiestödsnämnden eller Överklagandenämnden för studiestöd  uppgift om
1. namn,
2. personnummer eller samordningsnummer,
3. medborgarskap,
4. tillstånd eller annat bevis om rätt att vistas i Sverige  med angivande av vilken typ av tillstånd eller annat bevis som  har beviljats eller utfärdats,
5. dag för beslut om tillstånd eller utfärdande av annat bevis  om rätt att vistas i Sverige samt uppgift om hur länge  tillståndet eller beviset gäller,
6. klassning av tillstånd eller annat bevis om rätt att vistas  i Sverige enligt Migrationsverkets klassificeringssystem, och
7. upplysning om en person saknas.
Första stycket gäller bara om uppgifterna har betydelse för  tillämpningen av lagen (2022:856) om omställningsstudiestöd  eller föreskrifter som har meddelats i anslutning till lagen.
34 §
Försvarsmakten ska på begäran lämna Centrala  studiestödsnämnden eller Överklagandenämnden för studiestöd  uppgift om
1. beslut om rätt till dagersättning, och
2. vilken period dagersättningen avser.
Första stycket gäller bara om uppgifterna har betydelse för  tillämpningen av lagen (2022:856) om omställningsstudiestöd  eller föreskrifter som har meddelats i anslutning till lagen.
35 §
Centrala studiestödsnämnden ska på begäran lämna en  registrerad omställningsorganisation uppgifter
1. ur beslut om omställningsstudiestöd, med undantag för  beslut om omställningsstudiestöd under sjukdom, och
2. om utbetalning av omställningsstudiestöd.
Första stycket gäller endast uppgifter om studerande som  deltar i en utbildning som finansieras av en registrerad  omställningsorganisation eller har beviljats eller kommer att  beviljas kollektivavtalat kompletterande studiestöd.
Uppgiftsskyldighet för omställningsorganisationer
36 §
En registrerad omställningsorganisation ska på begäran  lämna Centrala studiestödsnämnden eller Överklagandenämnden  för studiestöd uppgift om
1. tid, omfattning och huvudmannen för samt namn på utbildning  som finansieras av omställningsorganisationen,
2. kontaktuppgifter till utbildningsanordnaren,
3. datum för när ansökan om grundläggande omställnings- och  kompetensstöd kom in till omställningsorganisationen,
4. huruvida omställningsorganisationen har avstått från att  lämna ett yttrande enligt 32 § lagen (2022:856) om  omställningsstudiestöd, och
5. övriga uppgifter om studierna och om andra förhållanden som  har betydelse för att kunna få omställningsstudiestöd.
Uppgiftsskyldigheten i första stycket 3-5 gäller även  Kammarkollegiet. Förordning (2024:1096).
37 §
Om en omställningsorganisation ger in ett sådant yttrande  till Centrala studiestödsnämnden som avses i 32 § lagen 
(2022:856) om omställningsstudiestöd, ska yttrandet innehålla  uppgifter om studierna och om andra förhållanden som har  betydelse för att kunna få omställningsstudiestöd. Detta  gäller även om det är fråga om sådana personuppgifter som  avses i artikel 9.1 i EU:s dataskyddsförordning (känsliga  personuppgifter). Förordning (2024:1096).
Uppgiftsskyldighet för läroanstalter och andra  utbildningsanordnare
38 §
En läroanstalt eller en annan utbildningsanordnare ska på  begäran lämna Centrala studiestödsnämnden eller  Överklagandenämnden för studiestöd uppgift om tid och  omfattning för utbildningar vid läroanstalten eller hos  utbildningsanordnaren som omställningsstudiestöd kan beviljas  för.
Om Centrala studiestödsnämnden eller Överklagandenämnden för  studiestöd begär det, ska läroanstalten eller någon annan  utbildningsanordnare för en studerande som har ansökt om eller  beviljats omställningsstudiestöd lämna uppgift om
1. utbildning,
2. studietid,
3. studiernas omfattning,
4. studieaktivitet,
5. studieresultat, och
6. kontaktuppgifter till utbildningsanordnaren.
Centrala studiestödsnämnden får meddela närmare föreskrifter  om läroanstalters och andra utbildningsanordnares skyldighet  enligt första och andra styckena att lämna uppgifter till  Centrala studiestödsnämnden.
Uppgiftsskyldighet för den studerande
39 §
Centrala studiestödsnämnden får meddela ytterligare  föreskrifter om den studerandes uppgiftsskyldighet enligt 39 §  lagen (2022:856) om omställningsstudiestöd.
Återkrav och avgifter
När omställningsstudiestöd inte ska krävas tillbaka
40 §
Med undantag från det som anges i 40 § första stycket  lagen (2022:856) om omställningsstudiestöd ska  omställningsstudiestöd som betalats ut med för högt belopp på  grund av att omfattningen av förvärvsarbetet varit större än  den som legat till grund för beräkningen av stödet enligt 17 §  samma lag inte återkrävas om omfattningen endast varit ett  fåtal timmar mer.
Centrala studiestödsnämnden får meddela närmare föreskrifter  om förutsättningarna för att inte kräva tillbaka  omställningsstudiestöd enligt första stycket.
Avgifter för administrativa kostnader
41 §
Den som beviljas omställningsstudielån enligt lagen 
(2022:856) om omställningsstudiestöd ska betala en avgift för  de administrativa kostnaderna (uppläggningsavgift). För lån  som avser ett kalenderhalvår är uppläggningsavgiften 
150 kronor.
42 §
Vid återkrav av omställningsstudiestöd enligt lagen 
(2022:856) om omställningsstudiestöd ska en avgift för  administrativa kostnader tas ut (expeditionsavgift).  Expeditionsavgiften är 100 kronor för varje kalenderår som  återbetalning enligt återkravet pågår.
43 §
Centrala studiestödsnämnden får meddela närmare  föreskrifter om inom vilken tid och på vilket sätt som  avgifter enligt 41 och 42 §§ ska betalas.
Omprövning
44 §
Ett beslut om omställningsstudiestöd ska omprövas när  ändrade förhållanden föranleder det.
I 40 och 41 §§ lagen (2022:856) om omställningsstudiestöd  finns bestämmelser om återkrav av utbetalt  omställningsstudiestöd. Sådana återkrav kan verkställas genom  avdrag på kommande utbetalningar av stöd som ska betalas ut  senare under den tidsperiod som stöd har beviljats för, men  endast om beslutet om återkrav meddelas före utgången av den  tidsperioden.
Vissa bestämmelser om studiemedel som ska tillämpas för  omställningsstudiestöd
45 §
Följande bestämmelser om studiestöd i  studiestödsförordningen (2000:655) ska tillämpas när det  gäller omställningsstudiestöd:
- 6 kap. 1 § om studiestöd till studerande som är att anse som  smittbärare, och
- 6 kap. 8 § om avrundning av belopp.
46 §
Vid ändring, omprövning och överklagande av  Försäkringskassans beslut i ärenden om godkännande av  sjukperiod enligt 3 kap. 26-32 §§ studiestödsförordningen 
(2000:655) tillämpas 113 kap. 3-17 och 19 §§  socialförsäkringsbalken.
Borgenärsuppgifter
47 §
I förordningen (2025:671) om Centrala studiestödsnämndens  hantering av vissa borgenärsuppgifter finns bestämmelser om  nämndens uppgifter som borgenärsföreträdare beträffande  statliga fordringar som grundas på nämndens beslut.
Förordning (2025:675).
Övergångsbestämmelser
2022:857
1. Denna förordning träder i kraft den 30 juni 2022.
2. Förordningen tillämpas första gången i fråga om studier som  bedrivs efter den 31 december 2022. Förordning (2024:1096).
2024:101
1. Denna förordning träder i kraft den 1 april 2024.
2. De nya bestämmelserna i 4 a och 5 a §§ tillämpas inte på  den som har beviljats omställningsstudiestöd för en viss  utbildning före ikraftträdandet och som ansöker om ytterligare  stöd för samma utbildning.
3. För den som har beviljats omställningsstudiestöd för en  viss utbildning före ikraftträdandet och som ansöker om  ytterligare stöd för samma utbildning gäller 5 § i den äldre  lydelsen.
2024:1096
1. Denna förordning träder i kraft den 1 januari 2025.
2. Bestämmelserna i 4 a, 5, 6-8, 10, 22, 36 och 37 §§ och  punkt 2 i ikraftträdande- och övergångsbestämmelserna i den  nya lydelsen och de nya bestämmelserna i 8 a, 8 b och 16 a §§  tillämpas första gången i fråga om ansökningar om  omställningsstudiestöd som avser studier som påbörjas den 
1 juli 2025 eller senare.
3. För ansökningar om omställningsstudiestöd som avser studier  som påbörjas före den 1 juli 2025 gäller 4 a, 5, 6-8, 10, 22, 
36 och 37 §§ och punkt 2 i ikraftträdande- och  övergångsbestämmelserna i den äldre lydelsen.
4. Den upphävda paragrafen gäller fortfarande för ansökningar  om omställningsstudiestöd som avser studier som påbörjas före  den 1 juli 2025.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.