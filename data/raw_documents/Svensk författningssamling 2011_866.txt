Title: Lag (2011:866) om flygplatsavgifter
SFS Number: Svensk författningssamling 2011:866
URL: https://www.riksdagen.se/sv/dokument-och-lagar/dokument/svensk-forfattningssamling/lag-2011866-om-flygplatsavgifter_sfs-2011-866/
Source Link: http://rkrattsbaser.gov.se/sfst?bet=2011:866
Amendment Register Link: http://rkrattsbaser.gov.se/sfsr?bet=2011:866
Ministry/Authority: Landsbygds- och infrastrukturdepartementet RSIB TM
Issued: 2011-06-22
Metadata: {"Utfärdad": "2011-06-22", "Ändrad": "t.o.m. SFS 2021:558"}

==================================================

Lag (2011:866) om flygplatsavgifter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:866
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2011-06-22
Ändrad
:   
t.o.m. SFS 2021:558
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna lag genomför Europaparlamentets och rådets direktiv 
2009/12/EG av den 11 mars 2009 om flygplatsavgifter. Dessutom  regleras sådana frågor om flygplatsavgifter som inte omfattas  av direktivet.
Lag (2021:558)
.
2 §
Lagen gäller för den flygplats som har det högsta antalet passagerarrörelser, och för de flygplatser där den årliga trafiken uppgår till över fem miljoner passagerarrörelser.
3 §
Transportstyrelsen ska årligen utifrån uppgifter från Europeiska kommissionen (Eurostat) offentliggöra vilka flygplatser som enligt 2 § omfattas av lagen.
Undantag för vissa avgifter
4 §
Lagen gäller inte
1. avgifter som tas ut som ersättning för flygtrafiktjänster för flygning på sträcka,
2. avgifter som tas ut som ersättning för sådana marktjänster som anges i bilagan till lagen (2000:150) om marktjänster på flygplatser, eller
3. avgifter som tas ut för att finansiera assistans till passagerare med funktionshinder och passagerare med nedsatt rörlighet enligt Europaparlamentets och rådets förordning (EG)
nr 1107/2006 av den 5 juli 2006 om rättigheter i samband med flygresor för personer med funktionshinder och personer med nedsatt rörlighet.
Definitioner
5 §
I denna lag avses med
flygplats: varje markområde som är särskilt inrättat för landning, start och manövrering av luftfartyg, inbegripet de närliggande anläggningar som kan behövas för flygtrafiken och för service till luftfartygen, samt de anläggningar som behövs för de kommersiella luftfartstjänsterna,
flygplatsens ledningsenhet: den enhet som tillsammans med annan verksamhet eller självständigt administrerar och förvaltar flygplatsens eller flygplatsnätets infrastruktur, och samordnar och kontrollerar den verksamhet som bedrivs av aktörerna på flygplatsen eller inom flygplatsnätet,
flygplatsanvändare: varje fysisk eller juridisk person som med flyg transporterar passagerare, post eller gods, till eller från den berörda flygplatsen,
flygplatsavgift: en avgift som tas ut till förmån för flygplatsens ledningsenhet och som betalas av flygplatsanvändarna för utnyttjandet av sådana faciliteter och tjänster som uteslutande tillhandahålls av flygplatsens ledningsenhet och som avser landning, start, belysning och parkering av luftfartyg samt hantering av passagerare och gods,
flygplatsnät: en sammanslutning av flygplatser som utsetts som flygplatsnät av Transportstyrelsen och som drivs av samma ledningsenhet.
Icke-diskriminering
6 §
Flygplatsens ledningsenhet ska utforma flygplatsavgifterna  så att alla flygplatsanvändare behandlas på ett likvärdigt  sätt. En differentiering av avgifterna får dock förekomma om  det sker med hänsyn till frågor av allmänt och generellt  intresse. De kriterier som används för en sådan  differentiering ska vara relevanta och objektiva samt  redovisas på ett öppet sätt.
Regeringen får meddela föreskrifter om att flygplatsavgifter  ska differentieras av miljöskäl.
Lag (2021:558)
.
Flygplatsnät
7 §
Om en flygplats, som omfattas av denna lag, ingår i ett flygplatsnät får det införas ett gemensamt avgiftssystem för dessa flygplatser. Ett sådant gemensamt avgiftssystem ska redovisas på ett öppet sätt.
Samråd
8 §
Flygplatsens ledningsenhet ska samråda med  flygplatsanvändarna om flygplatsavgifterna och kvaliteten på  de tjänster som flygplatsen tillhandahåller. Samråd ska äga  rum minst en gång om året om inte annat har överenskommits  vid det senaste samrådet eller följer av ett avtal mellan  flygplatsens ledningsenhet och flygplatsanvändarna. Vid  samrådet får flygplatsanvändarna representeras av företrädare  för eller sammanslutningar av flygplatsanvändare.
Flygplatsens ledningsenhet ska efter det att samråd enligt  första stycket har avslutats besluta om de flygplatsavgifter  som ska gälla.
Lag (2015:597)
.
9 §
Flygplatsens ledningsenhet ska inför varje samråd enligt 8 §  informera flygplatsanvändarna om vilket underlag som har använts för att fastställa systemet för flygplatsavgifter eller nivån på avgifterna.
Informationen ska åtminstone omfatta
1. en förteckning över de olika tjänster och infrastrukturer som tillhandahålls i utbyte mot de flygplatsavgifter som tas ut,
2. en beskrivning av den metod som används för att fastställa flygplatsavgifterna,
3. en redovisning av den övergripande kostnadsstrukturen för de faciliteter och tjänster som flygplatsavgifterna avser,
4. en redovisning av inkomsterna av de olika avgifterna och den sammanlagda kostnaden för de tjänster som de omfattar,
5. en redovisning av offentlig finansiering av de anläggningar och tjänster som flygplatsavgifterna avser, om sådan förekommer,
6. prognoser om situationen vid flygplatsen såvitt avser avgifter, flygtrafikens utveckling och planerade investeringar,
7. en redovisning av den faktiska användningen av flygplatsens infrastruktur och utrustning under viss tid, och
8. en prognos om det förväntade resultatet av alla större planerade investeringar när det gäller deras effekt på flygplatskapaciteten.
10 §
Flygplatsanvändarna ska före varje samråd enligt 8 §
informera flygplatsens ledningsenhet om sina
1. trafikprognoser,
2. prognoser om sammansättningen och den planerade användningen av sin flotta,
3. utvecklingsprojekt som avser den berörda flygplatsen, och
4. behov som avser den berörda flygplatsen.
11 §
Flygplatsens ledningsenhet ska samråda med flygplatsanvändarna innan planer för nya infrastrukturprojekt slutgiltigt fastställs.
12 §
När flygplatsens ledningsenhet överväger en förändring i  systemet för flygplatsavgifter eller nivån på avgifterna, ska  den till flygplatsanvändarna lämna över förslag till sådana  ändringar samt skälen för de föreslagna ändringarna senast  fyra månader innan ändringarna föreslås träda i kraft.  Förslagen får dock lämnas senare om det finns synnerliga  skäl. Dessa skäl ska i så fall redovisas för  flygplatsanvändarna i samband med att ändringsförslagen sänds  till dem.
Flygplatsens ledningsenhet ska beakta de synpunkter som har  förts fram av flygplatsanvändarna. Ett beslut ska motiveras i  förhållande till de synpunkter som har förts fram och som det  inte råder enighet om.
Lag (2015:597)
.
13 §
När flygplatsens ledningsenhet fattar ett beslut om  flygplatsavgifter, ska de flygplatsanvändare som deltagit i  samrådet omedelbart underrättas om beslutet.
Flygplatsens ledningsenhet ska offentliggöra sitt beslut  minst två månader innan det ska börja gälla. Om tidsramen  inte kan hållas, ska beslutet innehålla en särskild  motivering till detta. Flygplatsens ledningsenhet bestämmer  hur offentliggörandet ska ske.
Lag (2015:597)
.
Tystnadsplikt
14 §
En flygplatsanvändare som får ta del av uppgifter som avses i 9 § eller den som inom flygplatsens ledningsenhet får ta del av uppgifter som avses i 10 § får inte obehörigen röja eller utnyttja vad han eller hon under uppdraget eller i sin tjänst fått veta om enskildas ekonomiska förhållanden.
I det allmännas verksamhet tillämpas offentlighets- och sekretesslagen (2009:400) i stället för första stycket.
Servicenivå
15 §
Om flygplatsens ledningsenhet och företrädare för eller sammanslutningar av flygplatsanvändarna avser att ingå ett servicenivåavtal om kvaliteten på de tjänster som tillhandahålls vid flygplatsen, får förhandlingar om detta ingå i de samråd som avses i 8 §.
I servicenivåavtalet ska det fastställas vilken servicenivå som ska tillhandahållas av flygplatsens ledningsenhet. Därvid ska beaktas det system för flygplatsavgifter som tillämpas eller nivån på avgifterna och den servicenivå som flygplatsanvändarna är berättigade till i utbyte mot de avgifter som betalas.
Differentierad service
16 §
Flygplatsens ledningsenhet får tillhandahålla skräddarsydda tjänster genom att variera kvaliteten och omfattningen av enskilda flygplatstjänster, terminaler eller delar av terminaler, eller avsätta en terminal eller en del av en terminal för särskilt ändamål.
Nivån på flygplatsavgifterna får differentieras utifrån kvaliteten på och omfattningen av flygplatstjänster som varieras enligt första stycket eller andra objektiva och öppet redovisade skäl. När flygplatsens ledningsenhet fastställer sådana differentierade flygplatsavgifter ska den beakta vad som föreskrivs i 6 § om icke-diskriminering.
17 §
En flygplatsanvändare som vill utnyttja tjänster enligt 16 § ska ha rätt att få detta. Om flera flygplatsanvändare vill utnyttja skräddarsydda tjänster ska tillgången fastställas utifrån relevanta, objektiva, öppet redovisade och icke-diskriminerande kriterier, som fastställs av flygplatsens ledningsenhet.
Hänskjutande av beslut
18 §
Varje part som berörs av ett beslut om flygplatsavgifter  får hänskjuta beslutet till Transportstyrelsen för  prövning.
Lag (2015:597)
.
19 §
Den som enligt 18 § vill hänskjuta ett beslut ska göra  det inom tre veckor från den dag då flygplatsens  ledningsenhet har offentliggjort beslutet. I sin begäran om  prövning ska parten ange vilket beslut som hänskjuts och de  omständigheter som åberopas. De handlingar som parten stöder  sig på ska biläggas.
Lag (2015:597)
.
20 §
När ett beslut om flygplatsavgifter har hänskjutits  enligt 18 § får beslutet inte börja tillämpas förrän  Transportstyrelsen har prövat ärendet.
När ett beslut har hänskjutits ska Transportstyrelsen inom  fyra veckor besluta interimistiskt huruvida beslutet ska  börja gälla, om inte ett slutligt beslut kan fattas inom  samma tid.
Lag (2015:597)
.
21 §
Transportstyrelsen ska fatta slutligt beslut i ärendet så snart som möjligt och senast inom fyra månader från det att ärendet inleddes. Transportstyrelsen får förlänga denna period med två månader, om det finns synnerliga skäl. I ett beslut om förlängning ska skälen för förlängningen anges.
22 §
Vid prövningen ska, under förutsättning att omständigheten åberopats enligt 19 §, särskilt beaktas följande:
1. om bestämmelserna om samråd i 8-12 §§ har iakttagits på ett godtagbart sätt,
2. hur en beslutad prishöjning förhåller sig till utvecklingen av konsumentprisindex, och
3. hur flygplatsens ledningsenhet har offentliggjort ett beslut om ändring av flygplatsavgifter enligt 13 § andra stycket.
Tillsyn
22 a §
Transportstyrelsen utövar tillsyn över att  bestämmelserna i denna lag och i föreskrifter som meddelats  med stöd av lagen följs. Transportstyrelsen får meddela de  förelägganden som behövs för tillsynen och för att  flygplatsens ledningsenhet ska fullgöra sina skyldigheter  enligt denna lag. Ett beslut om föreläggande får förenas med  vite.
Regeringen eller den myndighet som regeringen bestämmer får  meddela föreskrifter om avgifter för tillsyn enligt denna lag  och enligt föreskrifter som meddelats med stöd av lagen.
Lag (2015:597)
.
Överklagande m.m.
23 §
Transportstyrelsens slutliga beslut enligt denna lag får överklagas hos allmän förvaltningsdomstol.
Prövningstillstånd krävs vid överklagande till kammarrätt.
24 §
Ett beslut enligt denna lag som har meddelats av Transportstyrelsen eller av en domstol gäller omedelbart, om inte något annat har bestämts.
Krav på samarbete
25 §
Flygplatsens ledningsenhet och Transportstyrelsen ska samarbeta med Europeiska kommissionen när denna ska sammanställa en rapport om tillämpningen av direktiv 2009/12/EG enligt artikel 12.1 i direktivet, och när det i övrigt kan behövas vid tillämpningen av denna lag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.