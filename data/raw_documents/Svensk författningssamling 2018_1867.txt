Title: Förordning (2018:1867) om miljökompensation för överflyttning av godstransporter från väg till sjöfart
SFS Number: Svensk författningssamling 2018:1867
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181867-om-miljokompensation-for_sfs-2018-1867/
Source Link: http://rkrattsbaser.gov.se/sfst?bet=2018:1867
Amendment Register Link: http://rkrattsbaser.gov.se/sfsr?bet=2018:1867
Ministry/Authority: Landsbygds- och infrastrukturdepartementet RSIB TM
Issued: 2018-11-22
Metadata: {"Utfärdad": "2018-11-22", "Ändrad": "t.o.m. SFS 2020:1169"}

==================================================

Förordning (2018:1867) om miljökompensation för överflyttning av godstransporter från väg till sjöfart
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1867
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2018-11-22
Ändrad
:   
t.o.m. SFS 2020:1169
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
För att stimulera överflyttning av godstransporter  från väg till sjöfart och i syfte att minska utsläpp av  luftföroreningar och växthusgaser får Trafikverket, om det  finns medel för ändamålet, ge miljökompensation (ekobonus)  enligt denna förordning. Miljökompensation lämnas för  åtgärder som leder till att gods flyttas över från  vägtransporter på det svenska vägnätet till sjötransporter.
Miljökompensation får ges för nya sjötransporter eller  förbättringar av befintliga sjötransporter som leder till att  vägtransporter ersätts med sjötransporter.
2 §
Denna förordning är meddelad med stöd av 8 kap. 7 §  regeringsformen.
3 §
Miljökompensation enligt denna förordning får lämnas i  enlighet med Europeiska kommissionens godkännande av Sveriges  anmälan om förlängning av beslut C (2018) 7565 av den 9  november 2018 angående statligt stöd SA.50217 (2018/N) -  Sverige - Sveriges ekobonussystem för närsjöfart och  inlandssjöfart. Förordning (2020:1169).
Mottagare och villkor
4 §
Miljökompensation får lämnas till en redare som
1. bedriver sjöfart med fartyg som är registrerade i ett  fartygsregister i ett EES-land och där fartygens resor  inkluderar åtminstone en lossning eller lastning av  överflyttat gods i svensk hamn, och
2. är etablerad i Europeiska unionen på grundval av kriterier  som medger insyn och som tillämpas på ett  icke-diskriminerande sätt.
Miljökompensation för ett projekt ska beviljas efter ett  särskilt ansökningsförfarande.
5 §
Miljökompensationen ska avse genomförandet av ett  detaljerat projekt med på förhand fastställda miljöeffekter  och får inbegripa fler än en redare. Endast ett projekt per  planerat transportupplägg där gods flyttas över från väg till  sjöfart får finansieras och det aktuella projektet får inte  förnyas, förlängas eller upprepas.
6 §
Miljökompensation får ges för att täcka delar av  driftskostnaderna för den aktuella sjötransporten eller  finansiera inköp av utrustning för omlastning för att  tillhandahålla det planerade transportupplägget där gods  flyttas över från väg till sjöfart.
Miljökompensation för driftskostnader ska räknas samman med  annat statligt stöd och får sammantaget inte överstiga 30  procent av driftskostnaderna för det aktuella  transportupplägget där gods flyttas över från väg till  sjöfart.
Miljökompensation för inköp av utrustning för omlastning får  inte överstiga 10 procent av kostnaden för sådan utrustning.
7 §
Miljökompensationen baseras på det transportarbete som  det överflyttade godset skulle ha genererat om det i stället  hade transporterats på lastbil inom Sverige. Transportarbetet  beräknas som mängden av transporterat gods mätt i ton  multiplicerat med sträckan i kilometer.
För volymbaserat gods eller om vikten på godset är okänd kan  transportarbetet också beräknas på antalet överflyttade  enheter multiplicerat med medelvikten för respektive enhet  multiplicerat med sträckan i kilometer. Medelvikten ska  baseras på de medelvärden som Trafikverket beslutar.
Miljökompensationen beräknas genom att transportarbetet  multipliceras med 0,12 kronor.
8 §
Miljökompensation får inte ges för längre tid än tre  år.
9 §
Miljökompensation får inte kombineras med ersättning  som ges till kollektivtrafik.
Ansökan och beslut
10 §
Trafikverket prövar frågor om miljökompensation  enligt denna förordning. En ansökan om miljökompensation ska  vara skriftlig och ges in till Trafikverket. Ansökan ska  undertecknas av den sökande.
11 §
En ansökan om miljökompensation ska ha kommit in till  Trafikverket senast inom den tid som Trafikverket beslutar.  När ansökningstiden har gått ut ska Trafikverket pröva  samtliga inkomna ansökningar.
12 §
Den som ansöker om miljökompensation ska på begäran  av Trafikverket inom den tid som verket bestämmer lämna de  uppgifter som behövs för prövningen. Om sökanden inte följer  en sådan begäran, får ansökan prövas i befintligt skick.
13 §
Den som ansöker om miljökompensation ska kunna visa  att gods flyttas över från väg till sjöfart och att åtgärden  är kommersiellt bärkraftig efter projektets slut.
14 §
Om Trafikverket beslutar att ge miljökompensation,  ska det anges i beslutet
1. när den åtgärd som berättigar till miljökompensation  senast ska vara
slutredovisad, och
2. att mottagaren av miljökompensation, på begäran av  myndigheten, ska lämna de uppgifter som krävs för uppföljning  och utvärdering av miljökompensationen.
Beslutet får förenas med de ytterligare villkor som behövs  för att säkerställa att kraven enligt denna förordning  uppfylls.
15 §
Om tillgängliga medel understiger den  miljökompensation som kan beviljas, får Trafikverket besluta  att sätta ned miljökompensationen i lika mån för alla som ska  beviljas miljökompensation.
16 §
En ansökan om miljökompensation får inte beviljas ett  företag i svårigheter enligt punkt 20 i Europeiska  kommissionens meddelande om riktlinjer för statligt stöd till  undsättning och omstrukturering av icke-finansiella företag i  svårigheter (2014/C 249/01).
Slutredovisning av en åtgärd som en miljökompensation avser
17 §
Den slutredovisning som avses i 14 § första stycket 1  ska göras till Trafikverket. Specificerade skriftliga  underlag för att styrka kostnaden som berättigar till  miljökompensation och en ekonomisk redovisning ska ges in  tillsammans med slutredovisningen.
Utbetalning av miljökompensation
18 §
Trafikverket betalar ut miljökompensationen.
19 §
Miljökompensationen betalas ut i omgångar, dock får  högst 75 procent av miljökompensationen betalas ut innan den  åtgärd som miljökompensationen avser har slutredovisats. Den  avslutande omgången miljökompensation får betalas ut endast  om slutredovisningen har gjorts senast den dag som anges i  beslutet om miljökompensation.
Hinder mot utbetalning
20 §
Trafikverket får inte betala ut miljökompensation  till en redare som är föremål för betalningskrav på grund av  ett beslut av Europeiska kommissionen som förklarar ett stöd  olagligt och oförenligt med den inre marknaden.
21 §
Trafikverket får besluta att miljökompensation helt  eller delvis inte ska betalas ut, om
1. mottagaren genom oriktiga uppgifter eller på annat sätt  har orsakat att miljökompensationen bestämts felaktigt eller  med för högt belopp,
2. miljökompensationen av någon annan orsak har bestämts  felaktigt eller med för högt belopp och mottagaren skäligen  borde ha insett detta, eller
3. villkoren för miljökompensation inte har följts.
Återbetalning
22 §
Den som har tagit emot miljökompensation är  återbetalningsskyldig om det finns grund för det enligt 21 §.  Trafikverket får i dessa fall helt eller delvis kräva  tillbaka miljökompensationen.
På miljökompensation som krävs tillbaka ska ränta betalas  från och med den dag som infaller en månad efter det att  beslut om återkrav har fattats och efter en räntesats som vid  varje tidpunkt överstiger statens utlåningsränta med två  procentenheter.
Om någon är återbetalningsskyldig, ska Trafikverket besluta  att helt eller delvis kräva tillbaka miljökompensationen  jämte ränta. Om det finns särskilda skäl, får Trafikverket  besluta att sätta ned räntekravet helt eller delvis.
Rapporteringsskyldighet m.m.
23 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Rätt att meddela föreskrifter
24 §
Trafikverket får meddela föreskrifter om  verkställigheten av denna förordning.
Överklagande
25 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 15, 20 och 21 §§ får dock inte  överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.