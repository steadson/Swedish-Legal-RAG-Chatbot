Title: Förordning (1993:243) om undanförsel och förstöring
SFS Number: Svensk författningssamling 1993:243
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1993243-om-undanforsel-och_sfs-1993-243/
Source Link: http://rkrattsbaser.gov.se/sfst?bet=1993:243
HTML Document Link: None
Amendment Register Link: http://rkrattsbaser.gov.se/sfsr?bet=1993:243
Ministry/Authority: Försvarsdepartementet
Issued: 1993-04-22
Metadata: {"Utfärdad": "1993-04-22", "Ändrad": "t.o.m. SFS 2022:529"}

==================================================

Förordning (1993:243) om undanförsel och förstöring
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
: 
1993:243
Departement/myndighet
: 
Försvarsdepartementet
Utfärdad
: 
1993-04-22
Ändrad
: 
t.o.m. SFS 2022:529
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelse
1 §
I denna förordning finns bestämmelser om verkställighet av lagen
(1992:1402) om undanförsel och förstöring.
Undanförsel
Planläggning
2 §
Varje beredskapsmyndighet enligt förordningen (2022:524) om statliga myndigheters beredskap ska planera hur egendom som huvudsakligen används inom myndighetens verksamhetsområde ska undanföras.
Försvarsmakten ska planlägga undanförseln av materiel till motorreparationstjänsten.
Följande myndigheter ska, var och en inom sitt ansvarsområde, planera hur arkivhandlingar, böcker, konstverk, natur- och kulturhistoriska föremål ska undanföras: Statens försvarshistoriska museer, Riksarkivet, Kungl. biblioteket, Riksantikvarieämbetet, Statens historiska museer, Nationalmuseum, Moderna museet, Statens musikverk, Naturhistoriska riksmuseet, Statens museer för världskultur, Statens maritima och transporthistoriska museer och Statens centrum för arkitektur och design. Myndigheterna ska vid planläggningen samråda med Myndigheten för samhällsskydd och beredskap.
Myndigheten för samhällsskydd och beredskap ska samordna planläggningen av undanförsel. Förordning (2022:529).
3 §
Varje länsstyrelse skall planlägga den undanförsel i det egna länet som inte är planlagd enligt 2 §. Länsstyrelsen skall därvid samråda med Försvarsmakten. Förordning (2000:904).
4 §
Föreläggande att medverka vid planläggning av och andra förberedelser för undanförsel enligt 11 § lagen (1992:1402) om undanförsel och förstöring meddelas av länsstyrelsen i det län där egendomen finns.
Beslut om undanförsel m. m.
5 §
Om Sverige är i krig och förbindelsen med regeringen inte alls eller endast med avsevärda svårigheter kan upprätthållas, får länsstyrelsen besluta att egendom som finns inom det egna länet skall undanföras.
Beslut om undanförsel skall, om det är möjligt, fattas efter hörande av berörda myndigheter.
Länsstyrelsen skall underrätta ägaren eller innehavaren om beslutet. Förordning (2000:904).
6 §
Har upphävts genom förordning (2000:904).
7 §
Om en myndighet har undanfört egendom, skall den ta vård om egendomen på mottagningsorten.
Myndigheten skall snarast underätta egendomens ägare eller innehavare om att egendomen undanförts och om var den finns.
8 §
En länsstyrelse får besluta enligt 6 § lagen (1992:1402)
om undanförsel och förstöring att egendom inte får föras till det egna länet eller en del av detta.
Beslut skall, om det är möjligt, fattas efter hörande av berörda myndigheter. Förordning (2000:904).
Förstöring
Planläggning
9 §
Varje beredskapsmyndighet enligt förordningen (2022:524) om statliga myndigheters beredskap ska planlägga förstöring av egendom som huvudsakligen används inom myndighetens verksamhetsområde. Försvarsmakten ska dock efter hörande av berörda myndigheter planlägga förstöring av fasta installationer som huvudsakligen används för transportområdet.
Myndigheten för samhällsskydd och beredskap ska samordna planläggningen utom när det gäller sådan egendom som Försvarsmakten har planläggningsansvaret för.
Förordning (2022:529).
10 §
Länsstyrelsen skall medverka i planläggning för förstöring av egendom som är belägen inom det egna länet.
Förordning (2000:904).
11 §
Föreläggande att medverka vid planläggning av och andra förberedelser för förstöring enligt 11 § lagen (1992:1402) om undanförsel och förstöring meddelas av länsstyrelsen i det län där egendomen finns.
Beslut om förstöring
12 §
Beslut om förstöring meddelas i fråga om fasta installationer som huvudsakligen används för transportområdet av Försvarsmakten. Beslut om förstöring i övrigt meddelas av länsstyrelsen inom det egna länet.
Beslut om förstöring ska, om det är möjligt, fattas efter hörande av berörda myndigheter. Beslut om förstöring som kan få allvarliga följder för stora delar av landet ska fattas efter hörande av Myndigheten för samhällsskydd och beredskap.
Ett beslut om förstöring får inte omfatta läkemedel, medicintekniska produkter eller medicintekniska produkter för in vitro-diagnostik. Förordning (2022:397).
13 §
Den myndighet som beslutar om förstöring skall underrätta länsstyrelsen i det län där egendomen finns om beslutet. Länsstyrelsen skall underrätta egendomens ägare eller innehavare om beslutet.
14 §
En myndighet som har förstört egendom skall snarast underätta egendomens eller innehavare om detta.
Gemensamma bestämmelser
Ersättning
15 §
Ersättning enligt 12 § lagen (1992:1402) om undanförsel och förstöring beslutas av länsstyrelsen i det län där egendomen finns.
16 §
Vid prövning av frågor om ersättning enligt 13 och 14 §§ lagen
(1992:1402) om undanförsel och förstöring skall 21--25 §§ förfogande-
förordningen (1978:558) tillämpas.
Ersättningen betalas ut enligt 26 § förfogandeförordningen.
17 §
En myndighet som får besluta om undanförsel eller förstöring får överenskomma med den som äger eller innehar egendom att han för de ändamål som sägs i 5 § lagen (1992:1402) om undanförsel och förstöring skall flytta eller förstöra egendom och därvid få samma rätt till ersättning som om åtgärden vidtagits efter beslut om undanförsel eller förstöring.
Ytterligare verkställighetsföreskrifter
18 §
Försvarsmakten får efter hörande av Myndigheten för samhällsskydd och beredskap meddela föreskrifter om planläggning av förstöring av fasta installationer som huvudsakligen används för transportområdet.
Myndigheten för samhällsskydd och beredskap får efter hörande av berörda myndigheter meddela föreskrifter om planläggning av undanförsel och av förstöring i andra fall än som sägs i första stycket. Förordning (2008:1008).
19 §
Myndigheten för samhällsskydd och beredskap får efter hörande av Försvarsmakten och övriga berörda myndigheter meddela föreskrifter för verkställigheten av beslut om undanförsel. Förordning (2008:1008).
20 §
Försvarsmakten får efter hörande av Myndigheten för samhällsskydd och beredskap och övriga berörda myndigheter meddela föreskrifter för verkställigheten av beslut om förstöring av fasta installationer som huvudsakligen används för transportområdet.
Myndigheten för samhällsskydd och beredskap får efter hörande av Försvarsmakten och övriga berörda myndigheter meddela föreskrifter för verkställigheten av beslut om förstöring i övrigt. Förordning (2008:1008).
21 §
Är Sverige i krig eller krigsfara får Försvarsmakten, med hänsyn till vad militära operationer kräver, bestämma om genomförandet av beslutad undanförsel eller förstöring. Förordning (1994:656).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.