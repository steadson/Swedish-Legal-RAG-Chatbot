Title: Förordning (2013:1007) om statsbidrag till försvarshistoriska museiverksamheter
SFS Number: Svensk författningssamling 2013:1007
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20131007-om-statsbidrag-till_sfs-2013-1007/
Source Link: http://rkrattsbaser.gov.se/sfst?bet=2013:1007
Amendment Register Link: http://rkrattsbaser.gov.se/sfsr?bet=2013:1007
Ministry/Authority: Kulturdepartementet
Issued: 2013-11-28
Metadata: {"Utfärdad": "2013-11-28", "Ändrad": "t.o.m. SFS 2023:896"}

==================================================

Förordning (2013:1007) om statsbidrag till försvarshistoriska museiverksamheter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2013:1007
Departement/myndighet
:   
Kulturdepartementet
Utfärdad
:   
2013-11-28
Ändrad
:   
t.o.m. SFS 2023:896
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller föreskrifter om statsbidrag till museiverksamheter med försvarshistorisk inriktning.
Statsbidrag enligt denna förordning lämnas i mån av tillgång på medel.
Ändamålet med statsbidraget
2 §
Ändamålet med statsbidraget är att främja ett levande kulturarv som bevaras, används och utvecklas inom det försvarshistoriska området. Statsbidraget ska särskilt bidra till förståelse för 1900-talets försvarshistoriska utveckling och främja att historiska företeelser och händelseförlopp som är kopplade till den utvecklingen kan skildras på försvarshistoriskt betydelsefulla platser runt om i landet.
Förutsättningar för statsbidrag
3 §
Statsbidrag får lämnas till verksamhet eller ändamål som  anges i bilagan till denna förordning.
Förordning (2016:6).
4 §
Statsbidrag får enbart lämnas till verksamhet som är eller avses bli tillgänglig för allmänheten.
5 §
Statsbidrag får lämnas i form av verksamhetsbidrag eller projektbidrag.
6 §
Vid fördelning av bidrag ska hänsyn tas till
1. den sökandes egen insats och förmåga att långsiktigt upprätthålla verksamheten,
2. omfattningen av lokal och regional medfinansiering, och
3. annat statligt stöd som beviljats verksamheten.
7 §
Statsbidrag får inte lämnas till den som har skulder för svenska skatter eller avgifter hos Kronofogden eller som är i likvidation eller konkurs.
Ärendenas handläggning
8 §
Statens försvarshistoriska museer prövar frågor om  statsbidrag enligt denna förordning. Förordning (2023:896).
9 §
En ansökan om statsbidrag ska vara skriftlig och lämnas in  till Statens försvarshistoriska museer. Förordning (2023:896).
10 §
Ett beslut om statsbidrag får förenas med villkor.
Dessa ska framgå av beslutet. I beslutet ska även sista dag för redovisning enligt 11 § anges.
Redovisning
11 §
Den som har beviljats statsbidrag enligt denna förordning  ska redovisa hur medlen har använts och vilka resultat som har  uppnåtts till Statens försvarshistoriska museer.
Förordning (2023:896).
Återbetalning och återkrav
12 §
Statens försvarshistoriska museer får besluta att ett  beviljat statsbidrag tills vidare inte ska betalas ut, om det  kan antas att bidraget har beviljats på grund av felaktiga  uppgifter. Förordning (2023:896).
13 §
Mottagaren av ett statsbidrag enligt denna förordning är återbetalningsskyldig om
1. mottagaren genom att lämna oriktiga uppgifter eller på något annat sätt har förorsakat att bidraget har lämnats felaktigt eller med för högt belopp,
2. bidraget av något annat skäl har lämnats felaktigt eller med för högt belopp och mottagaren borde ha insett detta,
3. bidraget helt eller delvis inte har använts för det ändamål som det har beviljats för,
4. den som har tagit emot bidraget inte lämnar sådan redovisning som avses i 11 §, eller
5. villkor i beslutet om bidraget inte har följts.
14 §
Om någon är återbetalningsskyldig enligt 13 §, ska  Statens försvarshistoriska museer besluta att helt eller  delvis kräva tillbaka statsbidraget. Förordning (2023:896).
15 §
Om ett belopp som har återkrävts med stöd av 14 § inte betalas i rätt tid, ska dröjsmålsränta enligt räntelagen
(1975:635) tas ut på beloppet.
16 §
Om det finns särskilda skäl, får Statens  försvarshistoriska museer helt eller delvis avstå från ett  krav på återbetalning enligt 14 § eller ett krav på ränta  enligt 15 §. Förordning (2023:896).
Bemyndigande
17 §
Statens försvarshistoriska museer får meddela  föreskrifter om verkställigheten av denna förordning.
Förordning (2023:896).
18 §
Statens försvarshistoriska museer får lämna förslag på  verksamhet eller ändamål som det ska vara möjligt att ansöka  om statsbidrag för enligt denna förordning.
Förslagen ska ha kommit in till Regeringskansliet 
(Kulturdepartementet) senast den 1 april året före det år då  ändringen avses träda i kraft. Förordning (2023:896).
Överklagande
19 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 12 § får dock inte  överklagas. Förordning (2018:1083).
Övergångsbestämmelser
2013:1007
1. Denna förordning träder i kraft den 1 januari 2014, då förordningen (2007:1438) om statsbidrag till försvarshistoriska museiverksamheter ska upphöra att gälla.
2. Den upphävda förordningen gäller dock fortfarande för statsbidrag som har beviljats före ikraftträdandet.
2023:896
1. Denna förordning träder i kraft den 1 januari 2024.
2. Statens försvarshistoriska museer ska efter ikraftträdandet  handlägga ärenden om statsbidrag enligt denna förordning som  har inletts hos Statens maritima och transporthistoriska  museer. Statens maritima och transporthistoriska museer ska  överlämna handlingarna till Statens försvarshistoriska museer.
Bilaga
Statsbidrag får lämnas till följande verksamhet eller ändamål
Aeroseum i Göteborg
Arsenalen i Strängnäs
Artillerimuseet i Kristianstad
Brigadmuseet i Karlstad
Flygmuseet F 21 i Luleå
Fästningsmuseet i Karlsborg
Försvarsmuseet i Boden med Rödbergsfortet och  Gränsförsvarsmuseet i Abisko
Garnisonsmuseet i Skara och Skövde
Garnisons- och luftvärnsmuseet i Halmstad
Gotlands Försvarsmuseum i Tingstäde
Göteborgs maritima centrum
Hemsö fästning
Hemvärnet
Kalixlinjen
Krigsflygfält 16 i Brattforsheden
Miliseum i Skillingaryd
Museum för rörligt kustartilleri på Aspö
Robotförsvaret
Skånelinjen
Teknikland i Optand med Skansen Klintaberg
Teleseum i Enköping
Vaxholms fästnings museum Förordning (2023:896).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.