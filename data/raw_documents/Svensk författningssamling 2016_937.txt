Title: Förordning (2016:937) om statsbidrag för regional yrkesinriktad vuxenutbildning
SFS Number: Svensk författningssamling 2016:937
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016937-om-statsbidrag-for-regional_sfs-2016-937/
Source Link: http://rkrattsbaser.gov.se/sfst?bet=2016:937
Amendment Register Link: http://rkrattsbaser.gov.se/sfsr?bet=2016:937
Ministry/Authority: Utbildningsdepartementet
Issued: 2016-10-27
Metadata: {"Utfärdad": "2016-10-27", "Ändrad": "t.o.m. SFS 2025:892"}

==================================================

Förordning (2016:937) om statsbidrag för regional yrkesinriktad vuxenutbildning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:937
Departement/myndighet
:   
Utbildningsdepartementet
Utfärdad
:   
2016-10-27
Ändrad
:   
t.o.m. SFS 2025:892
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
/Upphör att gälla U:2025-11-04/
Denna förordning innehåller bestämmelser om statsbidrag  för yrkesinriktad utbildning inom kommunal vuxenutbildning på  gymnasial nivå och kommunal vuxenutbildning som anpassad  utbildning på gymnasial nivå som planeras, dimensioneras och  erbjuds i samverkan mellan flera kommuner under medverkan av  arbetslivet i de samverkande kommunerna och som syftar till  att leda till kompetenser som efterfrågas på arbetsmarknaden 
(regionalt yrkesvux).
Förordningen innehåller också bestämmelser om statsbidrag för  utbildning i form av orienteringskurser och utbildning i  ämnena svenska, svenska som andraspråk, engelska, matematik,  matematik - fortsättning, matematik - fördjupning, matematik -  specialisering B, matematik - specialisering C och  samhällskunskap inom kommunal vuxenutbildning på gymnasial  nivå, i de fall utbildningen kombineras med regionalt  yrkesvux. Förordningen innehåller dessutom bestämmelser om  statsbidrag för lärlingsutbildning i regionalt yrkesvux.
Förordningen är meddelad med stöd av 8 kap. 11 §  regeringsformen i fråga om 40 § och 8 kap. 7 § regeringsformen  i fråga om övriga bestämmelser. Förordning (2024:1042).
1 §
/Träder i kraft I:2025-11-04/
Denna förordning innehåller bestämmelser om statsbidrag  för yrkesinriktad utbildning inom kommunal vuxenutbildning på  gymnasial nivå och kommunal vuxenutbildning som anpassad  utbildning på gymnasial nivå som planeras, dimensioneras och  erbjuds i samverkan mellan flera kommuner under medverkan av  arbetslivet i de samverkande kommunerna och som syftar till  att leda till kompetenser som efterfrågas på arbetsmarknaden 
(regionalt yrkesvux).
Förordningen innehåller också bestämmelser om statsbidrag för  utbildning i ämnena svenska, svenska som andraspråk, engelska,  matematik, matematik - fortsättning, matematik - fördjupning,  matematik - specialisering B, matematik - specialisering C och  samhällskunskap inom kommunal vuxenutbildning på gymnasial  nivå, i de fall utbildningen kombineras med regionalt  yrkesvux. Förordningen innehåller dessutom bestämmelser om  statsbidrag för orienteringskurser och lärlingsutbildning i  regionalt yrkesvux.
Förordningen är meddelad med stöd av 8 kap. 11 §  regeringsformen i fråga om 40 § och 8 kap. 7 § regeringsformen  i fråga om övriga bestämmelser. Förordning (2025:892).
1 a §
Det som sägs om samverkande kommuner i denna förordning  gäller även för kommuner som omfattas av undantag från krav på  samverkan enligt 2 kap. 2 a och 2 b §§ skollagen (2010:800).
Förordning (2022:1404).
1 b §
I 2 kap. 2 a och 2 b §§ och 20 kap. 16 a § skollagen 
(2010:800) finns bestämmelser om att kommuner ska samverka om  yrkesämnen och sammanhållna yrkesutbildningar i kommunal  vuxenutbildning på gymnasial nivå. I 23 kap. 21-23 §§ i samma  lag finns bestämmelser om samverkan om kommunal  vuxenutbildning som anpassad utbildning på gymnasial nivå.
Förordning (2022:1404).
2 §
Statsbidrag lämnas i den utsträckning det finns tillgång  på medel.
Statsbidrag lämnas med i 24-31 a §§ angivna belopp per  årsstudieplats för den period som bidraget lämnas för.  Omfattningen av en årsstudieplats framgår av 2 kap. 2 §  förordningen (2011:1108) om vuxenutbildning.  Förordning (2024:1318).
Förutsättningar för statsbidrag
3 §
Statsbidrag får lämnas till samverkande kommuner för  regionalt yrkesvux, utbildning i form av orienteringskurser  och utbildning i ämnena svenska, svenska som andraspråk,  engelska, matematik, matematik - fortsättning, matematik -  fördjupning, matematik - specialisering B, matematik -  specialisering C eller samhällskunskap inom kommunal  vuxenutbildning på gymnasial nivå om villkoren i 4-9 och 17-23 
§§ är uppfyllda. Om det är fråga om lärlingsutbildning ska  även villkoren i 11-16 §§ vara uppfyllda.
Bidrag får lämnas även för utbildning som innefattar  validering. Förordning (2024:1042).
Utbildningar i regionalt yrkesvux
Sammanhållna yrkesutbildningar
4 §
I regionalt yrkesvux ska de samverkande kommunerna erbjuda  sammanhållna yrkesutbildningar enligt 20 kap. 6 a § skollagen 
(2010:800). Förordning (2022:1404).
5 §
Det arbetsplatsförlagda lärandet i sammanhållna  yrkesutbildningar som erbjuds i regionalt yrkesvux ska  uppfylla de krav som anges i 2 kap. 26-30 §§ förordningen 
(2011:1108) om vuxenutbildning. Förordning (2022:1404).
Enstaka nivåer i ämnen
6 §
De samverkande kommunerna ska i regionalt yrkesvux erbjuda  utbildning i form av enstaka nivåer i ämnen som är relevanta  för ett yrkesområde utifrån elevernas behov.
Förordning (2024:1042).
Andra nivåer i ämnen och andra kurser
7 §
Yrkesutbildning i regionalt yrkesvux ska organiseras så  att eleverna vid behov kan kombinera utbildningen med annan  utbildning inom kommunal vuxenutbildning.
De samverkande kommunerna ska erbjuda elever som har behov av  det möjlighet att kombinera utbildning i svenska som  andraspråk på grundläggande nivå och utbildning i svenska för  invandrare med yrkesutbildning i regionalt yrkesvux.
Förordning (2024:665).
Modersmålsstöd och studiehandledning på modersmålet
8 §
Orienteringskurser som syftar till att ge modersmålsstöd  eller studiehandledning på modersmål ska erbjudas elever som  behöver det.
Beslut om betyg och betygssättning
9 §
Beslut om betyg inom regionalt yrkesvux ska fattas och  betygssättning ska göras enligt bestämmelserna i 3 kap. 16 §  och 20 kap. 35-39 §§ skollagen (2010:800) samt 4 kap. 1-10 §§  förordningen (2011:1108) om vuxenutbildning.
Förordning (2022:1404).
10 §
Har upphävts genom förordning (2021:101).
Särskilda förutsättningar för lärlingsutbildning
Syfte och omfattning
11 §
Sammanhållna yrkesutbildningar kan i regionalt yrkesvux  ges i form av lärlingsutbildning. Lärlingsutbildning inom  regionalt yrkesvux ska syfta till att ge eleverna en  grundläggande yrkesutbildning, ökad arbetslivserfarenhet och  en möjlighet att under en handledares ledning på en  arbetsplats få kunskaper inom ett yrkesområde.
En lärlingsutbildning inom kommunal vuxenutbildning på  gymnasial nivå ska
1. omfatta minst 400 och högst 1 600 gymnasiepoäng i ämnen som  är relevanta för ett yrkesområde, och
2. till minst 70 procent genomföras som arbetsplatsförlagt  lärande.
En lärlingsutbildning inom kommunal vuxenutbildning som  anpassad utbildning på gymnasial nivå ska
1. omfatta minst 400 och högst 1 600 gymnasiepoäng i anpassad  gymnasieskola i ämnen som är relevanta för ett yrkesområde,  och
2. till övervägande del genomföras som arbetsplatsförlagt  lärande. Förordning (2022:1404).
Åtaganden
12 §
Vid lärlingsutbildning inom regionalt yrkesvux ska de  samverkande kommunerna se till att genom avtal med berörda  arbetsplatser reglera kommunernas och arbetsplatsernas  åtaganden i samband med det arbetsplatsförlagda lärandet.
Utbildningskontrakt
13 §
Rektorn ska se till att det för varje elev som genomgår  en lärlingsutbildning inom regionalt yrkesvux upprättas ett  skriftligt avtal som undertecknas av den kommun som är  huvudman för utbildningen, av eleven och av företrädare för  den eller de arbetsplatser dit någon del av utbildningen  förläggs (utbildningskontrakt). I utbildningskontraktet ska  det anges
1. vilka delar av utbildningen som ska genomföras på  arbetsplatsen och omfattningen av dessa, och
2. vilken lärare i utbildningen och vilken handledare på  arbetsplatsen som ansvarar för den arbetsplatsförlagda delen  av utbildningen.
Uppgifter i en individuell studieplan
14 §
Uppgift om att en elev genomgår lärlingsutbildning inom  regionalt yrkesvux ska antecknas i elevens individuella  studieplan.
Uppgift i ett examensbevis eller komvuxbevis
15 §
I en elevs examensbevis från kommunal vuxenutbildning på  gymnasial nivå eller komvuxbevis från kommunal vuxenutbildning  som anpassad utbildning på gymnasial nivå ska det anges om  eleven har genomgått en lärlingsutbildning och omfattningen av  den. Förordning (2022:1403).
Om den arbetsplatsförlagda delen avbryts
16 §
Om en elev avbryter den arbetsplatsförlagda delen av  lärlingsutbildningen, ska rektorn utfärda ett intyg om eleven  begär det. Intyget ska innehålla uppgifter om
1. hur stor del av utbildningen som eleven har genomgått, och
2. innehållet i den genomgångna delen av utbildningen.
16 a §
Har upphävts genom förordning (2022:1404).
16 b §
Har upphävts genom förordning (2022:1404).
Yrkesråd
17 §
För regionalt yrkesvux ska det finnas ett eller flera  yrkesråd för samråd mellan företrädare för utbildningen och  arbetslivet. Ett yrkesråd får vara gemensamt för flera  utbildningar. Det får även vara gemensamt med motsvarande  funktion inom gymnasieskolan.
18 §
Yrkesrådet ska medverka till att utveckla samverkan  mellan utbildning och arbetsliv och bidra till ett lärande i  arbetslivet med hög kvalitet. Yrkesrådet ska bistå kommunerna  med att belysa behoven i arbetslivet och med att ordna  platser för arbetsplatsförlagt lärande i utbildningen.  Yrkesrådet ska också medverka vid uppföljning och utvärdering  av den arbetsplatsförlagda delen av utbildningen.
Bilaga till utdrag ur betygskatalog
19 §
Bestämmelser om utdrag ur betygskatalogen och om en  bilaga till utdraget för den som har genomgått en  sammanhållen yrkesutbildning finns i 4 kap. 12 § förordningen 
(2011:1108) om vuxenutbildning. Av en sådan bilaga ska det  också framgå om utbildningen har genomförts som  lärlingsutbildning.
Ytterligare villkor
20 §
Ytterligare villkor som ska vara uppfyllda för att  statsbidrag ska beviljas enligt denna förordning är följande:
1. De samverkande kommunerna ska planera, dimensionera och  erbjuda utbildning tillsammans i syfte att öka  utbildningsutbudet för enskilda och tillgodose behoven på hela  arbetsmarknaden i de samverkande kommunerna.
2. De samverkande kommunerna ska åta sig att sammantaget  finansiera ett antal årsstudieplatser utöver de  årsstudieplatser som de beviljas statsbidrag för. De  ytterligare årsstudieplatserna ska motsvara minst tre  sjundedelar av de årsstudieplatser som de får statsbidrag för.  De ytterligare årsstudieplatserna får inte avse utbildning som  enligt beslut av Statens skolinspektion enligt 26 kap.  skollagen (2010:800) har en eller flera brister som allvarligt  försvårar förutsättningarna för eleven att nå målen för  utbildningen, om inte Skolinspektionen bedömt att bristen  eller bristerna har avhjälpts.
3. Sammansättningen av utbildningen ska planeras efter samråd  med företrädare för arbetsgivare, organisationer eller andra  sammanslutningar som är verksamma inom de branscher som finns  företrädda i de samverkande kommunerna.
4. Utbudet ska planeras efter samråd med
a) regionen i det eller de län som de samverkande kommunerna  tillhör, och
b) Arbetsförmedlingen.
5. De samverkande kommunerna ska
a) visa på ett behov av utbildningen, och
b) erbjuda studie- och yrkesvägledning samt vid planeringen  och genomförandet av utbildningen ta till vara elevens  tidigare förvärvade kunskaper och kompetens.
Villkoret i första stycket 2 gäller inte lärlingsutbildning,  kombinationsutbildning eller sammanhållna yrkesutbildningar  till yrkesförare för persontransporter eller godstransporter.
Förordning (2024:665).
Begränsningar när det gäller orienteringskurser och vissa ämnen
21 §
/Upphör att gälla U:2025-11-04/
Statsbidrag enligt denna förordning får bara lämnas för  orienteringskurser för elever som också deltar i regionalt  yrkesvux i någon av de samverkande kommunerna. Statsbidrag  får lämnas för högst 200 verksamhetspoäng för en och samma  person, även om personen deltar i flera orienteringskurser.  För en person som deltar i utbildning enligt denna förordning  som kombineras med utbildning i svenska som andraspråk på  grundläggande nivå eller utbildning i svenska för invandrare  får dock statsbidrag lämnas för orienteringskurser om högst 
400 verksamhetspoäng. Högst 200 av dessa 400 verksamhetspoäng  får avse orienteringskurser som syftar till att ge  modersmålsstöd eller studiehandledning på modersmål och högst 
200 får avse andra orienteringskurser.
21 §
/Träder i kraft I:2025-11-04/
Statsbidrag enligt denna förordning får lämnas för  orienteringskurser för elever som också deltar i regionalt  yrkesvux i någon av de samverkande kommunerna. Statsbidrag får  lämnas för högst 200 verksamhetspoäng för en och samma person,  även om personen deltar i flera orienteringskurser. För en  person som deltar i utbildning enligt denna förordning som  kombineras med utbildning i svenska som andraspråk på  grundläggande nivå eller utbildning i svenska för invandrare  får dock statsbidrag lämnas för orienteringskurser om högst 
400 verksamhetspoäng. Högst 200 av dessa 400 verksamhetspoäng  får avse orienteringskurser som syftar till att ge  modersmålsstöd eller studiehandledning på modersmål och högst 
200 får avse andra orienteringskurser.
För en person som deltar i orienteringskurser för att därefter  påbörja regionalt yrkesvux får statsbidrag för sådan  utbildning lämnas för högst 200 verksamhetspoäng. Detta bidrag  får lämnas för endast orienteringskurser samt på både  grundläggande och gymnasial nivå. Förordning (2025:892).
22 §
Statsbidrag enligt denna förordning får lämnas för  utbildning i ämnena svenska, svenska som andraspråk, engelska,  matematik, matematik - fortsättning, matematik - fördjupning,  matematik - specialisering B, matematik - specialisering C  eller samhällskunskap inom kommunal vuxenutbildning på  gymnasial nivå för elever som också deltar i regionalt  yrkesvux i någon av de samverkande kommunerna. Utbildning i  sådana ämnen får utgöra högst 25 procent av en elevs  utbildning som statsbidrag lämnas för enligt denna förordning.
Förordning (2024:1042).
Andra begränsningar
23 §
Statsbidrag enligt denna förordning får inte lämnas
1. för individuella kurser,
2. för komvuxarbete,
3. för utbildning som eleven har rätt att delta i enligt 
20 kap. 19, 19 a eller 19 b § skollagen (2010:800),
4. för utbildning eller utbildningsplats som statsbidrag  lämnas för på annat sätt,
5. för utbildning som bedrivs enligt förordningen (1992:395)  om uppdragsutbildning inom skolväsendet,
6. för utbildning som enligt beslut av Statens skolinspektion  enligt 26 kap. skollagen har en eller flera brister som  allvarligt försvårar förutsättningarna för eleven att nå målen  för utbildningen, till dess att Skolinspektionen bedömt att  bristen eller bristerna har avhjälpts, eller
7. om Skolinspektionen har fattat beslut om att förbjuda  kommunen att driva en verksamhet som omfattas av bidraget  vidare (verksamhetsförbud).
Trots första stycket 7 får statsbidrag lämnas om ett sådant  beslut har upphävts. Förordning (2024:1318).
Storleken på statsbidrag när det gäller lärlingsutbildning
24 §
/Upphör att gälla U:2025-11-04/
Statsbidrag för lärlingsutbildning inom regionalt  yrkesvux lämnas med 50 000 kronor per årsstudieplats under den  period som bidraget lämnas för. Förordning (2024:1318).
24 §
/Träder i kraft I:2025-11-04/
Statsbidrag för lärlingsutbildning inom regionalt  yrkesvux lämnas med samma belopp som enligt 28, 29 eller 30 §.
Förordning (2025:892).
25 §
Om statsbidrag lämnas för lärlingsutbildning inom  regionalt yrkesvux får bidrag lämnas till de samverkande  kommunerna även för ersättning till arbetsplatsen. Varje elev  som tas emot på en arbetsplats för arbetsplatsförlagt lärande  berättigar de samverkande kommunerna till bidrag för  ersättning till arbetsplatsen med högst 40 000 kronor per  årsstudieplats under den period som bidraget lämnas för.
Förordning (2024:1318).
26 §
Om statsbidrag lämnas för lärlingsutbildning inom  regionalt yrkesvux får bidrag även lämnas till de samverkande  kommunerna för handledning på arbetsplatsen. Sådant bidrag får  lämnas med högst 7 000 kronor för varje elev under den period  som bidraget lämnas för och under förutsättning att  handledaren fullföljt en handledarutbildning som Statens  skolverk bedömer uppfyller de krav som verket har ställt upp  för sådan utbildning. Förordning (2024:1318).
/Rubriken upphör att gälla U:2025-11-04/
Storleken på statsbidrag när det gäller övrig utbildning
27 §
Har upphävts genom förordning (2017:950).
Yrkesämnen och andra liknande ämnen
28 §
/Upphör att gälla U:2025-11-04/
För utbildning i ämnen som i gymnasieskolan utgör  yrkesämnen inom barn- och fritidsprogrammet, försäljnings- och  serviceprogrammet, hotell- och turismprogrammet och vård- och  omsorgsprogrammet samt andra liknande ämnen som är relevanta  för ett yrkesområde lämnas statsbidrag med 35 000 kronor per  årsstudieplats under den period som bidraget lämnas för.
Förordning (2024:1318).
28 §
/Träder i kraft I:2025-11-04/
För utbildning i ämnen som i gymnasieskolan utgör  yrkesämnen inom barn- och fritidsprogrammet, försäljnings- och  serviceprogrammet, hotell- och turismprogrammet och vård- och  omsorgsprogrammet samt andra liknande ämnen som är relevanta  för ett yrkesområde lämnas statsbidrag med 42 000 kronor per  årsstudieplats under den period som bidraget lämnas för.
Förordning (2025:892).
29 §
/Upphör att gälla U:2025-11-04/
För utbildning i ämnen som i gymnasieskolan utgör  yrkesämnen inom bygg- och anläggningsprogrammet, el- och  energiprogrammet, fordons- och transportprogrammet,  hantverksprogrammet, industritekniska programmet,  naturbruksprogrammet, restaurang- och livsmedelsprogrammet och  VVS- och fastighetsprogrammet samt andra liknande ämnen som är  relevanta för ett yrkesområde lämnas statsbidrag med 
75 000 kronor per årsstudieplats under den period som bidraget  lämnas för. Förordning (2024:1318).
29 §
/Träder i kraft I:2025-11-04/
För utbildning i ämnen som i gymnasieskolan utgör  yrkesämnen inom bygg- och anläggningsprogrammet, el- och  energiprogrammet, fordons- och transportprogrammet, frisör-  och stylistprogrammet eller det tidigare hantverksprogrammet,  industritekniska programmet, naturbruksprogrammet, restaurang-  och livsmedelsprogrammet och VVS- och fastighetsprogrammet  samt andra liknande ämnen som är relevanta för ett yrkesområde  lämnas statsbidrag med 90 000 kronor per årsstudieplats under  den period som bidraget lämnas för. Förordning (2025:892).
30 §
/Upphör att gälla U:2025-11-04/
För utbildning i yrkesämnen inom kommunal vuxenutbildning  som anpassad utbildning lämnas statsbidrag med 75 000 kronor  per årsstudieplats under den period som bidraget lämnas för.
Förordning (2024:1318).
30 §
/Träder i kraft I:2025-11-04/
För utbildning i yrkesämnen inom kommunal vuxenutbildning  som anpassad utbildning lämnas statsbidrag med 110 000 kronor  per årsstudieplats under den period som bidraget lämnas för.
Förordning (2025:892).
/Rubriken träder i kraft I:2025-11-04/
Yrkesförarutbildningar
30 a §
/Träder i kraft I:2025-11-04/
Statsbidraget för yrkesförarutbildningar lämnas med  följande belopp
1. 72 000 kronor för persontransportutbildning (buss) som  omfattar 500 verksamhetspoäng,
2. 82 800 kronor för godstransport 1 (lastbil) som omfattar 
600 verksamhetspoäng, och
3. 114 000 kronor för godstransport 2 (lastbil med släp) som  omfattar 800 verksamhetspoäng. Förordning (2025:892).
Annan utbildning
31 §
/Upphör att gälla U:2025-11-04/
För utbildning i form av orienteringskurser och  utbildning i ämnena svenska, svenska som andraspråk, engelska,  matematik, matematik - fortsättning, matematik - fördjupning,  matematik - specialisering B, matematik - specialisering C  eller samhällskunskap inom kommunal vuxenutbildning på  gymnasial nivå lämnas statsbidrag med 30 000 kronor per  årsstudieplats under den period som bidraget lämnas för.
Förordning (2024:1318).
31 §
/Träder i kraft I:2025-11-04/
För utbildning i form av orienteringskurser och  utbildning i ämnena svenska, svenska som andraspråk, engelska,  matematik, matematik - fortsättning, matematik - fördjupning,  matematik - specialisering B, matematik - specialisering C  eller samhällskunskap inom kommunal vuxenutbildning på  gymnasial nivå lämnas statsbidrag med 36 000 kronor per  årsstudieplats under den period som bidraget lämnas för.
Förordning (2025:892).
Kombinationsutbildningar
31 a §
/Upphör att gälla U:2025-11-04/
I stället för det som anges i 24 och 28-30 §§ ska  statsbidrag lämnas med 110 000 kronor per årsstudieplats för  yrkesutbildning i regionalt yrkesvux om yrkesutbildningen  kombineras med
1. utbildning i svenska för invandrare eller svenska som  andraspråk, och
2. stödjande insatser som syftar till att ge eleverna ökade  möjligheter att nå målen för utbildningen.  Förordning (2021:745).
31 a §
/Träder i kraft I:2025-11-04/
Statsbidrag lämnas med ytterligare 55 000 kronor per  årsstudieplats för yrkesutbildning i regionalt yrkesvux om  yrkesutbildningen kombineras med
1. utbildning i svenska för invandrare eller svenska som  andraspråk på grundläggande nivå, och
2. stödjande insatser som syftar till att ge eleverna ökade  möjligheter att nå målen för utbildningen.
För att statsbidraget ska lämnas behöver utbildningen bedrivas  kombinerat eller integrerat. Det innebär att språk- och  yrkeslärare behöver samordna utbildningen och samplanera  undervisningen.
Statsbidrag enligt första stycket lämnas inte till  lärlingsutbildning. Förordning (2025:892).
/Rubriken träder i kraft I:2025-11-04/
Statsbidrag för elever med funktionsnedsättning
31 b §
/Träder i kraft I:2025-11-04/
För elever med funktionsnedsättning kan statsbidrag  lämnas med ytterligare 55 000 kronor per årsstudieplats för  regionalt yrkesvux. För att bidrag ska lämnas måste eleven  till följd av sin funktionsnedsättning vara i behov av ett  omfattande stöd för att nå målen med utbildningen.
Statsbidraget ska användas till de extra personalresurser som  behövs för att ge en enskild elev eller en grupp elever  aktuellt stöd. Resurserna kan exempelvis bestå i personal med  särskild kompetens som speciallärare, specialpedagog,  elevassistent, teckentolk, skrivtolk och dövblindtolk. Det kan  även avse anpassning av undervisning i form av mindre  undervisningsgrupper och fler undervisningstillfällen.
Sådan ersättning lämnas inte för kommunal vuxenutbildning som  anpassad utbildning. Förordning (2025:892).
Ansökan och beslut om statsbidrag
32 §
Ansökan om statsbidrag ges in till Statens skolverk som  prövar frågor om och betalar ut bidraget.
I ett beslut om att bevilja bidrag ska sista dagen för  redovisning enligt 36 § andra stycket anges. Beslutet får  förenas med villkor. Villkoren ska framgå av beslutet.
33 §
Ansökan ska göras gemensamt av de samverkande kommunerna.  Av ansökan ska följande framgå:
1. vilket eller vilka yrkesområden som ansökan avser,
2. hur många årsstudieplatser och verksamhetspoäng som  utbildningen sammanlagt ska omfatta,
3. en analys av kompetensbehovet hos den privata och  offentliga arbetsmarknaden inom de samverkande kommunerna,
4. hur utbildningen har planerats och på vilket sätt den  planerade utbildningen svarar mot kompetensbehovet hos  arbetsmarknaden inom de samverkande kommunerna,
5. skälen till att kommunerna gemensamt har prioriterat det  eller de yrkesområden som ansökan avser,
6. att de samverkande kommunerna åtar sig att, om ansökan  beviljas, sammantaget finansiera utbildning som motsvarar  utbildning enligt denna förordning i den omfattning i  årsstudieplatser som anges i 20 § första stycket 2, och
7. övriga uppgifter som följer av föreskrifter som meddelats  med stöd av 40 §.
Av ansökan ska det också framgå hur företrädare för  arbetslivet i de samverkande kommunerna har medverkat i  planeringen av utbildningen och hur regionen i det eller de  län som kommunerna tillhör och Arbetsförmedlingen har  medverkat i planeringen av utbildningsutbudet.
Ansökan ska göras skriftligen av behöriga företrädare för de  samverkande kommunerna. Förordning (2024:1318).
34 §
När Statens skolverk fördelar statsbidrag ska myndigheten  ta hänsyn till behoven av kompetens på arbetsmarknaden och  arbetslöshetens omfattning i de samverkande kommunerna.  Bedömningen av behoven av kompetens på arbetsmarknaden ska  göras med utgångspunkt i de regionala planeringsunderlag som  Skolverket tar fram.
När det gäller sammanhållna yrkesutbildningar till yrkesförare  för persontransporter eller godstransporter ska Skolverket  även ta hänsyn till behovet av geografisk spridning av  utbildningsplatserna när myndigheten fördelar statsbidrag.
Förordning (2022:1404).
Särskilda villkor för finansiering från EU
34 a §
Den som har tagit emot finansiering enligt  Europaparlamentets och rådets förordning (EU) 2021/241 av den 
12 februari 2021 om inrättande av faciliteten för återhämtning  och resiliens ska i enlighet med artikel 34.2 i förordningen  framhålla att finansieringen kommer från EU och säkerställa  finansieringens synlighet. Förordning (2021:1222).
34 b §
Den som har tagit emot finansiering enligt  Europaparlamentets och rådets förordning (EU) 2021/241 av den 
12 februari 2021 om inrättande av faciliteten för återhämtning  och resiliens ska bevara dokumentation i enlighet med artikel 
132 i Europaparlamentets och rådets förordning (EU, Euratom) 
2018/1046 av den 18 juli 2018 om finansiella regler för  unionens allmänna budget, om ändring av förordningarna (EU) nr 
1296/2013, (EU) nr 1301/2013, (EU) nr 1303/2013, (EU) nr 
1304/2013, (EU) nr 1309/2013, (EU) nr 1316/2013, (EU) nr 
223/2014, (EU) nr 283/2014 och beslut nr 541/2014/EU samt om  upphävande av förordning (EU, Euratom) nr 966/2012.
Förordning (2021:1222).
Uppföljning och redovisning
35 §
Statens skolverk ska följa upp vilka utbildningar  statsbidraget har använts till och hur bidraget har använts  uppdelat på kön, ålder, tidigare utbildningsnivå, andel  utrikes och inrikes födda och, för utrikes födda, vistelsetid  i Sverige. Av uppföljningen ska det även framgå i vilken  utsträckning elever som slutfört regionalt yrkesvux är  sysselsatta i arbete.
Kommuner som har tagit emot statsbidrag enligt denna  förordning ska medverka i den uppföljning av  utbildningsverksamheten som bestäms av Skolverket och lämna de  uppgifter som verket begär.
Kommunerna ska också medverka i den uppföljning av  utbildningsverksamheten som bestäms av Ekonomistyrningsverket,  Europeiska kommissionen, Europeiska byrån för  bedrägeribekämpning (Olaf) och Europeiska revisionsrätten och  lämna de uppgifter som de begär. Förordning (2021:1222).
36 §
Statens skolverk ska i samband med sin årsredovisning  till Regeringskansliet redogöra för hur bidraget har använts.
Kommuner som har tagit emot statsbidrag enligt denna  förordning ska lämna sådan ekonomisk och annan redovisning  till Statens skolverk som verket begär.
Kommunerna ska också lämna sådan ekonomisk och annan  redovisning till Ekonomistyrningsverket, Europeiska  kommissionen, Europeiska byrån för bedrägeribekämpning (Olaf)  och Europeiska revisionsrätten som de begär.  Förordning (2021:1222).
Anmälningsskyldighet
36 a §
Den som ansöker om eller har beviljats statsbidrag  enligt denna förordning ska anmäla ändrade förhållanden som  kan påverka rätten till eller storleken på bidraget till  Statens skolverk snarast möjligt. Förordning (2024:1318).
Återbetalning och återkrav
37 §
Kommuner som har tagit emot statsbidrag enligt denna  förordning är återbetalningsskyldiga om
1. något av villkoren för bidraget i väsentlig mån har  åsidosatts,
2. bidraget har lämnats på felaktig grund eller med för högt  belopp,
3. bidraget helt eller delvis inte har utnyttjats eller inte  har använts för det ändamål det har lämnats för, eller
4. kommunen inte har medverkat i sådan uppföljning som anges i 
35 § eller lämnat sådana uppgifter som anges i 35 eller 36 §.
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt första stycket.
Skolverket ska avstå från återkrav om arbetsplatsförlagt  lärande inte har kunnat tillhandahållas på grund av  omständigheter som anges i 2 kap. 29 § första stycket  förordningen (2011:1108) om vuxenutbildning och de samverkande  kommunerna har vidtagit de åtgärder som anges i 2 kap. 29 §  andra och tredje styckena samma förordning.
Skolverket får besluta att avstå från återkrav helt eller  delvis även i andra fall än dem som avses i tredje stycket om  det finns synnerliga skäl. Förordning (2024:1318).
38 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Förordning (2024:1318).
Hinder mot utbetalning
38 a §
Statens skolverk ska besluta att ett beviljat  statsbidrag helt eller delvis inte ska betalas ut om  mottagarna av bidraget inte längre bedöms uppfylla villkoren  för det eller om det finns grund för återbetalning enligt 37 §  första stycket. Beslutet gäller omedelbart.
Förordning (2024:1318).
Omfördelning
39 §
Statens skolverk får besluta att fördela de medel som har  återbetalats enligt 37 § eller inte betalats ut enligt 38 a §  till andra samverkande kommuner som har ansökt om statsbidrag  enligt denna förordning om kommunerna
1. inte har fått bidrag eller inte har fått bidrag för så  många årsstudieplatser som kommunerna har ansökt om, och
2. har gett eller bedöms ha möjlighet att ge utbildning i  regionalt yrkesvux utöver vad kommunerna tidigare har fått  bidrag för enligt denna förordning.  Förordning (2024:1318).
Bemyndigande
40 §
Statens skolverk får meddela de föreskrifter som behövs  för verkställighet av denna förordning.
Överklagande
41 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 38 a § får dock inte överklagas.  Förordning (2024:1318).
Övergångsbestämmelser
2016:937
1. Denna förordning träder i kraft den 1 januari 2017.
2. Genom förordningen upphävs
a) förordningen (2009:43) om statsbidrag för yrkesinriktad  och viss teoretisk vuxenutbildning på gymnasial nivå, och
b) förordningen (2010:2016) om statsbidrag för  lärlingsutbildning för vuxna.
3. De upphävda förordningarna gäller fortfarande för  statsbidrag som har beviljats före ikraftträdandet.
2020:469
1. Denna förordning träder i kraft den 1 juli 2020.
2. Äldre föreskrifter gäller fortfarande för statsbidrag som  avser tid före ikraftträdandet.
2020:591
1. Denna förordning träder i kraft den 27 juli 2020.
2. De nya bestämmelserna ska dock tillämpas för tid från och  med den 1 januari 2020.
2021:27
1. Denna förordning träder i kraft den 1 april 2021.
2. Förordningen tillämpas första gången i fråga om statsbidrag  för bidragsåret 2022.
2021:101
1. Denna förordning träder i kraft den 1 juli 2021.
2. Äldre föreskrifter gäller fortfarande för statsbidrag som  avser tid före ikraftträdandet.
2021:745
1. Denna förordning träder i kraft den 1 augusti 2021.
2. Äldre bestämmelser gäller fortfarande för ansökningar om  statsbidrag som har getts in till Statens skolverk före  ikraftträdandet.
3. Efter ny ansökan får statsbidrag beviljas enligt de nya  bestämmelserna för en viss årsstudieplats som avser  yrkesutbildning trots att statsbidrag redan har beviljats för  samma årsstudieplats enligt äldre bestämmelser. Det samlade  bidraget för yrkesutbildningen får dock inte överstiga 
110 000 kronor per årsstudieplats.
2021:1222
1. Denna förordning träder i kraft den 10 januari 2022.
2. Äldre föreskrifter gäller fortfarande för statsbidrag som  har beviljats före ikraftträdandet.
2022:1403
Denna förordning träder i kraft den 5 oktober 2022 i fråga om 
3 och 28 §§ och i övrigt den 2 juli 2023.
2022:1404
1. Denna förordning träder i kraft den 3 juli 2023.
2. Förordningen tillämpas första gången i fråga om statsbidrag  för bidragsåret 2025.
3. Äldre föreskrifter gäller fortfarande för statsbidrag som  avser tid före den 1 januari 2025.
2024:1042
1. Denna förordning träder i kraft den 20 december 2024.
2. Förordningen tillämpas första gången i fråga om utbildning  som påbörjas efter den 30 juni 2025.
3. Äldre bestämmelser gäller fortfarande för utbildning som  påbörjats före den 1 juli 2025.
2024:1318
1. Denna förordning träder i kraft den 21 januari 2025.
2. Förordningen ska dock tillämpas för tid från och med den 
1 januari 2025.
2025:892
1. Denna förordning träder i kraft den 4 november 2025.
2. Bestämmelserna i 1, 21, 28-31 och 31 b §§ tillämpas första  gången i fråga om statsbidrag för bidragsåret 2026.
3. Bestämmelserna i 24 och 31 a §§ tillämpas första gången i  fråga om statsbidrag för bidragsåret 2027.
4. Äldre föreskrifter gäller fortfarande för statsbidrag som  avser tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.