Title: Förordning (2016:840) om statsbidrag för hälsofrämjande insatser riktade till romer
SFS Number: Svensk författningssamling 2016:840
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016840-om-statsbidrag-for_sfs-2016-840/
Source Link: http://rkrattsbaser.gov.se/sfst?bet=2016:840
Amendment Register Link: http://rkrattsbaser.gov.se/sfsr?bet=2016:840
Ministry/Authority: Kulturdepartementet
Issued: 2016-06-30
Metadata: {"Utfärdad": "2016-06-30", "Ändrad": "t.o.m. SFS 2018:2087"}

==================================================

Förordning (2016:840) om statsbidrag för hälsofrämjande insatser riktade till romer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:840
Departement/myndighet
:   
Kulturdepartementet
Utfärdad
:   
2016-06-30
Ändrad
:   
t.o.m. SFS 2018:2087
Tidsbestämd
: 
2020-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om statsbidrag för  hälsofrämjande insatser riktade till romer.
Bidrag lämnas i den mån det finns tillgång på medel.
Förordningen är meddelad med stöd av 8 kap. 7 §  regeringsformen.
Ändamålet med bidraget
2 §
Ändamålet med bidraget är att främja romers hälsa.  Bidraget syftar även till att ge civilsamhället och särskilt  romska organisationer bättre förutsättningar att arbeta med  hälsofrämjande insatser riktade till romer.
Förutsättningar för bidrag
3 §
Bidrag får lämnas för projekt som bidrar till att främja  romers hälsa genom information, utbildning, aktiviteter och  liknande och som personer med romsk språk- och  kulturkompetens deltar i.
4 §
Bidrag får lämnas till organisationer som inte är  statliga eller kommunala och som
- utan vinstsyfte bedriver en verksamhet i Sverige,
- är demokratiskt uppbyggda, och
- i sin verksamhet respekterar demokratins idéer, inklusive  principerna om jämställdhet och förbud mot diskriminering.
5 §
Bidrag får inte lämnas till en organisation som har  skulder för svenska skatter eller avgifter hos  Kronofogdemyndigheten eller är i likvidation eller försatt i  konkurs.
Ärendenas handläggning
6 §
Myndigheten för ungdoms- och civilsamhällesfrågor prövar  frågor om bidrag enligt denna förordning.
7 §
En ansökan om bidrag ska vara skriftlig och ges in till  Myndigheten för ungdoms- och civilsamhällesfrågor.
Den sökande ska lämna de handlingar och uppgifter som  myndigheten behöver för att kunna pröva ansökan.
8 §
Vid fördelningen av bidrag ska Myndigheten för ungdoms-  och civilsamhällesfrågor särskilt prioritera projekt som  involverar romska flickor och kvinnor. Myndigheten ska också  prioritera projekt som utförs i samarbete med en kommun eller  ett landsting.
9 §
Ansökningar om bidrag ska prövas med hänsyn till  projektets förutsättningar att ge upphov till långsiktiga  effekter.
Beslut och utbetalning
10 §
I ett beslut om bidrag ska det anges vilket projekt  bidraget beviljas för. Ett beslut om bidrag får förenas med  villkor. Villkoren ska framgå av beslutet. I beslutet ska  även sista dag för redovisning enligt 12 § anges.
11 §
Bidrag beviljas för högst ett år i taget och betalas ut  vid ett tillfälle. Om bidraget överstiger fem prisbasbelopp  enligt 2 kap. 6 och 7 §§ socialförsäkringsbalken får bidraget  dock betalas ut vid två tillfällen, vardera gången med  hälften av det beviljade bidraget.
Redovisning
12 §
Den som har beviljats bidrag ska vid den tidpunkt som  angetts i beslutet redovisa till Myndigheten för ungdoms- och  civilsamhällesfrågor hur medlen använts. Redovisningen ska  innehålla en redogörelse för vilka resultat som har uppnåtts  och hur resultaten förhåller sig till det ändamål som  bidraget har beviljats för.
En revisor ska granska redovisningen. Revisorns rapport över  granskningen ska bifogas redovisningen. Om det bidrag som har  tagits emot uppgår till minst fem prisbasbelopp enligt 2 kap. 
6 och 7 §§ socialförsäkringsbalken ska granskningen göras av  en auktoriserad eller godkänd revisor.
13 §
En organisation som har tagit emot bidrag ska på begäran  av Myndigheten för ungdoms- och civilsamhällesfrågor  tillhandahålla det underlag som myndigheten behöver för sin  granskning av redovisningen.
14 §
Myndigheten för ungdoms- och civilsamhällesfrågor ska i  samband med att den lämnar sin årsredovisning till regeringen  även lämna en redogörelse för vilka som har fått bidrag, med  vilka belopp och för vilka ändamål. Myndigheten ska också  senast den 15 mars varje år till regeringen lämna en  redogörelse för de projekt som bidragen har använts till och,  om möjligt, en bedömning av bidragets resultat i förhållande  till dess syfte.
Återbetalning och återkrav
15 §
Mottagaren av ett bidrag är återbetalningsskyldig om
1. mottagaren genom att lämna oriktiga uppgifter eller på  något annat sätt har förorsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget inte har använts för det ändamål som det har  beviljats för,
4. mottagaren inte lämnar sådan redovisning som avses i 12 §,  eller
5. villkor i beslutet inte har följts.
16 §
Om en bidragsmottagare är återbetalningsskyldig enligt 
15 § ska Myndigheten för ungdoms- och civilsamhällesfrågor  besluta att helt eller delvis kräva tillbaka bidraget. Om det  finns särskilda skäl för det, får myndigheten avstå från  återkrav helt eller delvis.
17 §
Bidrag ska, till den del medlen inte har utnyttjats för  det ändamål det har beviljats för, utan uppmaning återbetalas  senast vid tidpunkten för redovisning enligt 12 §.
Bemyndigande
18 §
Myndigheten för ungdoms- och civilsamhällesfrågor får  meddela föreskrifter om verkställigheten av denna  förordning.
Överklagande
19 §
Beslut enligt denna förordning får inte överklagas.
Övergångsbestämmelser
2016:840
1. Denna förordning träder i kraft den 8 augusti 2016.
2. Förordningen upphör att gälla vid utgången av 2018.
3. Förordningen ska dock fortsätta att gälla i fråga om  bidrag som har beslutats före den 1 januari 2020.
Förordning (2018:2087).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.