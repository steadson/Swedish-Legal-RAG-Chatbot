Title: Förordning  (2020:332) om upphandlingsstatistik
SFS Number: Svensk författningssamling 2020:332
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020332-om-upphandlingsstatistik_sfs-2020-332/
Source Link: http://rkrattsbaser.gov.se/sfst?bet=2020:332
Amendment Register Link: http://rkrattsbaser.gov.se/sfsr?bet=2020:332
Ministry/Authority: Finansdepartementet OU
Issued: 2020-05-20
Metadata: {"Utfärdad": "2020-05-20", "Ändrad": "2023:544"}

==================================================

Förordning  (2020:332) om upphandlingsstatistik
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:332
Departement/myndighet
:   
Finansdepartementet OU
Utfärdad
:   
2020-05-20
Ändrad
:   
2023:544
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning innehåller kompletterande bestämmelser  till lagen (2019:668) om upphandlingsstatistik.
Av 1 § andra stycket förordningen (2015:527) med instruktion  för Upphandlingsmyndigheten framgår att  Upphandlingsmyndigheten ska vara statistikmyndighet enligt  lagen om upphandlingsstatistik.
Av 3 § första stycket 2 förordningen (2007:1117) med  instruktion för Konkurrensverket framgår att Konkurrensverket  ska vara registermyndighet enligt lagen om  upphandlingsstatistik.
Tillgång till statistikdatabasen
2 §
Innehållet i den statistikdatabas som avses i 4 § lagen 
(2019:668) om upphandlingsstatistik ska kostnadsfritt hållas  tillgängligt via internet.
Registrering av annonsdatabaser
3 §
Konkurrensverket prövar frågor om registrering av  annonsdatabaser enligt lagen (2019:668) om  upphandlingsstatistik.
Register över registrerade annonsdatabaser
4 §
Konkurrensverket ska föra ett register över de  annonsdatabaser som har beviljats registrering 
(annonsdatabasregistret).
Krav på registrerade annonsdatabaser
Funktionalitet
5 §
En registrerad annonsdatabas ska ha en funktion som gör  det möjligt att identifiera enskilda upphandlingar bland de  annonser som publiceras i annonsdatabasen.
Annonsdatabasen ska även ha funktioner för att upptäcka  systematiska fel i uppgifter i annonser och om annonser samt  för att rapportera sådana fel till berörda upphandlande  myndigheter eller enheter och till Upphandlingsmyndigheten.
6 §
Varje annons i en registrerad annonsdatabas ska åtföljas  av följande information:
1. enligt vilken lag eller annan författning som upphandlingen  genomförs,
2. i vilken registrerad annonsdatabas som annonsen först  publicerades, och
3. ett identifikationsnummer för upphandlingen som är unikt i  förhållande till samtliga registrerade annonsdatabaser.
Tillgänglighet
7 §
En registrerad annonsdatabas ska ha en funktion som gör  det möjligt för fysiska personer att kostnadsfritt söka i  annonsdatabasens utbud av publicerade annonser.
Annonsdatabasen ska utformas med hänsyn till samtliga  användares behov.
Servicenivå
8 §
En registrerad annonsdatabas ska ha en kundtjänst som  användare av annonsdatabasen kan vända sig till med frågor och  synpunkter.
Avgifter
9 §
Konkurrensverket ska ta ut en ansökningsavgift enligt 11 §  lagen (2019:668) om upphandlingsstatistik med ett belopp  motsvarande avgiftsklass 9 i 10 § avgiftsförordningen 
(1992:191). När avgiften tas ut ska myndigheten tillämpa  bestämmelserna i 9-14 §§ avgiftsförordningen.
Konkurrensverket ska ta ut en årlig registeravgift enligt 11 §  lagen om upphandlingsstatistik på 30 500 kronor av den som  driver en registrerad annonsdatabas.
Avgiftsinkomsterna får disponeras av Konkurrensverket.
Förordning (2023:544).
Bemyndiganden
Statistikdatabasen
10 §
Upphandlingsmyndigheten får, efter att ha gett  Konkurrensverket tillfälle att yttra sig, meddela föreskrifter  om
1. vilka uppgifter statistikdatabasen ska innehålla, och
2. vilka uppgifter från och om annonser om upphandling som får  begäras från den som driver en registrerad annonsdatabas.
Upphandlingsmyndigheten får, efter att ha gett  Konkurrensverket tillfälle att yttra sig, meddela ytterligare  föreskrifter om driften av statistikdatabasen.
Registrerade annonsdatabaser
11 §
Upphandlingsmyndigheten får, efter att ha gett  Konkurrensverket tillfälle att yttra sig, meddela föreskrifter  för registrerade annonsdatabaser om
teknisk prestanda.
Upphandlingsmyndigheten får, efter att ha gett  Konkurrensverket tillfälle att yttra sig, meddela ytterligare  föreskrifter för registrerade annonsdatabaser om
1. funktionalitet,
2. tillgänglighet, och
3. servicenivå.
Handläggning av ärenden och betalning av avgifter
12 §
Konkurrensverket får meddela verkställighetsföreskrifter  om handläggningen av ärenden enligt lagen (2019:668) om  upphandlingsstatistik och om betalningen av avgifter enligt 
11 § samma lag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.