Title: Förordning (2011:65) om statsbidrag till barn- och ungdomsorganisationer
SFS Number: Svensk författningssamling 2011:65
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201165-om-statsbidrag-till-barn-och_sfs-2011-65/
Source Link: http://rkrattsbaser.gov.se/sfst?bet=2011:65
HTML Document Link: None
Amendment Register Link: http://rkrattsbaser.gov.se/sfsr?bet=2011:65
Ministry/Authority: Socialdepartementet
Issued: 2011-01-20
Metadata: {"Utfärdad": "2011-01-20", "Ändrad": "t.o.m. SFS 2025:389"}

==================================================

Förordning (2011:65) om statsbidrag till barn- och ungdomsorganisationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
: 
2011:65
Departement/myndighet
: 
Socialdepartementet
Utfärdad
: 
2011-01-20
Ändrad
: 
t.o.m. SFS 2025:389
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag till
1. barn- och ungdomsorganisationer, och
2. barn- och ungdomsorganisationers och andra ideella föreningars arbete för barn och ungdomar på lokal nivå.
Bidrag enligt denna förordning lämnas om det finns medel.
Förordningen är meddelad med stöd av 8 kap. 7 § regeringsformen. Förordning (2025:389).
2 §
Har betecknats 17 § genom förordning (2025:389).
Syftet med bidraget
3 §
Syftet med bidraget är att stödja barns och ungdomars självständiga organisering och inflytande i samhället.
Definitioner
4 §
Med barn- och ungdomsorganisation avses i denna förordning en ideell förening som uppfyller villkoren i 8 § och där minst 
60 procent av medlemmarna är i åldrarna 6-25 år.
Förordning (2025:389).
5 §
Med medlem i en barn- och ungdomsorganisation avses i denna förordning en person som
1. innehar medlemskap i en eller flera medlemsföreningar i organisationen, eller i en barn- och ungdomsorganisation som organiserar nationella minoriteter i Sverige,
2. har stadgeenliga möjligheter att påverka beslut om organisationens verksamhet och inriktning, och
3. året närmast före det år då ansökan om bidrag sker, aktivt tagit ställning för ett medlemskap genom att ha betalat medlemsavgift, ansökt om eller på annat sätt bekräftat medlemskap.
6 §
Med medlemsförening i en barn- och ungdomsorganisation avses i denna förordning en ideell förening
1. som i demokratisk ordning har antagit stadgar och är införd i organisationens register över medlemsföreningar,
2. som har organ som utses eller företräds av medlemmarna för att besluta om föreningens verksamhet och ekonomi,
3. där minst 60 procent av medlemmarna är i åldrarna 6-25 år, och
4. som inte endast bedriver verksamhet som är av tillfällig karaktär. Förordning (2025:389).
7 §
Med bidragsår avses i denna förordning det statliga budgetåret.
Villkor för bidrag
8 §
Bidrag får lämnas till en ideell förening som
1. är självständig och demokratiskt uppbyggd, och
2. bedriver verksamhet i Sverige sedan minst två år före det datum då ansökan om bidrag lämnas in. Förordning (2025:389).
8 a §
Bidrag får inte lämnas till en ideell förening om den eller någon av dess företrädare som agerar inom ramen för verksamheten
1. utövar våld, tvång eller hot mot en person eller på annat sätt kränker en persons grundläggande fri- och rättigheter,
2. diskriminerar personer eller grupper av personer eller på annat sätt bryter mot principen om alla människors lika värde,
3. försvarar, främjar eller uppmanar till sådana ageranden som anges i 1 eller 2, eller
4. motarbetar det demokratiska styrelseskicket.
Bidrag enligt 10 § 3 får inte heller lämnas till en ideell förening om det framkommer att någon av dess samarbetsorganisationer, eller en företrädare för samarbetsorganisationen, agerar på ett sådant sätt som anges i första stycket. Förordning (2025:389).
8 b §
Om en ideell förening, dess företrädare, den ideella föreningens samarbetsorganisation eller samarbetsorganisationens företrädare har agerat på ett sådant sätt som anges i 8 a §, får bidrag ändå lämnas till den ideella föreningen om det finns särskilda skäl. Vid denna bedömning ska det särskilt beaktas om
1. den ideella föreningen har tagit avstånd från agerandet,
2. den ideella föreningen har vidtagit adekvata åtgärder för att säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation, eller dess företrädare, ska det vid bedömningen även särskilt beaktas om samarbetet har avbrutits. Förordning (2025:389).
9 §
Bidrag får inte lämnas till en ideell förening som
1. är i likvidation eller försatt i konkurs,
2. har skatte- eller avgiftsskulder eller andra skulder som har lämnats över till Kronofogdemyndigheten och som vid indrivning handläggs som allmänt mål, eller
3. har en skuld som inte har betalats i rätt tid och som avser återkrav av bidrag som har lämnats av Myndigheten för ungdoms- och civilsamhällesfrågor. Förordning (2025:389).
Former av bidrag
10 §
Bidrag lämnas i form av
1. organisationsbidrag till barn- och ungdomsorganisationer enligt de särskilda villkor som anges i 11-13 och 15 §§,
2. organisationsbidrag till stöd för barn- och ungdomsorganisationers medlemsföreningar enligt de särskilda villkor som anges i 14 §, och
3. projektbidrag till barn- och ungdomsorganisationers och andra ideella föreningars arbete för barn och ungdomar på lokal nivå enligt de särskilda villkor som anges i 16 §.
Förordning (2025:389).
Särskilda villkor för organisationsbidrag
11 §
Organisationsbidrag får lämnas till en barn- och ungdomsorganisation som har
1. minst 1 000 medlemmar i åldrarna 6-25 år, och
2. medlemsföreningar i minst fem län.
Förordning (2025:389).
12 §
Organisationsbidrag får även lämnas till en barn- och ungdomsorganisation som företräder nationella minoriteter i Sverige och som
1. har minst 200 medlemmar i åldrarna 6-25 år, och
2. bedriver lokalt förankrad verksamhet som har en tillfredsställande geografisk spridning i förhållande till organisationens medlemmar. Förordning (2025:389).
13 §
Organisationsbidrag får även lämnas till en barn- och ungdomsorganisation som företräder personer med funktionsnedsättning och som har
1. minst 200 medlemmar i åldrarna 6-25 år, och
2. medlemsföreningar i minst tre län.
Förordning (2025:389).
14 §
Organisationsbidrag till stöd för barn- och ungdomsorganisationers medlemsföreningar får lämnas till en sådan barn- och ungdomsorganisation som avses i 11, 12 eller 13 § för att bidraget ska komma organisationens medlemsföreningars ordinarie och långsiktiga lokala verksamhet till del.
15 §
Organisationsbidrag enligt 10 § 1 och 2 får under högst tre bidragsår i följd även lämnas till en barn- och ungdomsorganisation som inte uppfyller villkoren i 11-13 §§.
Har organisationen ett begränsat medlemsunderlag, får bidrag enligt första stycket lämnas för fler bidragsår om det finns särskilda skäl.
Särskilda villkor för projektbidrag
16 §
Projektbidrag får lämnas till en ideell förening för projekt på lokal nivå med särskilt ändamål att stödja barns och ungdomars självständiga organisering och inflytande i samhället. Projektbidrag får lämnas för ett projekt under högst tre bidragsår.
Projektbidrag får inte lämnas för kostnader som något statligt bidrag redan har lämnats för.
Projektbidraget får inte användas för administrativa kostnader i den ideella föreningens eller medlemsföreningarnas ordinarie verksamhet. Förordning (2025:389).
Ansökan
17 §
Myndigheten för ungdoms- och civilsamhällesfrågor prövar frågor om bidrag enligt denna förordning.
Förordning (2025:389).
18 §
En ansökan om bidrag ska göras skriftligen av en behörig företrädare för den ideella föreningen. Ansökan ska ha kommit in till Myndigheten för ungdoms- och civilsamhällesfrågor senast vid den tidpunkt som myndigheten bestämmer.
Förordning (2025:389).
19 §
Den som ansöker om bidrag ska lämna Myndigheten för ungdoms- och civilsamhällesfrågor de uppgifter och handlingar som myndigheten behöver för att kunna pröva ansökan.
Förordning (2025:389).
20 §
En ansökan om organisationsbidrag enligt 10 § 1 eller 2 ska innehålla uppgifter om antal medlemmar i barn- och ungdomsorganisationen, antal medlemmar i åldrarna 6-25 år och antal medlemsföreningar. Dessa uppgifter ska granskas av en revisor enligt ett särskilt uppdrag. Revisorns rapport över granskningen ska bifogas ansökan.
Uppgifter om medlemmar och medlemsföreningar ska avse förhållandena den 31 december året innan ansökan ges in till Myndigheten för ungdoms- och civilsamhällesfrågor, eller vid en annan tidpunkt som myndigheten bestämmer. Förordning (2025:389).
21 §
I en ansökan om organisationsbidrag enligt 10 § 2 ska barn-
och ungdomsorganisationen redovisa principer och tillvägagångssätt för hur bidraget ska komma medlemsföreningarnas ordinarie och långsiktiga lokala verksamhet till del.
Bidragets storlek
22 §
Organisationsbidrag enligt de särskilda villkor som anges i 11-14 §§ består av dels ett fast belopp, dels ett rörligt belopp som grundas på antalet medlemmar i åldrarna 6-25 år och antalet medlemsföreningar i barn- och ungdomsorganisationen.
En medlemsförening får ingå i endast en organisations underlag för beräkning av bidrag. Förordning (2025:389).
23 §
Organisationsbidrag enligt de villkor som anges i 15 §
består av ett fast belopp motsvarande det fasta belopp som lämnas för organisationsbidrag enligt de särskilda villkor som anges i 11-13 §§.
24 §
Vid bedömningen av storleken på organisationsbidrag enligt 10 § 1 och 2 ska Myndigheten för ungdoms- och civilsamhällesfrågor ta hänsyn till om barn- och ungdomsorganisationen får annat statligt organisationsbidrag samt om organisationens medlemsföreningar får bidrag från Sveriges Riksidrottsförbund. Förordning (2025:389).
25 §
När Myndigheten för ungdoms- och civilsamhällesfrågor fastställer storleken på organisationsbidraget till en barn-
och ungdomsorganisation som företräder personer med funktionsnedsättning, får myndigheten beakta att organisationens verksamhet är särskilt resurskrävande.
Förordning (2014:74).
Beslut
25 a §
Bidrag får beviljas för högst ett år i taget.
Förordning (2025:389).
26 §
Ett beslut om att bevilja bidrag får förenas med villkor. Villkoren ska framgå av beslutet.
I beslutet ska sista dag för redovisning enligt 27 § anges.
Förordning (2025:389).
Anmälningsskyldighet
26 a §
Den som ansöker om eller har beviljats bidrag enligt denna förordning ska snarast möjligt anmäla sådana ändrade förhållanden som kan påverka rätten till eller storleken på bidraget till Myndigheten för ungdoms- och civilsamhällesfrågor. Förordning (2025:389).
Redovisning
27 §
En bidragsmottagare ska senast vid den tidpunkt som anges i beslutet till Myndigheten för ungdoms- och civilsamhällesfrågor lämna en ekonomisk redovisning av de mottagna medlen samt en redogörelse för vad medlen har använts till i förhållande till det syfte med bidraget som anges i 
3 §. Om bidraget är ett projektbidrag, ska redovisningen också innehålla en redogörelse för vilka resultat som har uppnåtts.
Redovisningen ska göras på det sätt som myndigheten bestämmer.
Bidragsmottagaren ska även lämna de övriga uppgifter och handlingar som myndigheten begär. Förordning (2025:389).
27 a §
En revisor ska granska redovisningen enligt 27 §. Revisorns rapport över granskningen ska bifogas redovisningen.
Om det bidrag som har tagits emot uppgår till minst fem prisbasbelopp enligt 2 kap. 6 och 7 §§ socialförsäkringsbalken, ska granskningen göras av en auktoriserad eller godkänd revisor. Förordning (2025:389).
28 §
En bidragsmottagare ska på begäran av Myndigheten för ungdoms- och civilsamhällesfrågor lämna de uppgifter och handlingar som myndigheten behöver för att granska redovisningen enligt 27 §. Förordning (2025:389).
29 §
Myndigheten för ungdoms- och civilsamhällesfrågor ska i sin årsredovisning lämna en samlad redovisning av vilka som har fått bidrag och med vilka belopp. Myndigheten för ungdoms- och civilsamhällesfrågor ska dessutom senast den 1 juni varje år till regeringen lämna en sammanfattande redogörelse för vad bidragen har använts till. Om möjligt ska myndigheten också redovisa bidragens effekter i förhållande till syftet med det statliga stödet enligt denna förordning. Förordning (2014:74).
Hinder mot utbetalning
29 a §
Myndigheten för ungdoms- och civilsamhällesfrågor får besluta att ett beviljat statsbidrag helt eller delvis inte ska betalas ut om bidragsmottagaren inte längre uppfyller villkoren för det eller om det finns grund för återbetalning enligt 30 §. Beslutet gäller omedelbart. Förordning (2025:389).
Återbetalning och återkrav
30 §
En bidragsmottagare är skyldig att betala tillbaka bidraget om
1. mottagaren genom att lämna oriktiga uppgifter eller på något annat sätt har orsakat att bidrag har lämnats felaktigt eller med för högt belopp,
2. bidraget av något annat skäl har lämnats felaktigt eller med för högt belopp och mottagaren borde ha insett detta,
3. bidraget helt eller delvis inte har utnyttjats eller använts för de ändamål som det har beviljats för,
4. mottagaren inte har lämnat en sådan redovisning som avses i 
27 § eller sådana uppgifter och handlingar som avses i 28 §,
5. villkor i beslutet om bidrag inte har följts, eller
6. mottagaren inte uppfyller villkoren i 8 a § och det inte finns sådana särskilda skäl enligt 8 b § som innebär att bidrag ändå får lämnas. Förordning (2025:389).
31 §
Myndigheten för ungdoms- och civilsamhällesfrågor ska besluta att helt eller delvis kräva tillbaka bidraget, om bidragsmottagaren är återbetalningsskyldig enligt 30 §.
Om det finns särskilda skäl för det, får myndigheten besluta att helt eller delvis avstå från ett krav på återbetalning.
Förordning (2025:389).
Bemyndigande
32 §
Myndigheten för ungdoms- och civilsamhällesfrågor får meddela de föreskrifter som behövs för verkställigheten av denna förordning. Förordning (2014:74).
Överklagande
33 I 40 § förvaltningslagen (2017:900) finns bestämmelser om överklagande till allmän förvaltningsdomstol. Andra beslut enligt denna förordning än beslut om sådana organisationsbidrag som avses i 10 § 1 och 2, beslut om hinder mot utbetalning enligt 29 a § och beslut om återkrav enligt 
31 § får dock inte överklagas. Förordning (2025:389).
Övergångsbestämmelser
2011:65
1. Denna förordning träder i kraft den 1 mars 2011 och tillämpas första gången i fråga om bidrag för bidragsåret 2013.
2. Förordningen (2001:1060) om statsbidrag till ungdomsorganisationer ska upphöra att gälla vid utgången av 2012. Den upphävda förordningen gäller dock fortfarande för bidrag som har beviljats före den 1 januari 2013.
2025:389
1. Denna förordning träder i kraft den 1 juli 2025.
2. Äldre bestämmelser gäller fortfarande för bidrag som har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.