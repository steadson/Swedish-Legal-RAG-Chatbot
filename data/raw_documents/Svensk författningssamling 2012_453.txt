Title: Lag (2012:453) om register över nationella vaccinationsprogram m.m.
SFS Number: Svensk författningssamling 2012:453
URL: https://www.riksdagen.se/sv/dokument-och-lagar/dokument/svensk-forfattningssamling/lag-2012453-om-register-over-nationella_sfs-2012-453/
Source Link: http://rkrattsbaser.gov.se/sfst?bet=2012:453
Amendment Register Link: http://rkrattsbaser.gov.se/sfsr?bet=2012:453
Ministry/Authority: Socialdepartementet
Issued: 2012-06-14
Metadata: {"Utfärdad": "2012-06-14", "Ändrad": "t.o.m. SFS 2020:1194"}

==================================================

Lag (2012:453) om register över nationella vaccinationsprogram m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2012:453
Departement/myndighet
:   
Socialdepartementet
Utfärdad
:   
2012-06-14
Ändrad
:   
t.o.m. SFS 2020:1194
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens tillämpningsområde
1 §
Denna lag tillämpas vid behandling av personuppgifter i  Folkhälsomyndighetens verksamhet när det gäller nationella  vaccinationsprogram och vaccinationer mot sjukdomen covid-19 
(vaccinationsregistret).
Lagen gäller endast om behandlingen är helt eller delvis  automatiserad eller om personuppgifterna ingår i eller är  avsedda att ingå i en strukturerad samling av personuppgifter  som är tillgängliga för sökning eller sammanställning enligt  särskilda kriterier.
Lag (2020:1194)
.
2 §
Uttrycket nationella vaccinationsprogram har i denna lag samma betydelse som i smittskyddslagen (2004:168).
3 §
Denna lag innehåller bestämmelser som kompletterar  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning), här benämnd EU:s  dataskyddsförordning.
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till  lagen.
Lag (2018:452)
.
4 §
Behandling av personuppgifter som är tillåten enligt denna lag får utföras även om den enskilde motsätter sig behandlingen.
5 §
Folkhälsomyndigheten är personuppgiftsansvarig för den behandling av personuppgifter som myndigheten utför enligt denna lag.
Lag (2013:637)
.
Ändamål med personuppgiftsbehandlingen
6 §
Personuppgifter får behandlas för
1. framställning av statistik,
2. uppföljning, utvärdering och kvalitetssäkring av nationella  vaccinationsprogram och vaccinationer mot sjukdomen covid-19,  samt
3. forskning och epidemiologiska undersökningar.
Personuppgifter som behandlas för de ändamål som anges i  första stycket får också behandlas för att fullgöra  uppgiftsutlämnande som sker i överensstämmelse med lag eller  förordning. Personuppgifterna får även behandlas för andra  ändamål, under förutsättning att uppgifterna inte behandlas på  ett sätt som är oförenligt med det ändamål för vilket  uppgifterna samlades in.
Lag (2020:1194)
.
Personuppgifter som får behandlas
7 §
För de ändamål som anges i 6 § får endast följande  uppgifter behandlas:
1. datum för vaccinationen,
2. den vaccinerades personnummer eller samordningsnummer,
3. vilket vaccin som har använts,
4. satsnummer,
5. den vårdgivare som har ansvarat för vaccinationen, och
6. den vaccinerades folkbokföringsort.
När det gäller vaccinationer mot sjukdomen covid-19 får för de  ändamål som anges i 6 § dessutom uppgift om vaccinationens  dosnummer behandlas.
Lag (2020:1194)
.
Uppgiftsskyldighet
8 §
Den vårdgivare som har ansvarat för vaccinationen ska  lämna de uppgifter som avses i 7 § första stycket 1-5 till  vaccinationsregistret.
Den vårdgivare som har ansvarat för en vaccination mot  sjukdomen covid-19 ska dessutom lämna uppgift om  vaccinationens dosnummer.
Lag (2020:1194)
.
Behörighetstilldelning
9 §
Folkhälsomyndigheten ska bestämma villkor för tilldelning av behörighet för åtkomst till uppgifter i registret.
Behörigheten ska begränsas till vad som behövs för att den som tilldelats behörigheten ska kunna fullgöra sina arbetsuppgifter.
Regeringen eller den myndighet som regeringen bestämmer meddelar föreskrifter om tilldelning av behörighet för åtkomst till uppgifter i registret.
Lag (2013:637)
.
Utlämnande på medium för automatiserad databehandling
10 §
Personuppgifter i vaccinationsregistret får lämnas ut på medium för automatiserad databehandling endast om uppgifterna ska användas för något av de ändamål som anges i 6 §.
Sekretess
11 §
I offentlighets- och sekretesslagen (2009:400) finns bestämmelser om begränsningar i rätten att lämna ut personuppgifter.
12 §
Har upphävts genom
lag (2018:452)
.
Information
13 §
Utöver vad som framgår av artiklarna 13 och 14 i  EU:s dataskyddsförordning ska den som är  personuppgiftsansvarig enligt denna lag lämna information  till den registrerade om
1. den uppgiftsskyldighet som kan följa av lag eller  förordning,
2. de tystnadsplikts- och säkerhetsbestämmelser som gäller  för uppgifterna och behandlingen,
3. rätten enligt artikel 82 i EU:s dataskyddsförordning och 7  kap. 1 § lagen (2018:218) med kompletterande bestämmelser  till EU:s dataskyddsförordning till skadestånd vid behandling  av personuppgifter i strid med denna lag,
4. vad som gäller i fråga om sökbegrepp, och
5. att registreringen inte är frivillig.
Lag (2018:452)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.