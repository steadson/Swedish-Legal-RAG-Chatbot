Title: Förordning (2015:527) med instruktion för Upphandlingsmyndigheten
SFS Number: Svensk författningssamling 2015:527
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015527-med-instruktion-for_sfs-2015-527/
Source Link: http://rkrattsbaser.gov.se/sfst?bet=2015:527
Amendment Register Link: http://rkrattsbaser.gov.se/sfsr?bet=2015:527
Ministry/Authority: Finansdepartementet OU
Issued: 2015-07-23
Metadata: {"Utfärdad": "2015-07-23", "Ändrad": "t.o.m. SFS 2019:1315"}

==================================================

Förordning (2015:527) med instruktion för Upphandlingsmyndigheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:527
Departement/myndighet
:   
Finansdepartementet OU
Utfärdad
:   
2015-07-23
Ändrad
:   
t.o.m. SFS 2019:1315
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Upphandlingsmyndigheten har det samlade ansvaret för att  utveckla, förvalta och stödja den upphandling som genomförs av  upphandlande myndigheter och enheter. Myndigheten ska verka  för en rättssäker, effektiv och socialt och miljömässigt  hållbar upphandling till nytta för medborgarna och  näringslivets utveckling. Myndigheten ska främja innovativa  lösningar inom upphandling.
Myndigheten ska ge vägledning i statsstödsfrågor till kommuner  och regioner. Myndigheten ska också vara statistikmyndighet på  upphandlingsområdet enligt 3 § lagen (2019:668) om  upphandlingsstatistik. Förordning (2019:1315).
2 §
Myndigheten ska ge upphandlingsstöd till upphandlande  myndigheter, enheter och leverantörer. Stödet ska inriktas på  att
1. bidra till att upphandlingar hanteras strategiskt, genom  metodutveckling eller på annat sätt,
2. bidra till att upphandlingar planeras, genomförs, följs upp  och utvärderas på ett ändamålsenligt sätt,
3. verka för ökad miljöhänsyn och sociala hänsyn samt utveckla  och förvalta kriterier för miljöhänsyn, inklusive energikrav,  och sociala hänsyn inom upphandling,
4. öka kompetensen om innovationsupphandling,
5. bidra till att hela inköpsprocessen kan genomföras  elektroniskt och delta i standardiseringen av densamma,
6. underlätta för små och medelstora företag samt idéburna  organisationer att delta i upphandling, samt
7. utveckla och förvalta
a) en nationell databas för statistik på upphandlingsområdet,
b) en nationell databas för annonsering av valfrihetssystem,  och
c) en kriteriedatabas för miljöanpassad upphandling.
Förordning (2019:1315).
3 §
Myndigheten ska bistå regeringen med underlag för utvecklingen av upphandling.
4 §
Myndigheten ska inom sitt verksamhetsområde verka för att det generationsmål för miljöarbetet och de miljökvalitetsmål som riksdagen har beslutat om nås och ska vid behov föreslå åtgärder för miljöarbetets utveckling. Myndigheten ska i fråga om sitt miljöarbete rapportera till och samråda med Naturvårdsverket om vilken rapportering och avtalsuppföljning som behövs.
5 §
Myndigheten ska verka för relevant forskning inom  upphandlingsområdet samt följa och verka för den  internationella utvecklingen på området.  Förordning (2017:1297).
6 §
Myndigheten ska utveckla, förvalta och sprida statistik om upphandling.
7 §
Myndigheten ska årligen ge ut en rapport om utvecklingen på upphandlingsområdet.
EU-samarbete
7 a §
Myndigheten ska ansvara för att
1. uppdatera Europeiska kommissionens online-verktyg för  tillhandahållande av intyg och certifikat (e-Certis) i  enlighet med artikel 59.6 och artikel 61.1 i  Europaparlamentets och rådets direktiv 2014/24/EU av den 26  februari 2014 om offentlig upphandling, i den ursprungliga  lydelsen, och
2. lämna sådana officiella förklaringar som avses i artikel 
60.2 tredje stycket i direktiv 2014/24/EU och göra dessa  tillgängliga i e-Certis. Förordning (2016:1225).
7 b §
Myndigheten ska bistå upphandlande myndigheter och  enheter från andra medlemsstater för att underlätta dessa  myndigheters och enheters kontakt med svenska myndigheter i  frågor som rör
1. information om handlingar och bevismedel som har lämnats  avseende tekniska specifikationer, provningsrapporter,  certifiering och märkning,
2. information om databaser med tillgång till kompletterande  dokument,
3. information om skäl för uteslutning och  kvalificeringskrav,
4. upplysningar om bevismedel för uteslutning och  kvalificeringskrav,
5. information om handlingar och bevis om kvalitetssäkrings-  och miljöledningsstandarder, och
6. information, såsom lagar, förordningar, kollektivavtal  eller tekniska standarder, om bevis och dokument som  åberopats som förklaring till ett onormalt lågt anbud.  Förordning (2016:1225).
Samverkan
8 §
Myndigheten ska samverka med statliga myndigheter,  särskilt Konkurrensverket, Kammarkollegiet, Verket för  innovationssystem, Kommerskollegium, Naturvårdsverket,  Arbetsförmedlingen och Arbetsmiljöverket, samt med regioner,  kommuner, berörda offentliga organisationer och näringslivet  för att utveckla upphandlingen. Myndigheten ska vid behov även  samverka med andra organisationer.
De kriterier som avses i 2 § 3 ska tas fram och utvecklas i  samverkan med berörda aktörer, såväl offentliga som privata.
Förordning (2019:1109).
Ledning
9 §
Myndigheten leds av en myndighetschef.
10 §
Vid myndigheten ska det finnas ett insynsråd som består av högst tio ledamöter.
Anställningar och uppdrag
11 §
Generaldirektören är myndighetschef.
Personalansvarsnämnd
12 §
Vid myndigheten ska det finnas en personalansvarsnämnd.
Tillämpligheten av en viss förordning
13 §
Myndigheten ska tillämpa personalföreträdarförordningen (1987:1101).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.