Title: Förordning (2006:1203) om redovisning av fjärrvärmeverksamhet
SFS Number: Svensk författningssamling 2006:1203
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20061203-om-redovisning-av_sfs-2006-1203/
Source Link: http://rkrattsbaser.gov.se/sfst?bet=2006:1203
Amendment Register Link: http://rkrattsbaser.gov.se/sfsr?bet=2006:1203
Ministry/Authority: Klimat- och näringslivsdepartementet RSE
Issued: 2006-11-16
Metadata: {"Utfärdad": "2006-11-16", "Ändrad": "t.o.m. SFS 2023:762"}

==================================================

Förordning (2006:1203) om redovisning av fjärrvärmeverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:1203
Departement/myndighet
:   
Klimat- och näringslivsdepartementet RSE
Utfärdad
:   
2006-11-16
Ändrad
:   
t.o.m. SFS 2023:762
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Skyldighet att redovisa med en årsrapport
1 §
I denna förordning meddelas ytterligare föreskrifter om redovisning av fjärrvärmeverksamhet enligt 40 § första och andra styckena fjärrvärmelagen (2008:263).
Förordning (2008:527).
2 §
Om annat inte följer av denna förordning ska  årsrapporten upprättas i enlighet med god redovisningssed som  den tillämpas vid upprättande av årsredovisning enligt  årsredovisningslagen (1995:1554). Detta gäller även om den  som bedriver fjärrvärmeverksamheten inte upprättar någon  årsredovisning.
Om fjärrvärmeverksamheten bedrivs av en kommun ska  årsrapporten i stället upprättas i enlighet med god  redovisningssed som den tillämpas vid upprättande av  årsredovisning enligt lagen (2018:597) om kommunal bokföring  och redovisning. Förordning (2018:1521).
3 §
Årsrapporten skall ge en rättvisande bild av fjärrvärmeverksamhetens ställning och resultat.
Årsrapportens utformning och innehåll
4 §
Årsrapporten ska bestå av
1. en balansräkning för räkenskapsåret och för det föregående  räkenskapsåret,
2. en kostnadsslagsindelad resultaträkning för räkenskapsåret  och för det föregående räkenskapsåret,
3. noter,
4. en förvaltningsberättelse, och
5. en kopia av årsredovisningen eller årsbokslutet för  räkenskapsåret som upprättats enligt årsredovisningslagen,  lagen om kommunal bokföring och redovisning eller  bokföringslagen (1999:1078). Förordning (2022:1411).
5 §
Årsrapporten skall avfattas på svenska i vanlig läsbar eller elektronisk form.
6 §
Årsrapporten ska skrivas under av dem som undertecknar  den årsredovisning som upprättas enligt årsredovisningslagen 
(1995:1554).
Om fjärrvärmeverksamheten bedrivs av en kommun ska  årsrapporten i stället beslutas av kommunfullmäktige eller av  den som fullmäktige utsett.
Om någon årsredovisning enligt årsredovisningslagen eller  lagen (2018:597) om kommunal bokföring och redovisning inte  upprättas, ska årsrapporten undertecknas av den som bedriver  verksamheten eller av behöriga ställföreträdare för den som  bedriver verksamheten.
Årsrapporten ska innehålla uppgift om den dag då den  undertecknades. Förordning (2018:1521).
7 §
I balansräkningen skall tillgångar, avsättningar, skulder och eget kapital som är gemensamma för fjärrvärmeverksamheten och annan verksamhet redovisas efter en fördelning mellan verksamheterna.
8 §
I balansräkningen skall anläggningstillgångar som disponeras genom avtal om finansiell leasing redovisas.
9 §
I resultaträkningen skall intäkter och kostnader som är gemensamma för fjärrvärmeverksamheten och annan verksamhet redovisas efter en fördelning mellan verksamheterna.
10 §
Förvaltningsberättelsen skall innehålla
1. en rättvisande översikt över fjärrvärmeverksamhetens utveckling, ställning och resultat,
2. hänvisningar till eller ytterligare upplysningar om de belopp som tas upp i andra delar av årsrapporten, när det behövs för förståelsen av årsrapporten,
3. uppgifter om hur mycket el och värme som har levererats,
4. upplysningar om andra förhållanden som inte skall redovisas i balansräkningen, resultaträkningen eller noterna, men som är viktiga för bedömningen av utvecklingen av fjärrvärmeverksamheten samt utvecklingen av verksamhetens ställning och resultat, och
5. upplysningar om sådana händelser av väsentlig betydelse för fjärrvärmeverksamheten som har inträffat under räkenskapsåret eller efter dess slut.
11 §
I noterna ska det, utöver vad som följer av god  redovisningssed, lämnas uppgifter om
1. principerna för den fördelning som avses i 7 och 9 §§,
2. det planenliga restvärdet för varje anläggningskategori,  och
3. hur stor andel av räkenskapsårets inköp och försäljningar  som avser koncernföretag, intresseföretag eller sådana  gemensamt styrda företag som företaget som bedriver  fjärrvärmeverksamheten är delägare i, med angivande av  principerna för intern prissättning.
Om fjärrvärmeverksamheten bedrivs av en kommun ska  uppgifterna enligt första stycket 3 i stället avse andelen  inköp och försäljningar som avser den egna kommunen eller  sådana juridiska personer som ingår i kommunens sammanställda  räkenskaper enligt lagen (2018:597) om kommunal bokföring och  redovisning.
Uttrycken koncernföretag, intresseföretag och gemensamt  styrda företag har samma betydelse som i årsredovisningslagen 
(1995:1554). Förordning (2018:1521).
Granskning av årsrapporten m.m.
12 §
Den som bedriver fjärrvärmeverksamhet ska senast fem  månader efter räkenskapsårets utgång lämna årsrapporten till  en auktoriserad revisor för granskning enligt 42 §  fjärrvärmelagen (2008:263), om den årsredovisning eller det  årsbokslut som upprättas enligt årsredovisningslagen 
(1995:1554) eller bokföringslagen (1999:1078) enligt lag eller  annan förordning ska granskas av minst en auktoriserad  revisor.
Om fjärrvärmeverksamheten bedrivs av en kommun, ska  årsrapporten i stället granskas av de revisorer som granskar  den årsredovisning som kommunen upprättar enligt lagen 
(2018:597) om kommunal bokföring och redovisning.
När det gäller en fjärrvärmeverksamhet som inte omfattas av  första eller andra stycket ska granskningen göras av en  auktoriserad eller godkänd revisor. Förordning (2023:762).
13 §
Har upphävts genom förordning (2008:527).
14 §
Har upphävts genom förordning (2008:527).
15 §
Årsrapporten och revisorns intyg skall bevaras i en form som anges i 7 kap. 1 § första stycket bokföringslagen
(1999:1078) fram till och med det tionde året efter utgången av det kalenderår då räkenskapsåret avslutades.
Bemyndiganden
16 §
Energimarknadsinspektionen får meddela föreskrifter om
1. de närmare uppgifter som ska finnas med i en förvaltningsberättelse enligt 10 § 3,
2. hur de uppgifter som avses i 11 § första stycket 2 ska redovisas,
3. sättet för undertecknande av en årsrapport som upprättas elektroniskt, och
4. elektronisk överföring enligt 43 § tredje stycket fjärrvärmelagen (2008:263). Förordning (2008:527).
Övergångsbestämmelser
2006:1203
Denna förordning träder i kraft den 1 januari 2007 och tillämpas första gången för det räkenskapsår som börjar närmast efter den 31 december 2006.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.