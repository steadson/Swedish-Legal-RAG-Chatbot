Title: Förordning (2023:168) om statsbidrag för kvinnors och flickors organisering
SFS Number: Svensk författningssamling 2023:168
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023168-om-statsbidrag-for-kvinnors_sfs-2023-168/
Source Link: http://rkrattsbaser.gov.se/sfst?bet=2023:168
Amendment Register Link: http://rkrattsbaser.gov.se/sfsr?bet=2023:168
Ministry/Authority: Arbetsmarknadsdepartementet JÄM
Issued: 2023-03-30
Metadata: {"Utfärdad": "2023-03-30", "Ändrad": "t.o.m. SFS 2025:261"}

==================================================

Förordning (2023:168) om statsbidrag för kvinnors och flickors organisering
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:168
Departement/myndighet
:   
Arbetsmarknadsdepartementet JÄM
Utfärdad
:   
2023-03-30
Ändrad
:   
t.o.m. SFS 2025:261
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  för att stödja
1. kvinnors och flickors organisering i allmänhet, och
2. kvinnors och flickors organisering särskilt i områden med  socioekonomiska utmaningar.
Förordningen är meddelad med stöd av 8 kap. 7 §  regeringsformen.
2 §
Jämställdhetsmyndigheten prövar frågor om bidrag enligt  denna förordning.
Statsbidragets syfte
3 §
Syftet med statsbidraget är att stödja kvinnors och  flickors organisering i egna sammanslutningar. Bidraget ska  främja kvinnors och flickors deltagande i den demokratiska  processen och i samhällslivet. Bidraget ska också möjliggöra  för kvinnor och flickor att bevaka sina rättigheter och driva  sina krav.
Uttryck i förordningen
4 §
Med kvinnoorganisation avses i denna förordning en ideell  förening som har som ändamål att stärka kvinnors och flickors  ställning i samhället och
1. där minst tre fjärdedelar av medlemmarna är kvinnor eller  flickor, eller
2. som huvudsakligen har som medlemmar sådana ideella  föreningar som avses i 1 (medlemsföreningar).
Med kvinnoorganisation avses även en sammanslutning av kvinnor  eller flickor inom en ideell förening. Sammanslutningen ska  arbeta för att stärka kvinnors och flickors ställning i  samhället och bestå av kvinnor eller flickor som är medlemmar  i föreningen och som aktivt har valt att ingå i  sammanslutningen.
5 §
Med medlem avses i denna förordning den som har  stadgeenliga möjligheter att påverka beslut om organisationens  verksamhet och inriktning och som året före bidragsåret aktivt  har tagit ställning till ett medlemskap genom att ha betalat  medlemsavgift eller på annat sätt bekräftat medlemskap. En  medlem som är en enskild person ska dessutom ha fyllt 15 år.
Bidragsformer
6 §
Bidrag för kvinnors och flickors organisering i allmänhet  lämnas i form av organisationsbidrag, etableringsbidrag och  verksamhetsbidrag.
Bidrag för kvinnors och flickors organisering särskilt i  områden med socioekonomiska utmaningar lämnas i form av  verksamhetsbidrag.
Bidragsmottagare
7 §
Bidrag får lämnas till en ideell förening för verksamhet  som bedrivs av en kvinnoorganisation. Föreningen ska vara  demokratiskt uppbyggd.
Om kvinnoorganisationen är en sådan sammanslutning som avses i 
4 § andra stycket, ska föreningen föra en förteckning över  vilka kvinnor eller flickor som ingår i sammanslutningen. Även  sammanslutningen ska uppfylla villkoren i första stycket.
Förordning (2025:261).
8 §
Verksamhetsbidrag får även lämnas till en stiftelse som
1. har som huvudsakligt ändamål att stärka kvinnors och  flickors ställning i samhället,
2. är öppen för insyn, och
3. inte är statlig eller kommunal. Förordning (2025:261).
8 a §
Bidrag får inte lämnas till en förening eller stiftelse  om den eller någon av dess företrädare som agerar inom ramen  för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Verksamhetsbidrag får inte heller lämnas till en förening  eller stiftelse om det framkommer att någon av dess  samarbetsorganisationer, eller en företrädare för  samarbetsorganisationen, agerar på ett sådant sätt som anges i  första stycket. Förordning (2025:261).
8 b §
Om en förening eller stiftelse, dess företrädare,  föreningens eller stiftelsens samarbetsorganisation eller  samarbetsorganisationens företrädare har agerat på ett sådant  sätt som anges i 8 a §, får bidrag ändå lämnas till föreningen  eller stiftelsen om det finns särskilda skäl. Vid denna  bedömning ska det särskilt beaktas om
1. föreningen eller stiftelsen har tagit avstånd från  agerandet,
2. föreningen eller stiftelsen har vidtagit adekvata åtgärder  för att säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:261).
9 §
Bidrag får inte lämnas till en förening eller stiftelse  som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av  Jämställdhetsmyndigheten. Förordning (2025:261).
Villkor
10 §
Den verksamhet som bidrag lämnas för ska bedrivas i  Sverige utan vinstsyfte och tillgodose syftet med bidraget.
11 §
Sådan verksamhet som verksamhetsbidrag lämnas för får  bedrivas tillsammans med en eller flera parter eller nätverk.
Om verksamheten bedrivs tillsammans med en ideell  organisation, som inte är en stiftelse, ska även den vara  demokratiskt uppbyggd. Förordning (2025:261).
12 §
Bidrag får inte lämnas för verksamhet som bedrivs eller  ska bedrivas av politiska partier eller deras  kvinnoorganisationer. Med politiskt parti avses ett parti som  är representerat i riksdagen samt en förening eller  sammanslutning av väljare som avser att under särskild  beteckning ställa upp i allmänt val.
13 §
Bidrag får lämnas för vissa kostnader för administration  av den verksamhet som bidrag lämnas för och kostnader som  kravet på revisors granskning av bidragsanvändningen medför.
14 §
Bidrag lämnas i mån av tillgång på medel.
Särskilda villkor för bidrag för kvinnors och flickors  organisering i allmänhet
15 §
Organisations- och etableringsbidrag får lämnas för  verksamhet som bedrivs av en kvinnoorganisation som
1. har en riksomfattande organisation med ordinarie verksamhet  i minst fem län, eller
2. bedriver verksamhet som är av allmänt intresse för hela  samhället och inte endast lokalt (riksintresse).
16 §
För organisationsbidrag gäller att kvinnoorganisationen  ska ha bedrivit verksamhet i Sverige under minst tre år före  ansökan om bidrag.
Om en sådan sammanslutning som avses i 4 § andra stycket har  ombildats till en ideell förening, får föreningen  tillgodoräkna sig den tid som verksamheten har bedrivits av  sammanslutningen.
17 §
För etableringsbidrag gäller att kvinnoorganisationen ska  ha antagit en utvecklingsplan där målen för verksamheten  framgår.
Etableringsbidrag får lämnas under högst tre år.
Etableringsbidrag får inte lämnas om organisationsbidrag  enligt denna förordning beviljas för samma verksamhet.
18 §
Verksamhetsbidrag får lämnas för verksamhet som består i  aktiviteter som syftar till
1. att engagera kvinnor och flickor för ett visst ändamål som  har ett riksintresse, eller
2. utbyte med kvinnor och flickor i andra länder.
Aktiviteterna ska vara tillfälliga och avgränsade från  föreningens eller stiftelsens ordinarie verksamhet.
Särskilda villkor för bidrag för kvinnors och flickors  organisering särskilt i områden med socioekonomiska utmaningar
19 §
Verksamhetsbidrag får lämnas för verksamhet som syftar  till att engagera kvinnor och flickor i områden med  socioekonomiska utmaningar.
Bedömningen av om ett område har socioekonomiska utmaningar  ska göras utifrån förhållandena vid tidpunkten för  Jämställdhetsmyndighetens beslut om bidrag.
20 §
Bidrag får inte lämnas till en förening eller stiftelse  som har som huvudsakligt syfte att organisera studenter vid  universitet eller högskolor.
Ansökan
21 §
En ansökan om bidrag ska ha kommit in till  Jämställdhetsmyndigheten senast vid den tidpunkt som  myndigheten bestämmer.
Ansökan ska innehålla
1. handlingar som visar vem eller vilka som har rätt att  företräda föreningen eller stiftelsen,
2. uppgifter om andra sökta eller beviljade statliga bidrag av  liknande slag och i sådant fall för vilket ändamål och med  vilket belopp, och
3. övrig information som behövs för prövning av ansökan.
22 §
En ansökan om etableringsbidrag ska även innehålla en  utvecklingsplan för kvinnoorganisationens verksamhet.
23 §
En ansökan om verksamhetsbidrag ska även innehålla en  beskrivning av för vilken verksamhet och för vilket ändamål  som bidraget ska användas, en övergripande plan inklusive  tidsram för arbetet och uppgifter om beräknade kostnader.
Om verksamheten ska bedrivas med andra parter eller nätverk,  ska ansökan också innehålla uppgifter om vilka de är.
24 §
En ansökan som avser en kvinnoorganisation ska innehålla  de uppgifter om antalet och andelen medlemmar respektive  kvinnor och flickor i föreningen, medlemsföreningarna eller  sammanslutningen som behövs för prövning av ansökan.
Uppgifter om medlemsantal som anges i en ansökan om bidrag ska  granskas av en auktoriserad eller godkänd revisor enligt ett  särskilt uppdrag. Revisorns rapport över granskningen ska  bifogas ansökan. Förordning (2025:261).
25 §
En behörig företrädare för den förening eller stiftelse  som ansöker om bidrag ska intyga att uppgifterna i ansökan är  riktiga och att ansökan inte avser bidrag för verksamhet som  bedrivs eller ska bedrivas av politiska partier eller deras  kvinnoorganisationer.
En ansökan om bidrag för verksamhet som ska bedrivas av en  sådan sammanslutning som avses i 4 § andra stycket ska  dessutom vara godkänd av minst två av de kvinnor eller flickor  som ingår i sammanslutningen.
26 §
Om den som ansöker om bidrag inte lämnar in de handlingar  eller uppgifter som följer av 21-25 §§, ska  Jämställdhetsmyndigheten ge sökanden möjlighet att komplettera  ansökan inom en viss tid.
Fördelningen av bidraget
27 §
Vid bedömningen av organisationsbidragets storlek ska  Jämställdhetsmyndigheten ta hänsyn till antalet medlemmar i  kvinnoorganisationen och verksamhetens omfattning. Om  kvinnoorganisationen är en sådan sammanslutning som avses i 
4 § andra stycket, ska myndigheten ta hänsyn till antalet  kvinnor och flickor i sammanslutningen i stället för antalet  medlemmar.
Fastställandet av antalet medlemmar eller kvinnor och flickor  samt bedömningen av verksamhetens omfattning ska göras utifrån  förhållandena den dag då den ansökande föreningens senaste  verksamhetsår upphörde.
28 §
Jämställdhetsmyndigheten får, utifrån tillgängliga medel,  prioritera mellan inkomna ansökningar om verksamhetsbidrag och  ge företräde till de ansökningar som bedöms ha bäst  förutsättningar att uppfylla syftet med bidraget.
Vid bedömningen av ansökningar om bidrag enligt 19 § ska  myndigheten särskilt prioritera verksamhet som syftar till att  engagera kvinnor och flickor i områden som
1. har stora socioekonomiska utmaningar, och
2. är belägna i en kommun
a) med minst 200 000 invånare varav minst 200 000 invånare i  den största tätorten,
b) där minst 40 procent av nattbefolkningen pendlar till  arbete i en storstad eller storstadsnära kommun, eller
c) med minst 50 000 invånare varav minst 40 000 invånare i den  största tätorten.
Bedömningen av uppgifterna i andra stycket ska göras utifrån  förhållandena vid tidpunkten för Jämställdhetsmyndighetens  beslut om bidrag.
29 §
En ansökan får avslås om den som ansöker om bidrag har  fått annat statligt bidrag för samma verksamhet som en ansökan  enligt denna förordning avser.
Om den som ansöker om bidrag har lämnat en sådan redovisning  som avses i 33 § för tidigare beviljade bidrag, ska även det  som framgår av den redovisningen beaktas när ansökan bedöms.
Förordning (2025:261).
Beslut
30 §
Ett beslut om bidrag ska avse ett eller flera bidragsår.  Ett bidragsår omfattar ett kalenderår.
31 §
I ett beslut om bidrag ska det anges vilket ändamål  bidraget beviljas för och sista dag för redovisning enligt 
33 §. Ett beslut om verksamhetsbidrag ska även innehålla  uppgift om vilken verksamhet bidrag beviljas för.
Beslutet får förenas med villkor. Villkoren ska framgå av  beslutet.
Redovisning och uppföljning
32 §
Medel som har beviljats som bidrag för verksamhet som  bedrivs av en sådan sammanslutning som avses i 4 § andra  stycket ska hållas åtskilda från föreningens övriga medel.
33 §
En mottagare av bidrag ska senast vid den tidpunkt som  har angetts i beslutet årligen till Jämställdhetsmyndigheten  lämna en ekonomisk redovisning av de mottagna medlen och en  redogörelse för hur de har använts i förhållande till det  ändamål som bidraget har beviljats för.
Redovisningen av etableringsbidrag och verksamhetsbidrag ska  även innehålla en redogörelse för vilka resultat som har  uppnåtts och hur resultaten förhåller sig till syftet med  bidraget och, för etableringsbidrag, till de mål för  verksamheten som har angetts i utvecklingsplanen.
Förordning (2025:261).
34 §
En revisor ska granska redovisningen enligt 33 §.  Revisorns rapport över granskningen ska bifogas redovisningen.
Om det bidrag som har tagits emot har uppgått till minst fem  prisbasbelopp enligt 2 kap. 6 och 7 §§ socialförsäkringsbalken,  ska granskningen göras av en auktoriserad eller godkänd  revisor.
35 §
Den som har beviljats bidrag ska på begäran av  Jämställdhetsmyndigheten lämna det underlag som myndigheten  behöver för att granska redovisningen.
36 §
Jämställdhetsmyndigheten ska i sin årsredovisning  redogöra för vilka som har fått bidrag, i vilken form, med  vilka belopp och för vilka ändamål. Myndigheten ska dessutom  senast den 1 juni varje år till regeringen lämna en  sammanfattande redogörelse för vad bidragen har använts till  och, om möjligt, en bedömning av bidragets effekter i  förhållande till dess syfte.
37 §
Jämställdhetsmyndigheten ska vart femte år genomföra en  oberoende utvärdering av bidraget. Vid utvärderingen ska det  särskilt beaktas hur bidragsgivningen uppfyller syftet med  bidraget.
Anmälningsskyldighet
37 a §
Den som ansöker om eller har beviljats bidrag enligt  denna förordning ska snarast möjligt till  Jämställdhetsmyndigheten anmäla sådana ändrade förhållanden  som kan påverka rätten till eller storleken på bidraget.
Förordning (2025:261).
Hinder mot utbetalning
38 §
Jämställdhetsmyndigheten får besluta att ett beviljat  bidrag helt eller delvis inte ska betalas ut om mottagaren av  bidraget inte längre uppfyller
villkoren för det eller om det finns grund för återbetalning  enligt 39 §. Beslutet gäller omedelbart. Förordning (2025:261).
Återbetalning och återkrav
39 §
En mottagare av bidrag är återbetalningsskyldig om
1. mottagaren genom att lämna oriktiga uppgifter eller på  annat sätt har orsakat att bidrag har lämnats felaktigt eller  med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. mottagaren inte har lämnat en sådan redovisning som avses i 
33 § eller ett sådant underlag som avses i 35 §,
5. villkor i beslutet inte har följts, eller
6. mottagaren inte uppfyller villkoren i 8 a § och det inte  finns sådana särskilda skäl enligt 8 b § som innebär att  bidrag ändå får lämnas. Förordning (2025:261).
40 §
Jämställdhetsmyndigheten ska besluta att helt eller  delvis kräva tillbaka bidraget, om bidragsmottagaren är  återbetalningsskyldig enligt 39 §.
Om det finns särskilda skäl för det, får  Jämställdhetsmyndigheten besluta att helt eller delvis avstå  från ett krav på återbetalning.
Överklagande
41 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Endast följande  beslut får överklagas, nämligen beslut om
1. organisations- och etableringsbidrag enligt 15-17 §§,
2. hinder mot utbetalning enligt 38 §, och
3. återkrav enligt 40 §.
Bemyndigande
42 §
Jämställdhetsmyndigheten får meddela föreskrifter om  verkställigheten av denna förordning.
Övergångsbestämmelser
2023:168
1. Denna förordning träder i kraft den 3 maj 2023.
2. Genom förordningen upphävs förordningen (2005:1089) om  statsbidrag för kvinnors organisering.
3. Den upphävda förordningen gäller dock fortfarande för  statsbidrag som har beslutats före ikraftträdandet.
4. Statsbidrag som beslutas enligt denna förordning under 2023  får endast avse verksamhet som syftar till att stödja kvinnors  och flickors organisering särskilt i områden med  socioekonomiska utmaningar.
5. Sammanfattande redogörelse enligt 36 § ska första gången  lämnas senast den 1 juni 2024.
2025:261
1. Denna förordning träder i kraft den 1 maj 2025.
2. Äldre bestämmelser gäller fortfarande för bidrag som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.