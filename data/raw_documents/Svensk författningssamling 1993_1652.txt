Title: Lag (1993:1652) om ersättning för fysioterapi
SFS Number: Svensk författningssamling 1993:1652
URL: https://www.riksdagen.se/sv/dokument-och-lagar/dokument/svensk-forfattningssamling/lag-19931652-om-ersattning-for-fysioterapi_sfs-1993-1652/
Source Link: http://rkrattsbaser.gov.se/sfst?bet=1993:1652
Amendment Register Link: http://rkrattsbaser.gov.se/sfsr?bet=1993:1652
Ministry/Authority: Socialdepartementet
Issued: 1993-12-22
Metadata: {"Utfärdad": "1993-12-22", "Ändrad": "t.o.m. SFS 2019:885"}

==================================================

Lag (1993:1652) om ersättning för fysioterapi
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1993:1652
Departement/myndighet
:   
Socialdepartementet
Utfärdad
:   
1993-12-22
Ändrad
:   
t.o.m. SFS 2019:885
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag innehåller bestämmelser om vissa ersättningar  till fysioterapeuter i privat verksamhet i den öppna hälso-  och sjukvården och om patientavgifter i samband därmed 
(fysioterapiersättning).
Det som i lagen sägs om regioner gäller också kommuner som  inte ingår i en region.
Lag (2019:885)
.
2 §
Bestämmelserna i denna lag gäller vid fysioterapeutisk  behandling av den som är bosatt i Sverige, om inte något  annat är särskilt föreskrivet.
Bestämmelserna i denna lag gäller även vid fysioterapeutisk  behandling av den som, utan att vara bosatt i Sverige, har  rätt till vårdförmåner i Sverige vid sjukdom och moderskap  enligt vad som följer av Europaparlamentets och rådets  förordning (EG) nr 883/2004 av den 29 april 2004 om  samordning av de sociala trygghetssystemen. Detsamma gäller  för den som avses i 5 kap. 7 § första stycket  socialförsäkringsbalken och som omfattas av nämnda  förordning.
Lag (2013:1145)
.
3 §
Med fysioterapi avses i denna lag fysioterapeutisk  behandling som är föranledd av skada eller sjukdom. Om det  krävs remiss från läkare eller tandläkare för fysioterapi inom  regionen, gäller det kravet även för fysioterapiersättning  enligt denna lag.
Lag (2019:885)
.
4 §
Om inte annat föreskrivs avses i denna lag med regionen  den region inom vars område fysioterapeuten bedriver eller  avser att bedriva sin verksamhet.
Lag (2019:885)
.
Samverkans- och vårdavtal
5 §
Fysioterapiersättning enligt denna lag lämnas endast till  fysioterapeut som har samverkansavtal med regionen rörande sin  verksamhet.
Bestämmelsen om samverkansavtal gäller inte för en vikarie som  avses i 10 §.
En fysioterapeut i privat verksamhet som ger fysioterapi  enligt avtal med regionen, får ta emot ersättning från  regionen på de villkor och enligt de grunder som regionen och  fysioterapeuten kommit överens om. Vårdavtalet gäller i  stället för bestämmelserna i denna lag.
Vid ingående av samverkansavtal och vårdavtal ska regionen  tillämpa lagen (2016:1145) om offentlig upphandling eller  lagen (2008:962) om valfrihetssystem, om inte annat följer av 
5 a-5 h §§. Vid en sådan tillämpning av lagen om offentlig  upphandling ska de bestämmelser tillämpas som gäller tjänster  av sådant slag som anges i bilaga 2 till den lagen.
Lag (2019:885)
.
Ersättningsetablering
5 a §
En fysioterapeut som är verksam med rätt till ersättning  enligt denna lag och som avser att överlåta sin verksamhet ska  anmäla till regionen om han eller hon i samband med  överlåtelsen vill
1. säga upp sin rätt till ersättning, och
2. möjliggöra för någon annan fysioterapeut att få ingå  samverkansavtal med regionen med motsvarande villkor 
(ersättningsetablering).
Lag (2019:885)
.
5 b §
Efter anmälan enligt 5 a § ska regionen utan dröjsmål  publicera en ansökningsinbjudan om att få ingå  samverkansavtal. Publiceringen ska ske genom annons i en  elektronisk databas, som är allmänt tillgänglig, eller genom  annons i någon annan form som möjliggör effektiv konkurrens.
Av inbjudan, eller annat för sökande tillgängligt underlag,  ska framgå
1. vilken verksamhet som ska överlåtas,
2. vilka villkor som ska gälla för samverkansavtalet,
3. de i 5 e § första stycket angivna kraven för ingående av  samverkansavtal,
4. hur en ansökan får lämnas, och
5. vilken dag ansökan senast ska ha kommit in.
Sökande ska ges skälig tid att komma in med ansökningar.
Lag (2019:885)
.
5 c §
Regionen ska behandla sökande på ett likvärdigt och  icke-diskriminerande sätt samt iaktta principerna om öppenhet,  ömsesidigt erkännande och proportionalitet.
Lag (2019:885)
.
5 d §
Regionen får utesluta en sökande från att delta i  ansökningsförfarandet i enlighet med vad som föreskrivs i 
7 kap. 1 och 2 §§ lagen (2008:962) om valfrihetssystem. Det  som sägs där om upphandlande myndighet ska i stället avse  region.
Lag (2019:885)
.
5 e §
Regionen ska fatta beslut om att ingå samverkansavtal  med den sökande som har erbjudit högsta pris för verksamheten  och som
1. vid övertagandet av verksamheten kan uppfylla de krav som  anges i  
7-9 §§,
2. inte har uteslutits enligt 5 d §, och
3. inte redan har, eller kan få, rätt till offentlig  ersättning för sina hälso- och sjukvårdstjänster inom ramen  för ett sådant valfrihetssystem som avses i lagen (2008:962)  om valfrihetssystem.
Efter det att verksamheten överlåtits till den sökande som  avses i första stycket, ska regionen ingå samverkansavtal med  denne. Samverkansavtalet ska innehålla motsvarande villkor som  gällt för den överlåtande fysioterapeutens rätt till  ersättning. Regionen får dock ändra villkoren om den över-
låtande fysioterapeuten godkänt de nya villkoren och dessa  angetts i ansökningsinbjudan eller annat för sökandena  tillgängligt underlag.
Om den överlåtande fysioterapeuten återkallar sin anmälan  enligt 5 a § eller om det annars saknas förutsättningar att  fullfölja ärendet, har detta förfallit.
Lag (2019:885)
.
5 f §
Regionen ska utan dröjsmål skriftligen underrätta  sökandena och den överlåtande fysioterapeuten om ett beslut  att ingå samverkansavtal enligt 5 e § första stycket. Detsamma  gäller om ärendet förfallit enligt 5 e § tredje stycket.
Lag (2019:885)
.
5 g §
Bestämmelserna om avtalsspärr, överprövning och  skadestånd i 20 kap. 1, 4-12, 14, 16 och 18-21 §§ lagen 
(2016:1145) om offentlig upphandling gäller i fråga om  ersättningsetablering enligt denna lag. Det som sägs där om  upphandlande myndighet, kontrakt, upphandling samt leverantör  eller anbudsgivare ska i stället avse region, samverkansavtal,  förfarande för ersättningsetablering respektive sökande.
Hänvisningarna i 20 kap. 1 § första stycket lagen om offentlig  upphandling till underrättelse enligt 12 kap. 12 § första  stycket eller 19 kap. 29 § ska vid tillämpningen av denna lag  i stället avse underrättelse enligt 5 f § denna lag.
Hänvisningarna i 20 kap. 6 § första stycket och 20 § lagen om  offentlig upphandling till andra bestämmelser i den lagen ska  vid tillämpningen av denna lag i stället avse 5 b-5 f §§ denna  lag.
Hänvisningarna i 20 kap. 7, 14 och 21 §§ lagen om offentlig  upphandling till 13-15 §§ samma kapitel ska vid tillämpningen  av denna lag i stället avse 5 h § denna lag.
Lag (2019:885)
.
5 h §
Vid en ansökan enligt 20 kap. 4 § 2 lagen (2016:1145) om  offentlig upphandling ska rätten besluta att ett  samverkansavtal som har ingåtts i samband med en  ersättningsetablering är ogiltigt om det har ingåtts utan  föregående annonsering enligt 5 b §.
Ett sådant samverkansavtal ska också förklaras ogiltigt, om  det har ingåtts i strid med tillämpliga bestämmelser om  överprövning eller avtalsspärr enligt 5 g § eller före en  underrättelse enligt 5 f §. För ogiltighet i sådana fall krävs  dessutom att någon av de grundläggande principerna i 5 c § har  överträtts och detta har medfört att en sökande har lidit  eller kan komma att lida skada.
En ansökan om överprövning enligt första eller andra stycket  ska ha kommit in till förvaltningsrätten inom sex månader från  det att avtalet ingicks. Om regionen skriftligen har  underrättat sökandena om att samverkansavtal har ingåtts, ska  ansökan ha kommit in innan 30 dagar har gått från under-
rättelsen.
Lag (2019:885)
.
Regionens ansvar m.m.
6 §
Regionen ska svara för den fysioterapiersättning som inte  täcks av patientavgiften. Om fysioterapin har avsett en  patient som inte är bosatt inom regionens område, ska den  region inom vars område patienten är bosatt svara för den  utbetalda fysioterapiersättningen, om inte regionerna kommer  överens om något annat. Om patienten inte är bosatt inom någon  regions område, ska den region inom vars område patienten  eller familjemedlemmen är förvärvsverksam eller, när det  gäller en person som är arbetslös, den region inom vars område  personen är registrerad som arbetssökande, svara för den  utbetalda fysioterapiersättningen.
Försäkringskassan får efter överenskommelse med regionen ha  hand om utbetalning av fysioterapiersättning.
Lag (2019:885)
.
Särskilda krav på fysioterapiverksamheten
7 §
Fysioterapiersättning ska lämnas för fysioterapi som ges  av en legitimerad fysioterapeut.
Lag (2013:1145)
.
8 §
Fysioterapiersättning lämnas endast till en fysioterapeut  som senast ett år efter det att verksamheten påbörjades  bedriver privat fysioterapiverksamhet på heltid, om inte  annat följer av andra stycket eller 10 §. En fysioterapeut  anses som heltidsverksam om han eller hon arbetar minst 35  timmar per vecka i genomsnitt eller har arbetat minst denna  tid någon tolvmånadersperiod under de senaste två åren.
Fysioterapiersättning lämnas även till en fysioterapeut som  inte bedriver verksamhet på heltid till följd av sjukdom,  ledighet för vård av barn, förestående ålderspensionering,  vidareutbildning eller forskning inom yrkesområdet, politiskt  eller fackligt uppdrag eller av annat liknande skäl.
Lag (2013:1145)
.
9 §
Fysioterapiersättning lämnas inte till en fysioterapeut  som är anställd i någon regions hälso- och sjukvård eller i  ett bolag eller annan juridisk person inom hälso- och  sjukvården som regionen har ett rättsligt bestämmande  inflytande i. Ersättning kan dock lämnas om fysioterapeuten är  tjänstledig och vikarierar för en annan fysioterapeut.
Fysioterapiersättning lämnas inte till en fysioterapeut för  verksamhet inom företagshälsovård.
Lag (2019:885)
.
Vikariat
10 §
Om en fysioterapeut är helt eller delvis förhindrad att  bedriva sin verksamhet på grund av sjukdom, semester,  ledighet för vård av barn, förestående ålderspensionering,  vidareutbildning eller forskning inom yrkesområdet, politiskt  eller fackligt uppdrag eller annat liknande skäl, får en  annan legitimerad fysioterapeut vikariera under frånvaron.
Lag (2013:1145)
.
11 §
Har upphävts genom
lag (1994:1962)
.
12 §
Har upphävts genom
lag (1994:1962)
.
13 §
Har upphävts genom
lag (1994:1962)
.
Samverkan med andra
14 §
En fysioterapeut som får fysioterapiersättning ska  samverka med andra inom vård- och rehabiliteringsområdet.
Lag (2013:1145)
.
Sjukgymnastikersättningen
Gemensamma bestämmelser
15 §
Fysioterapiersättning för viss åtgärd ska lämnas med ett  belopp som utgör skälig ersättning för fysioterapeutens  arbete och kostnader. Ersättningen med undantag för del som  avser fysioterapeutens kostnader för resor i samband med  behandlingsbesök betalas som normalarvode, enkelt arvode  eller särskilt arvode. Genom patientavgiften betalar  patienten hela eller en del av arvodet, om inte något annat  följer av 22 eller 23 §.
Lag (2013:1145)
.
16 §
Normalarvodet är ett enhetligt arvode för den  huvudsakliga delen av behandlingarna i verksamheten.  Normalarvodet baseras på beräknade mottagningskostnader och  årlig besöksvolym i fysioterapeutisk verksamhet. Enkelt  arvode är ett lägre arvode för enklare undersökningar och  behandlingar. Åtgärder som är särskilt tids- eller  kostnadskrävande ersätts med ett högre, särskilt arvode.
Lag (2013:1145)
.
17 §
Om det till en fysioterapeut och vikarie i dennes  verksamhet under ett kalenderår har lämnats  fysioterapiersättning med ett belopp som motsvarar  ersättningen för en full årsarbetstid, lämnas därefter  ersättning med reducerade belopp. Reducerad ersättning lämnas  högst till ett belopp som motsvarar en halv årsarbetstid 
(ersättningstak). Om fysioterapeuten inte bedriver  verksamheten på heltid reduceras årsersättningen och  ersättningstaket i skälig omfattning.
Bestämmelserna i första stycket hindrar inte fysioterapeuten  att ge fysioterapi mot patientavgift.
Lag (2013:1145)
.
18 §
En fysioterapeut som bedriver verksamhet mot ersättning  enligt denna lag får inte ge fysioterapi mot högre arvode än  som följer av denna lag eller av föreskrifter som har  meddelats i anslutning till lagen.
Lag (2013:1145)
.
19 §
En region är inte skyldig att betala  fysioterapiersättning innan samverkansavtal har ingåtts.
Om en fysioterapeut har fått ersättning med för högt belopp,  får regionen återkräva det belopp som felaktigt har  utbetalats. Regionen får i sådant fall i stället avräkna  beloppet från annan fordran från fysioterapeuten på fysio-
terapiersättning.
Om en fysioterapeut trots påminnelser vid upprepade tillfällen  eller annars i väsentlig utsträckning begär  fysioterapiersättning med för höga belopp eller på annat  felaktigt sätt, får regionen sätta ned den samlade  fysioterapiersättning som begärs för viss tid till skäligt  belopp.
Lag (2019:885)
.
Särskilda bestämmelser för vissa områden
20 §
Till en fysioterapeut som etablerar sig på en ort inom  ett särskilt stödområde ska arvoden enligt 15 § lämnas med  tjugo procents förhöjning.
Arvodeshöjning enligt första stycket ska betalas av regionen.  Efter två år från etableringen ska höjningen minskas med fem  procentenheter årligen ner till fem procent.
Till en fysioterapeut som har sin verksamhet inom ett särskilt  stödområde ska regionen lämna särskild ersättning för  telefonkonsultationer och behandlingsmässigt motiverade  hembesök.
Regeringen får meddela föreskrifter om vilka områden som ska  anses som särskilda stödområden enligt denna paragraf.
Lag (2019:885)
.
21 §
Har upphävts genom
lag (1995:838)
.
Patientavgift
22 §
För fysioterapi som ges av en fysioterapeut som får  ersättning enligt denna lag får patienten avkrävas en  patientavgift, om inte något annat är särskilt föreskrivet.  Patientavgift får tas ut med högst samma belopp som en patient  betalar för motsvarande fysioterapi hos regionen.
Om fysioterapeuten tar ut en lägre patientavgift än vad som är  medgivet enligt första stycket ska detta inte påverka den del  av fysioterapiersättningen som betalas av regionen.
Om patientavgiften skulle överstiga det arvode som lämnas för  vården, ska mellanskillnaden betalas till regionen.
Lag (2019:885)
.
23 §
En patient som för en viss tid har uppnått  avgiftsbefrielse enligt 17 kap. 6 eller 7 § hälso- och  sjukvårdslagen (2017:30) är under samma tid befriad även från  att betala patientavgifter enligt denna lag.
Lag (2017:41)
.
24 §
Uppkommer kostnad med anledning av att en patient  uteblivit från avtalat fysioterapeutbesök, får patientavgift  ändå tas ut av patienten. Bestämmelserna i 23 § befriar inte  patienten från avgift enligt denna bestämmelse.
Lag (2013:1145)
.
24 a §
Avgiften tas ut av patientens förmyndare om patienten är under 18 år när
1. vården ges, eller
2. han eller hon uteblir från ett avtalat besök.
Om det finns flera förmyndare svarar de solidariskt för avgiften.
Om det finns särskilda skäl får avgiften tas ut av den underårige.
Lag (2010:249)
.
Verksamhetsuppföljning m.m.
25 §
En fysioterapeut som begär fysioterapiersättning enligt  denna lag ska medverka till att den egna verksamheten kan  följas upp och utvärderas. Fysioterapeuten ska årligen till  regionen lämna en redovisning med uppgifter om mottagningens  personal och medicintekniska utrustning samt om utförda  behandlingsåtgärder och antalet patientbesök.
Fysioterapeuten ska på begäran av regionen lämna upplysningar  och visa upp patientjournal samt övrigt material som rör  behandling av en patient och som behövs för kontroll av begärd  fysioterapiersättning.
Lag (2019:885)
.
Verkställighetsföreskrifter
26 §
Regeringen meddelar verkställighetsföreskrifter till denna lag.
Övergångsbestämmelser
1993:1652
1. Denna lag träder i kraft den 1 januari 1994.
2. Äldre bestämmelser gäller fortfarande i fråga om ersättning till privatpraktiserande sjukgymnaster som avser tid före ikraftträdandet.
3. För tiden fram till den 1 juli 1994 gäller utan hinder av bestämmelserna i 15--17, 20 och 21 §§ att en taxa som i huvudsak motsvarar bestämmelserna om arvoden i förordningen (1976:1018)
med taxa för sjukvårdande behandling skall tillämpas vid bestämmandet av sjukgymnastikersättning enligt denna lag.
4. har upphävts genom
lag (1995:838)
.
5. har upphävts genom
lag (1995:838)
.
6. har upphävts genom
lag (1995:838)
.
7. Vid anmälan enligt 11 § under tiden fram till den 1 april 1994 får verksamhet med sjukgymnastikersättning utan hinder av nämnda paragraf och 19 § första stycket påbörjas tre månader efter anmälan.
1994:1755
1. Denna lag träder i kraft den 1 januari 1995.
2. De nya bestämmelserna i 6 § tillämpas även för vård under år 1994 av personer som omfattas av lagen (1992:1776) om samordning av systemen för social trygghet när personer flyttar inom Europeiska ekonomiska samarbetsområdet (EES).
1994:1962
1. Denna lag träder i kraft den 1 januari 1995.
2. En sjukgymnast som vid ikraftträdandet är verksam mot ersättning enligt denna lag har rätt till fortsatt sådan ersättning även utan samverkansavtal enligt de nya föreskrifterna.
3. En sjukgymnast som inte omfattas av punkt 2 men som före den 14 november 1994 gjort anmälan enligt 11 § i dess tidigare lydelse och som uppfyller kraven för att få sjukgymnastikersättning får påbörja verksamheten sex månader efter anmälan även utan samverkansavtal. Om verksamheten inte startat den 14 maj 1995 krävs dock samverkansavtal.
1995:838
1. Denna lag träder i kraft, i fråga om 17 § första stycket första och andra meningen den 1 januari 1997, och i övrigt den 1 januari 1996.
2. Äldre bestämmelser gäller fortfarande i fråga om ersättning till privatpraktiserande sjukgymnaster som avser tid före ikraftträdandet.
3. En sjukgymnast som vid ikraftträdandet är verksam mot sjukgymnastikersättning enligt denna lag utan att ha samverkansavtal med landstinget och utan att uppfylla erfarenhetskraven enligt 7 §
eller kravet på heltidsverksamhet enligt 8 § kan även utan samverkansavtal få ersättning enligt denna lag om inte annat följer av punkt 4. Om verksamheten hos en sjukgymnast som omfattas av denna punkt ändras i väsentligt hänseende skall dock frågan om rätt till sjukgymnastikersättning prövas enligt denna lag.
4. Om en sjukgymnast som vid ikraftträdandet är verksam mot ersättning enligt denna lag, inte uppfyller ålderskravet i 9 § lämnas sjukgymnastikersättning längst till utgången av år 1996, om inte sjukgymnasten och landstinget kommer överens om annat.
1996:1160
1. Denna lag träder i kraft den 1 januari 1997.
2. Äldre bestämmelser skall alltjämt gälla för sådan kostnadsbefrielse som uppkommit före utgången av år 1996.
1997:436
1. Denna lag träder i kraft, i fråga om 9 § den 1 juli 1997, och i övrigt den 1 januari 1998.
2. Äldre bestämmelser gäller fortfarande i fråga om vård som avser tid före ikraftträdandet.
1999:843
1. Denna lag träder i kraft den 1 januari 2000.
2. Äldre bestämmelser gäller dock till utgången av år 2003 för vård som lämnas av sjukgymnast som vid ikraftträdandet är verksam inom företagshälsovård och då har rätt till sjukgymnastikersättning enligt denna lag.
2009:80
1. Denna lag träder i kraft den 1 april 2009.
2. Äldre bestämmelser gäller fortfarande i fråga om ersättning för vård som givits före ikraftträdandet.
3. Äldre lydelse av 20 § gäller fortfarande för sjukgymnast som vid ikraftträdandet bedriver verksamhet i ett sådant område som anges i den äldre lydelsen.
2010:249
1. Denna lag träder i kraft den 1 juni 2010.
2. De nya bestämmelserna gäller inte avgifter för vilka betalningsskyldighet uppkommit före ikraftträdandet.
2010:1319
1. Denna lag träder i kraft den 1 januari 2011.
2. Äldre bestämmelser gäller fortfarande för den som omfattas av rådets förordning (EEG) nr 1408/71 av den 14 juni 1971 om tillämpningen av systemen för social trygghet när anställda, egenföretagare eller deras familjemedlemmar flyttar inom gemenskapen.
2011:1035
Denna lag träder i kraft den 1 november 2011 men tillämpas för tid från och med den 15 juli 2010.
2013:1145
1. Denna lag träder i kraft den 1 januari 2014.
2. Vid tillämpningen av denna lag och de föreskrifter som har  meddelats i anslutning till lagen ska sjukgymnast jämställas  med fysioterapeut och sjukgymnastik jämställas med  fysioterapi.
3. En sjukgymnast som enligt äldre övergångsbestämmelser till  denna lag har rätt till ersättning enligt lagen ska även i  fortsättningen kunna få sådan ersättning även om han eller  hon får legitimation som fysioterapeut.
2016:1152
1. Denna lag träder i kraft den 1 januari 2017.
2. Äldre bestämmelser gäller fortfarande för förfaranden för  ersättningsetablering som har påbörjats före den 1 januari 
2017.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.