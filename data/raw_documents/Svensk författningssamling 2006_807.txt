Title: Lag (2006:807) om kontroll av husdjur, m.m.
SFS Number: Svensk författningssamling 2006:807
URL: https://www.riksdagen.se/sv/dokument-och-lagar/dokument/svensk-forfattningssamling/lag-2006807-om-kontroll-av-husdjur-m-m_sfs-2006-807/
Source Link: http://rkrattsbaser.gov.se/sfst?bet=2006:807
Amendment Register Link: http://rkrattsbaser.gov.se/sfsr?bet=2006:807
Ministry/Authority: Landsbygds- och infrastrukturdepartementet RSL
Issued: 2006-06-08
Metadata: {"Utfärdad": "2006-06-08", "Ändrad": "t.o.m. SFS 2025:696"}

==================================================

Lag (2006:807) om kontroll av husdjur, m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:807
Departement/myndighet
:   
Landsbygds- och infrastrukturdepartementet RSL
Utfärdad
:   
2006-06-08
Ändrad
:   
t.o.m. SFS 2025:696
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens syfte
1 §
Denna lag syftar till att
1. främja animalieproduktionen och djurs lämplighet för avel i näringsverksamhet,
2. förebygga sjukdomar hos djur, samt
3. främja en långsiktig förvaltning av husdjursgenetiska resurser.
EU-bestämmelser som lagen kompletterar
2 §
Lagen kompletterar sådana bestämmelser i EU-förordningar 
(EU-bestämmelser) som har samma syfte som lagen. Regeringen  ska i tillkännage vilka grundförordningar som avses.
I fråga om EU-bestämmelser som faller inom flera lagars  tillämpningsområde ska regeringen på samma sätt som i första  stycket tillkännage vilka bestämmelser som denna lag  kompletterar.
Regeringen eller den myndighet som regeringen bestämmer får  meddela föreskrifter eller i det enskilda fallet fatta de  beslut som behövs för att komplettera EU-bestämmelserna.
Lag (2021:172)
.
Ord och uttryck
2 a §
I denna lag betyder
1. uttrycket offentlig kontroll
a) offentlig kontroll enligt Europaparlamentets och rådets  förordning (EU) 2017/625 av den 15 mars 2017 om offentlig  kontroll och annan offentlig verksamhet för att säkerställa  tillämpningen av livsmedels- och foderlagstiftningen och av  bestämmelser om djurs hälsa och djurskydd, växtskydd och  växtskyddsmedel samt om ändring av Europaparlamentets och  rådets förordningar (EG) nr 999/2001, (EG) nr 396/2005, (EG)  nr 1069/2009, (EG) nr 1107/2009, (EU) nr 1151/2012, (EU) nr 
652/2014, (EU) 2016/429 och (EU) 2016/2031, rådets  förordningar (EG) nr 1/2005 och (EG) nr 1099/2009 och rådets  direktiv 98/58/EG, 1999/74/EG, 2007/43/EG, 2008/119/EG och 
2008/120/EG och om upphävande av Europaparlamentets och rådets  förordningar (EG) nr 854/2004 och (EG) nr 882/2004, rådets  direktiv 89/608/EEG, 89/662/EEG, 90/425/EEG, 91/496/EEG, 
96/23/EG, 96/93/EG och 97/78/EG samt rådets beslut 92/438/EEG 
(förordningen om offentlig kontroll),
b) offentlig kontroll enligt Europaparlamentets och rådets  förordning (EU) 2016/1012 av den 8 juni 2016 om avelstekniska  och genealogiska villkor för avel, handel med och införsel  till unionen av renrasiga avelsdjur, hybridavelssvin och  avelsmaterial från dem och om ändring av förordning (EU) nr 
652/2014, rådets direktiv 89/608/EEG och 90/425/EEG och om  upphävande av vissa akter med avseende på djuravel 
(förordningen om djuravel), och
c) kontroll i övrigt av att denna lag och föreskrifter och  beslut som har meddelats med stöd av lagen följs,
2. uttrycket annan offentlig verksamhet
a) annan offentlig verksamhet enligt förordning (EU) 2017/625,
b) annan offentlig verksamhet enligt förordning (EU) 
2016/1012, och
c) sådan offentlig verksamhet som i övrigt utförs med stöd av  lagen eller föreskrifter eller beslut som har meddelats med  stöd av lagen, och
3. uttrycket organ med delegerade uppgifter samma sak som i  förordning (EU) 2017/625.
Lag (2021:172)
.
Tillämpning av förordning (EU) 2017/625
2 b §
Regeringen får meddela föreskrifter om att förordning 
(EU) 2017/625 ska tillämpas helt eller delvis vid offentlig  kontroll och annan offentlig verksamhet som avser bestämmelser  om djurhälsa och som faller utanför förordningens  tillämpningsområde.
Lag (2021:172)
.
Kontroll av husdjur m.m.
3 §
Regeringen eller, efter regeringens bemyndigande, Statens jordbruksverk får för det syfte som anges i 1 §
1. meddela föreskrifter om kontroll av husdjur och av andra djur som människan har i sin vård,
2. ge organisationer på jordbruksnäringens område eller andra sammanslutningar rätt att anordna sådan kontroll,
3. meddela föreskrifter om seminverksamhet, överföring av befruktade ägg mellan hondjur och om ägg för avelsändamål.
4 §
Den som innehar djur av sådant slag och inom sådant område för vilket kontroll enligt 3 § 2 har anordnats har rätt att få djuren anslutna till kontrollen. Fortsatt anslutning får vägras, om djurens innehavare inte följer de föreskrifter som gäller för kontrollen.
5 §
Regeringen eller, efter regeringens bemyndigande, Jordbruksverket får meddela föreskrifter om att djur som omfattas av kontroll enligt denna lag får överlåtas under särskild beteckning som är förbehållen sådana djur.
6 §
Om det finns hälsokontroll anordnad för slaktsvin eller nötkreatur, får regeringen eller, efter regeringens bemyndigande, Jordbruksverket
1. meddela föreskrifter om att en avgift får tas ut vid slakt av svin eller nötkreatur från sådana besättningar som inte omfattas av kontrollen och i vilka sjukdomar i särskilt hög grad förekommer, och
2. överlämna åt innehavare av slakteri att ta ut avgiften av den som lämnar svinen eller nötkreaturen till slakt.
7 §
Om det finns hälsokontroll anordnad för kronhjort och dovhjort, får regeringen eller, efter regeringens bemyndigande, Jordbruksverket meddela föreskrifter om vad som skall gälla för att kronhjortar och dovhjortar som inte omfattas av kontrollen skall få flyttas till eller från ett hägn. Föreskrifterna får avse också andra djurslag som hålls i sambete med kronhjort eller dovhjort.
7 a §
Den som deltar eller har deltagit i verksamheten hos en  organisation som har fått rätt att anordna kontroll enligt 3 § 
2 får inte obehörigen röja eller utnyttja uppgifter som han  eller hon har tagit del av, om uppgifterna är sådana som avses  i 2 kap. 4 a § lagen (2009:302) om verksamhet inom djurens  hälso- och sjukvård.
Lag (2025:696)
.
Offentlig kontroll och annan offentlig verksamhet
8 §
Offentlig kontroll utövas av Jordbruksverket och  länsstyrelserna (kontrollmyndigheterna) enligt föreskrifter  som regeringen meddelar.
Annan offentlig verksamhet utförs av kontrollmyndigheterna och  andra statliga myndigheter enligt vad som anges i denna lag  och i föreskrifter som regeringen meddelar.
Lag (2021:172)
.
9 §
Jordbruksverket samordnar övriga kontrollmyndigheters  verksamhet och lämnar råd och hjälp i denna verksamhet.
Den myndighet som utövar offentlig kontroll ska genom  rådgivning, information och på annat sätt underlätta för den  enskilde att fullgöra sina skyldigheter enligt lagen, de  föreskrifter och beslut som har meddelats med stöd av lagen,  de EU-bestämmelser som lagen kompletterar och de beslut som  har meddelats med stöd av EU-bestämmelserna.
Lag (2021:172)
.
Delegering av vissa uppgifter
9 a §
I förordning (EU) 2017/625 finns bestämmelser om att  vissa uppgifter som ingår i den offentliga kontrollen och  vissa uppgifter i samband med annan offentlig verksamhet får  delegeras till ett organ eller till en fysisk person.
Lag (2021:172)
.
Förvaltningslagens tillämpning
9 b §
Vid offentlig kontroll eller annan offentlig verksamhet  som utförs av ett organ med delegerade uppgifter eller av en  fysisk person som har delegerats vissa uppgifter ska följande  bestämmelser i förvaltningslagen (2017:900) tillämpas:
- 5 § om legalitet, objektivitet och proportionalitet,
- 10 § om partsinsyn,
- 16-18 §§ om jäv,
- 23 § om utredningsansvaret,
- 24 § om när man får lämna uppgifter muntligt,
- 25 § om kommunikation,
- 27 § om dokumentation av uppgifter,
- 31 § om dokumentation av beslut,
- 32 § om motivering av beslut,
- 33 och 34 §§ om underrättelse om innehållet i beslut och hur  ett överklagande går till,
- 36 § om rättelse av skrivfel och liknande, och
- 42 § om vem som får överklaga ett beslut.
Lag (2021:172)
.
Tystnadsplikt vid offentlig kontroll
9 c §
Den som i enskild verksamhet utför eller har utfört  offentlig kontroll eller annan offentlig verksamhet får inte  obehörigen röja eller utnyttja det som han eller hon har fått  kännedom om medan uppgifterna utfördes. Detsamma ska gälla den  som i enskild verksamhet utför eller har utfört  laboratorieanalyser, laboratorietester eller  laboratoriediagnostik på prover som tas vid offentlig kontroll  och annan offentlig verksamhet.
I det allmännas verksamhet tillämpas offentlighets- och  sekretesslagen (2009:400) i stället för första stycket.
Lag (2021:172)
.
Föreskrifter om offentlig kontroll och annan offentlig  verksamhet
9 d §
Regeringen eller den myndighet som regeringen bestämmer  får meddela föreskrifter om
1. hur ett organ med delegerade uppgifter eller en fysisk  person som har delegerats vissa uppgifter ska bedriva  offentlig kontroll och annan offentlig verksamhet,
2. skyldighet för ett organ med delegerade uppgifter eller en  fysisk person som har delegerats vissa uppgifter att lämna  information till Jordbruksverket, och
3. skyldighet för ett organ med delegerade uppgifter eller en  fysisk person som har delegerats vissa uppgifter att lämna  information och ge in handlingar till den myndighet som har  delegerat uppgiften.
Lag (2021:172)
.
Rätt till upplysningar och tillträde
10 §
En kontrollmyndighet, en officiell veterinär som har  förordnats enligt lagen (2009:1254) om officiella veterinärer,  ett organ med delegerade uppgifter eller en fysisk person som  har delegerats vissa uppgifter har, i den utsträckning det  behövs för offentlig kontroll och annan offentlig verksamhet,  rätt att
1. på begäran få upplysningar och ta del av handlingar, och
2. få tillträde till områden, lokaler och andra utrymmen och  där göra undersökningar och ta prover.
Första stycket gäller också för Europeiska kommissionen och  för inspektörer och experter som utsetts av kommissionen.
Lag (2021:172)
.
Skyldighet att lämna hjälp
11 §
Den som är föremål för offentlig kontroll eller annan  offentlig verksamhet ska, utöver vad som följer av artikel 
15.2 och 15.6 i förordning (EU) 2017/625 och artikel 46.2 i  förordning (EU) 2016/1012, lämna den hjälp som behövs för att  kontrollen eller verksamheten ska kunna utföras.
Lag (2021:172)
.
Förelägganden
12 §
Utöver vad som följer av de EU-bestämmelser som lagen  kompletterar får en kontrollmyndighet besluta de förelägganden  som behövs för att lagen, de föreskrifter och beslut som har  meddelats med stöd av lagen, de EU-bestämmelser som lagen  kompletterar och de beslut som har meddelats med stöd av EU-
bestämmelserna ska följas.
Lag (2021:172)
.
Vite
13 §
Förelägganden enligt denna lag eller enligt de EU-
bestämmelser som lagen kompletterar får förenas med vite.
Lag (2021:172)
.
Rättelse
14 §
Om någon inte fullgör sina skyldigheter enligt lagen, de  föreskrifter eller beslut som har meddelats med stöd av lagen,  de EU-bestämmelser som lagen kompletterar eller de beslut som  har meddelats med stöd av EU-bestämmelserna, får  kontrollmyndigheten besluta om rättelse på hans eller hennes  bekostnad.
Lag (2021:172)
.
Hjälp av Polismyndigheten
15 §
Polismyndigheten ska lämna den hjälp som behövs för  utövande av offentlig kontroll eller verkställighet av beslut  enligt denna lag, de föreskrifter eller beslut som har  meddelats med stöd av lagen, de EU-bestämmelser som lagen  kompletterar eller de beslut som har meddelats med stöd av EU-
bestämmelserna.
Hjälp enligt första stycket får begäras endast om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  tillgripas, eller
2. det annars finns synnerliga skäl.
Lag (2021:172)
.
Avgifter
16 §
Regeringen eller den myndighet som regeringen bestämmer  får meddela föreskrifter om skyldighet att betala avgifter för  offentlig kontroll och annan offentlig verksamhet.
Regeringen eller den myndighet som regeringen bestämmer får  meddela föreskrifter om hur avgifterna ska beräknas.
Lag (2021:172)
.
Straffbestämmelser
17 §
Till böter döms den som med uppsåt eller av grov oaktsamhet bryter mot en föreskrift som har meddelats med stöd av 3 § 3, 5 eller 7 §.
18 §
Det ska inte dömas till ansvar enligt denna lag, om  gärningen är belagd med straff i brottsbalken.
Det ska inte heller dömas till ansvar enligt denna lag för en  gärning som omfattas av ett föreläggande om vite om gärningen  ligger till grund för en ansökan om utdömande av vitet.
Lag (2021:172)
.
Överklagande m.m.
19 §
Beslut enligt lagen eller med stöd av lagen meddelade föreskrifter som har meddelats av en sådan organisation eller sammanslutning som avses i 3 § 2 eller av ett sådant slakteri som avses i 6 § 2, får överklagas hos Jordbruksverket.
Beslut som har meddelats av en sådan organisation som avses i artikel 7.2 i Europaparlamentets och rådets förordning (EG) nr 2160/2003 av den 17 november 2003 om bekämpning av salmonella och vissa andra livsmedelsburna zoonotiska smittämnen får överklagas hos Jordbruksverket.
20 §
Jordbruksverkets beslut får överklagas till allmän  förvaltningsdomstol, om det har meddelats
1. enligt denna lag,
2. enligt de föreskrifter som har meddelats med stöd av lagen,  eller
3. enligt de EU-bestämmelser som lagen kompletterar.
Detsamma gäller beslut som har meddelats av en annan statlig  förvaltningsmyndighet, av en officiell veterinär som har  förordnats enligt lagen (2009:1254) om officiella veterinärer,  av ett organ med delegerade uppgifter, i andra fall än vad som  anges i 19 §, eller av en fysisk person som har delegerats  vissa uppgifter.
Prövningstillstånd krävs vid överklagande till kammarrätten.
Lag (2021:172)
.
20 a §
Jordbruksverket ska föra det allmännas talan i  förvaltningsdomstol, om en organisation, en sammanslutning  eller ett slakteri först har beslutat i saken. Detsamma gäller  om det överklagade beslutet har meddelats av en officiell  veterinär.
Den myndighet som har delegerat uppgiften att utöva offentlig  kontroll eller annan offentlig verksamhet till ett organ eller  till en fysisk person ska föra det allmännas talan i allmän  förvaltningsdomstol, om det överklagade beslutet har meddelats  av ett sådant organ eller en sådan fysisk person.
Lagen (1986:1142) om överklagande av beslut av enskilda organ  med offentliga förvaltningsuppgifter ska gälla även för  överklagande av beslut som har meddelats av en fysisk person  som har delegerats vissa uppgifter.
Lag (2021:172)
.
21 §
En myndighet får bestämma att dess beslut skall gälla omedelbart även om det överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.