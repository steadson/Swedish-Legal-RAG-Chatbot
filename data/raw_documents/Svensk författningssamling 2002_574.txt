Title: Fordonslag (2002:574)
SFS Number: Svensk författningssamling 2002:574
URL: https://www.riksdagen.se/sv/dokument-och-lagar/dokument/svensk-forfattningssamling/fordonslag-2002574_sfs-2002-574/
Source Link: http://rkrattsbaser.gov.se/sfst?bet=2002:574
Amendment Register Link: http://rkrattsbaser.gov.se/sfsr?bet=2002:574
Ministry/Authority: Landsbygds- och infrastrukturdepartementet RSIB TM
Issued: 2002-06-06
Metadata: {"Utfärdad": "2002-06-06", "Ändrad": "t.o.m. SFS 2024:1092"}

==================================================

Fordonslag (2002:574)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2002:574
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2002-06-06
Ändrad
:   
t.o.m. SFS 2024:1092
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Kontrollformer
3 kap. Allmänna bestämmelser om kontrollen
4 kap. Besiktningsverksamheten
5 kap. Övriga bestämmelser
Övergångsbestämmelser
1 kap. Inledande bestämmelser
Innehåll och tillämpningsområde
1 §
Denna lag innehåller bestämmelser om
1. kontroll av fordon samt därtill hörande system, komponenter  och separata tekniska enheter,
2. kontroll av fordons last,
3. kontroll av färdskrivare, taxameter och sådan särskild  utrustning för taxifordon som avses i 2 b kap. 1 §  taxitrafiklagen (2012:211) och kontroll av användningen av  dessa, samt
4. den verksamhet som bedrivs av besiktningsorgan på  fordonsområdet.
Lagen innehåller dessutom bemyndiganden att meddela  föreskrifter i dessa ämnen samt om fordons beskaffenhet och  utrustning.
I denna lag finns även bestämmelser som kompletterar
1. Europaparlamentets och rådets förordning (EU) nr 167/2013  av den 5 februari 2013 om godkännande och marknadskontroll av  jordbruks- och skogsbruksfordon,
2. Europaparlamentets och rådets förordning (EU) nr 168/2013  av den 15 januari 2013 om godkännande av och marknadskontroll  för två- och trehjuliga fordon och fyrhjulingar,
3. Europaparlamentets och rådets förordning (EU) 2018/858 av  den 30 maj 2018 om godkännande av och marknadskontroll över  motorfordon och släpfordon till dessa fordon samt av system,  komponenter och separata tekniska enheter som är avsedda för  sådana fordon, om ändring av förordningarna (EG) nr 715/2007  och (EG) nr 595/2009 samt om upphävande av direktiv 
2007/46/EG,
4. Europaparlamentets och rådets förordning (EU) 2019/1020 av  den 20 juni 2019 om marknadskontroll och överensstämmelse för  produkter och om ändring av direktiv 2004/42/EG och  förordningarna (EG) nr 765/2008 och (EU) nr 305/2011, och
5. kommissionens genomförandeförordning (EU) 2021/392 av den 
4 mars 2021 om övervakning och rapportering av uppgifter om  koldioxidutsläpp från personbilar och lätta nyttofordon i  enlighet med Europaparlamentets och rådets förordning (EU) 
2019/631 och om upphävande av genomförandeförordningarna (EU)  nr 1014/2010, (EU) nr 293/2012, (EU) 2017/1152 och (EU) 
2017/1153.
Lag (2023:122)
.
2 §
Lagen gäller inte
1. fordon som tillhör staten och är tillverkade för särskilda  militära ändamål,
2. motordrivna fordon som är avsedda att föras av gående eller  släpfordon som har kopplats till något sådant fordon,
3. fordon som används uteslutande inom inhägnade järnvägs-  eller industriområden eller inom inhägnade tävlingsområden  eller andra liknande inhägnade områden,
4. lekfordon, eller
5. fordon och släpfordon som tillhör en amerikansk styrka, en  medlem av en sådan styrka, en anhörig till en sådan medlem  eller en utländsk leverantör till styrkan och som finns i  landet inom ramen för avtalet den 5 december 2023 mellan  Sverige och Amerikas förenta stater om försvarssamarbete.
Lag (2024:545)
.
2 a §
I fråga om fordon som är avsedda för konsumenter eller som kan antas komma att användas av konsumenter gäller också produktsäkerhetslagen (2004:451).
Lag (2004:467)
.
Definitioner
3 §
I denna lag avses med
besiktningsorgan: ett sådant organ som anges i 4 kap. 2 §,
besiktningstekniker: den som har anställning hos ett  besiktningsorgan för att utföra besiktningar,
bilinspektör: en tjänsteman inom Polismyndigheten med funktion  som bilinspektör,
tekniker: den som har uppdrag som tekniker hos  Polismyndigheten,
tillverkare: den som inför godkännandemyndigheten ansvarar för  alla aspekter av den nationella typgodkännandeprocessen och  för produktionsöverensstämmelsen, även om han eller hon inte  varit direkt engagerad i samtliga stadier av produktionen av  det fordon, det system, den komponent eller den separata  tekniska enhet som typgodkännandet avser, eller den som han  eller hon har utsett som sin företrädare i frågor som omfattas  av denna lag.
I övrigt har ord och uttryck som används i denna lag samma  betydelse som i lagen (2001:559) om vägtrafikdefinitioner.
Lag (2024:1092)
.
2 kap. Kontrollformer
Inledande bestämmelse
1 §
Kontroll om ett fordon är tillförlitligt från säkerhetssynpunkt och i övrigt lämpligt för trafik får ske genom de kontrollformer som i sina huvuddrag anges i detta kapitel.
Typgodkännande
2 §
Ett typgodkännande meddelas för en typ av fordon, system,  komponent eller separat teknisk enhet som uppfyller  föreskrivna krav i fråga om beskaffenhet och utrustning.  Typgodkännande kan ske i enlighet med EU-rättsakter på  området, i enlighet med överenskommelser upprättade inom  Förenta nationernas ekonomiska kommission för Europa (ECE-
typgodkännande) eller som nationellt typgodkännande.
Bestämmelser om typgodkännande i fråga om avgasrening finns i  avgasreningslagen (2011:318).
Lag (2020:532)
.
3 §
Den myndighet som regeringen utser är godkännandemyndighet.
4 §
En tillverkare
1. ansvarar inför godkännandemyndigheten för alla aspekter av  typgodkännandeprocessen,
2. ansvarar för att samtliga fordon, system, komponenter och  separata tekniska enheter tillverkas i enlighet med den  godkända typen,
3. är skyldig att medverka till den kontroll som behövs med  anledning av godkännandet,
4. är skyldig att till godkännandemyndigheten utan ersättning  lämna de upplysningar samt tillhandahålla de fordon,  fordonsdelar, handlingar och den utrustning som behövs för  kontrollen, och
5. är, om han eller hon är etablerad utanför Europeiska  ekonomiska samarbetsområdet (EES), skyldig att utse en  företrädare som är etablerad inom EES för att företräda honom  eller henne inför godkännandemyndigheten.
Godkännandemyndigheten har rätt till tillträde till en fabrik  eller en annan anläggning och får där göra nödvändiga  undersökningar.
Lag (2020:532)
.
4 a §
Regeringen eller den myndighet som regeringen bestämmer  får meddela föreskrifter om att en tillverkare av fordon ska  förse en tillverkare av komponenter eller separata tekniska  enheter med alla uppgifter som krävs för att denne ska kunna  få
1. ett typgodkännande i enlighet med EU-rättsakter på området  för sina komponenter eller separata tekniska enheter, eller
2. tillstånd att sälja fordonsdelar eller fordonsutrustning  som annars är förbjudna att sälja.
Information som inte är allmänt tillgänglig behöver dock inte  lämnas ut om inte mottagaren av informationen förbinder sig  att hålla denna konfidentiell.
Lag (2015:794)
.
5 §
Om godkännandemyndigheten finner att fordon, system,  komponenter eller separata tekniska enheter inte längre  stämmer överens med det nationella typgodkännandet, får  myndigheten återkalla godkännandet.
Lag (2020:532)
.
5 a §
Utöver vad som anges i 5 § upphör ett nationellt  typgodkännande av fordon att gälla när
1. tillverkningen av den godkända fordonstypen, varianten  eller versionen slutgiltigt och frivilligt har upphört, eller
2. giltighetstiden för godkännandet har gått ut till följd av  en särskild begränsning.
Lag (2020:532)
.
Enskilt godkännande
5 b §
Ett enskilt godkännande meddelas för ett fordon som uppfyller föreskrivna krav i fråga om beskaffenhet och utrustning.
I samband med det enskilda godkännandet ska de uppgifter om fordonet som ska föras in i vägtrafikregistret fastställas.
Den myndighet som regeringen utser är godkännandemyndighet.
Lag (2009:224)
.
5 c §
Det organ som inför ett enskilt godkännande kontrollerar att ett fordon uppfyller föreskrivna krav ska även fastställa fordonets tekniska identitet.
Lag (2009:224)
.
Registreringsbesiktning
6 §
Registreringsbesiktning sker av ett fordon för att
1. fastställa fordonets tekniska identitet,
2. kontrollera att fordonet uppfyller föreskrivna krav i fråga om beskaffenhet och utrustning, samt
3. fastställa de uppgifter om fordonet som skall föras in i vägtrafikregistret.
Lag (2007:91)
.
Mopedbesiktning
7 §
Mopedbesiktning sker av en moped för att fastställa att den är en moped klass II och för att kontrollera att den uppfyller föreskrivna krav i fråga om beskaffenhet och utrustning.
Lämplighetsbesiktning
8 §
Lämplighetsbesiktning sker för att kontrollera att ett fordon är lämpligt för den avsedda användningen.
Ett godkännande vid en lämplighetsbesiktning får återkallas, om fordonet inte längre är lämpligt för den avsedda användningen.
Kontrollbesiktning
9 §
Kontrollbesiktning sker för att kontrollera att ett fordon
1. inte har försämrats i otillåten grad beträffande föreskrivna krav i fråga om den beskaffenhet och utrustning som är av betydelse från miljö- och trafiksäkerhetssynpunkt, och
2. uppfyller föreskrivna krav till skydd för liv och hälsa.
Kontrollbesiktning sker periodiskt men kan också ske till följd av körförbud eller föreläggande.
Flygande inspektion
10 §
Flygande inspektion sker för att kontrollera att ett fordon som anträffas i trafik
1. inte har försämrats i otillåten grad beträffande föreskrivna krav i fråga om den beskaffenhet och utrustning som är av betydelse från miljö- och trafiksäkerhetssynpunkt och att det inte i övrigt avviker från det godkända utförandet, och
2. uppfyller föreskrivna krav till skydd för liv och hälsa.
Flygande inspektion får även ske av ett fordon som anträffas under sådana omständigheter att det finns anledning att anta att det i nära anslutning till anträffandet har använts i trafik.
Flygande inspektion av fordon som används i yrkesmässig trafik eller i taxitrafik får dessutom ske i företagets lokaler eller liknande eller på ett område i anslutning till dessa.
Flygande inspektion ska utföras av en polisman eller en bilinspektör som har förordnats av Polismyndigheten. Den som utför inspektionen får biträdas av en tekniker som har förordnats av Polismyndigheten.
Lag (2014:732)
.
Annan kontroll genom polisman
11 §
Varje polisman som har anledning att anta att ett fordon som anträffas i trafik inte är i föreskrivet skick får utföra den kontroll av fordonets beskaffenhet och utrustning som uppenbart behövs från trafiksäkerhetssynpunkt.
Kontroll av fordons last
12 §
Kontroll av fordons last sker för att kontrollera att ett fordon är lastat på föreskrivet sätt. Kontrollen skall utföras av en polisman eller en bilinspektör.
Vägkontroll m.m. av viss teknisk utrustning
13 §
Vägkontroll av färdskrivaren i ett fordon, som anträffas i trafik eller som kan antas ha använts i trafik i nära anslutning till anträffandet, och som enligt särskilda föreskrifter ska vara utrustat med färdskrivare, sker för att kontrollera att den är av godkänd typ och uppfyller föreskrivna krav i fråga om montering, funktion och användning. Beträffande fordon som används av företag får motsvarande kontroll ske även i företagets lokaler eller liknande eller på ett område i anslutning till dessa.
Kontrollerna ska utföras av en polisman eller en bilinspektör.
Kontrollen enligt första styckets andra mening, får även utföras av en tjänsteman vid Transportstyrelsen med särskilt förordnande.
Lag (2011:417)
.
14 §
Vägkontroll av taxametern hos ett fordon, som används  i taxitrafik eller som kan antas ha använts i sådan trafik i  nära anslutning till anträffandet, och som enligt särskilda  föreskrifter ska vara utrustat med taxameter, sker för att  kontrollera att den är av godkänd typ och uppfyller  föreskrivna krav i fråga om montering, funktion och  användning. Motsvarande kontroll får ske även i  taxiföretagets lokaler eller liknande eller på ett område i  anslutning till dessa. Kontrollen ska utföras av en polisman  eller en bilinspektör.
Vad som sägs i första stycket om kontroll av taxameter  tillämpas också på sådan särskild utrustning som avses i 1  kap. 1 § första stycket 3.
Lag (2018:1124)
.
3 kap. Allmänna bestämmelser om kontrollen
Grundläggande bestämmelse
1 §
Kontroll som avses i denna lag skall anordnas och utföras så att den inte orsakar större olägenheter än vad som är nödvändigt med hänsyn till dess ändamål.
Stoppande av fordon
2 §
En bilinspektör får i fall som avses i 2 kap. 10 och 12-14 §§ stoppa fordon för att genomföra kontroll.
En polismans rätt att stoppa fordon regleras i polislagen
(1984:387).
Tillträde till fordon och lokaler m.m.
3 §
En polisman, en besiktningstekniker, en bilinspektör eller en tekniker har vid kontroll enligt denna lag rätt till tillträde till fordon och slutna utrymmen i fordon samt, i fall som avses i 2 kap. 10, 13 och 14 §§, till företags lokaler eller liknande eller till ett område i anslutning till dessa.
En tjänsteman vid Transportstyrelsen med särskilt förordnande har, vid kontroll enligt 2 kap. 13 § eller om det behövs för prövningen av ett ärende som styrelsen handlägger, rätt till tillträde till fordon och slutna utrymmen i fordon samt till lokaler eller liknande eller till ett område i anslutning till dessa där ett fordon står uppställt.
En polisman eller en bilinspektör har rätt till tillträde till fordon och till slutna utrymmen i ett fordon eller dess last för att kontrollera att fordonet är lastat på föreskrivet sätt.
Lag (2011:417)
.
Provkörning
4 §
Den som utför sådan kontroll eller prövning som avses i 3 §
första eller andra stycket får i samband därmed provköra ett fordon. Detsamma gäller den som Trafikverket särskilt har förordnat att utföra haveriundersökningar och den som Transportstyrelsen särskilt har förordnat att utöva tillsyn enligt produktsäkerhetslagen (2004:451).
5 §
Sådan provkörning som avses i 4 § får ske även om det  finns hinder mot att använda fordonet enligt denna lag,  avgasreningslagen (2011:318) eller lagen (2019:370) om fordons  registrering och användning eller enligt föreskrifter som har  meddelats i anslutning till dessa lagar.
Lag (2019:374)
.
Förelägganden, körförbud m.m.
6 §
Transportstyrelsen, en polisman, ett besiktningsorgan  eller en bilinspektör får i enlighet med vad som föreskrivs  med stöd av 5 kap. 8 § meddela de förelägganden, körförbud och  andra beslut som behövs med hänsyn till ett fordons säkerhet  eller lämplighet i trafik. För ett sådant fall får det  föreskrivas att fordonet kan godkännas på grundval av ett  intyg som har utfärdats efter reparation och provning vid en  verkstad som är ackrediterad enligt Europaparlamentets och  rådets förordning (EG) nr 765/2008 av den 9 juli 2008 om krav  för ackreditering och upphävande av förordning (EEG) nr 339/93  och lagen (2011:791) om ackreditering och teknisk kontroll.
Körförbud får meddelas vid registreringsbesiktning,  kontrollbesiktning och flygande inspektion om det  kontrollerade fordonet är så bristfälligt att det inte kan  användas utan uppenbar fara för trafiksäkerheten. Körförbud  kan inträda även med anledning av att ett fordon inte har  genomgått en kontroll som ska ske enligt meddelade  föreskrifter eller särskilt föreläggande.
Lag (2022:1117)
.
4 kap. Besiktningsverksamheten
Besiktningsorgan
1 §
Besiktningar och provningar av fordon vid kontroll enligt denna lag får utföras endast av de besiktningsorgan som anges i 2 §. Regeringen får dock beträffande provningar föreskriva annat.
Ackreditering av besiktningsorgan
2 §
Registreringsbesiktningar, mopedbesiktningar,  lämplighetsbesiktningar och kontrollbesiktningar får utföras  endast av sådana besiktningsorgan som är ackrediterade av  Styrelsen för ackreditering och teknisk kontroll enligt  Europaparlamentets och rådets förordning (EG) nr 765/2008 av  den 9 juli 2008 om krav för ackreditering och upphävande av  förordning (EEG) nr 339/93 och lagen (2011:791) om  ackreditering och teknisk kontroll.
Styrelsen för ackreditering och teknisk kontroll ska  underrätta Transportstyrelsen om sådana beslut om  ackreditering som avses i första stycket liksom om  återkallelser av sådana beslut.
Lag (2022:1117)
.
2 a §
En ackreditering enligt 2 § första stycket ska avse alla de former av besiktning som anges där.
Ackrediteringen ska meddelas för besiktning av en eller flera av följande tre fordonskategorier, nämligen
1. motorfordon och släpfordon till motorfordon samt traktorer som utgörs av ombyggda bilar, samtliga om de har en totalvikt av högst 3,5 ton, och lätta terrängvagnar och terrängskotrar samt terrängsläp till sådana vagnar och skotrar,
2. motorfordon och släpfordon till motorfordon och traktorer som utgörs av ombyggda bilar, samtliga om de har en totalvikt över 3,5 ton,
3. traktorer som inte utgörs av ombyggda bilar samt motorredskap och EG-mobilkranar och släpfordon till traktorer, motorredskap eller EG-mobilkranar, och tunga terrängvagnar och terrängsläp till sådana vagnar.
Lag (2010:39)
.
2 b §
En ackreditering som avses i 2 § första stycket får bara meddelas en sökande som är en i Sverige registrerad juridisk person eller en enskild näringsidkare vars registrering enligt handelsregisterlagen (1974:157) utvisar att huvudkontoret finns i Sverige.
Lag (2010:39)
.
2 c §
En ackreditering som avses i 2 § första stycket får bara meddelas en sökande som med hänsyn till ekonomiska förhållanden och allmänt gott anseende bedöms vara lämplig att driva verksamheten.
Lag (2010:39)
.
2 d §
Vid prövningen av om sökanden uppfyller kravet på allmänt gott anseende ska beaktas hans eller hennes vilja och förmåga att fullgöra sina skyldigheter mot det allmänna och laglydnad i övrigt.
Kravet på allmänt gott anseende anses inte uppfyllt av den som dömts för allvarliga, ekonomiska eller andra brott, eller upprepade överträdelser av denna lag eller föreskrifter som meddelats med stöd av den.
Lag (2010:39)
.
2 e §
En prövning enligt 2 c och 2 d §§ ska avse den juridiska personen eller den enskilde näringsidkaren samt följande personer:
1. i aktiebolag och ekonomiska föreningar den verkställande direktören, om det finns en sådan, och annan som genom ledande ställning eller på annat sätt har ett bestämmande inflytande över verksamheten,
2. i kommanditbolag och andra handelsbolag varje bolagsman som inte är kommanditdelägare och annan som genom ledande ställning eller på annat sätt har ett bestämmande inflytande över verksamheten, och
3. i andra privaträttsliga juridiska personer än de som avses i 1 och 2 den eller de som genom ledande ställning eller på annat sätt har ett bestämmande inflytande över verksamheten.
Härutöver ska prövningen också avse styrelseledamöter och styrelsesuppleanter som till följd av eget ekonomiskt intresse har en väsentlig gemenskap med den juridiska personen som är grundad på andelsrätt eller därmed jämförligt ekonomiskt intresse.
Lag (2010:39)
.
2 f §
Om någon sådan person som anges i 2 e § byts ut eller tillkommer ska den nya personens lämplighet prövas.
Lag (2010:39)
.
2 g §
I ansökan om ackreditering ska sökanden ange det eller  de län där besiktningsverksamheten ska bedrivas.
Ett beslut om ackreditering enligt 2 a § ska förenas med  villkor enligt Europaparlamentets och rådets förordning (EG)  nr 765/2008 av den 9 juli 2008 om krav för ackreditering och  upphävande av förordning (EEG) nr 339/93 och 5 § lagen 
(2011:791) om ackreditering och teknisk kontroll om att  besiktningsorganet i ett och samma län ska erbjuda och utföra  besiktningar för de fordon som anges i beslutet.
Lag (2022:1117)
.
2 h §
Besiktningsorganen får inte bedriva eller stå i kommersiellt, ekonomiskt eller något annat beroendeförhållande till någon som bedriver
1. handel med, tillverkning, import eller marknadsföring av besiktningspliktiga fordon eller delar eller tillbehör till sådana fordon,
2. reparation eller service av besiktningspliktiga fordon,
3. yrkesmässig trafik som kräver tillstånd enligt Europaparlamentets och rådets förordning (EG) nr 1071/2009 av den 21 oktober 2009 om gemensamma regler beträffande de villkor som ska uppfyllas av personer som bedriver yrkesmässig trafik och om upphävande av rådets direktiv 96/26/EG och yrkestrafiklagen (2012:210),
4. uthyrningsrörelse som kräver tillstånd enligt lagen
(1998:492) om biluthyrning, eller
5. taxitrafik som kräver taxitrafiktillstånd enligt taxitrafiklagen (2012:211).
Regeringen eller den myndighet som regeringen bestämmer får meddela föreskrifter om de ytterligare krav i fråga om oberoende som ska ställas på ett besiktningsorgan.
Lag (2012:220)
.
2 i §
En besiktningstekniker ska ha den utbildning och kompetens som framgår av föreskrifter som meddelats med stöd av 5 kap. 8 §.
Lag (2010:39)
.
Besiktningsorganens verksamhet
3 §
Besiktningsorganen prövar frågor som gäller godkännande av fordon vid besiktningar för vilka de ackrediterats enligt 2 och 2 a §§.
Finner ett besiktningsorgan att ett beslut som det meddelat enligt första stycket är uppenbart oriktigt på grund av nya omständigheter eller av någon annan anledning ska besiktningsorganet ändra beslutet, om det kan ske snabbt och enkelt och utan att det blir till nackdel för någon enskild.
Lag (2010:39)
.
4 §
Har upphävts genom
lag (2010:39)
.
5 §
Besiktningsorganen skall underrätta de myndigheter som har rätt att meddela föreskrifter om fordons beskaffenhet och utrustning om iakttagelser av betydelse för respektive myndighets verksamhet.
6 §
Har upphävts genom
lag (2009:224)
.
7 §
Har upphävts genom
lag (2009:224)
.
8 §
Ny beteckning 5 kap. 3 c § genom
lag (2009:224)
.
9 §
Ny beteckning 5 kap. 3 d § genom
lag (2009:224)
.
5 kap. Övriga bestämmelser
Straff
1 §
Den som uppsåtligen hindrar eller försvårar en inspektion eller kontroll enligt 2 kap. 10-14 §§ döms till böter.
I övrigt kan dömas till böter enligt föreskrifter som beslutats med stöd av sådant bemyndigande som anges i 8 §.
2 §
Ansvar enligt denna lag inträder inte, om straff kan dömas ut enligt brottsbalken eller enligt lagen (1951:649) om straff för vissa trafikbrott.
2 a §
Till ansvar döms inte om gärningen omfattas av ett  föreläggande som har förenats med vite, om gärningen ligger  till grund för en ansökan om utdömande av vitet.
Lag (2022:1117)
.
Hindrande av fortsatt färd
3 §
Om det vid en kontroll enligt 2 kap. 10, 11 eller 13 §  framkommer att ett fordon eller dess utrustning inte är i  föreskrivet skick, får fortsatt färd hindras enligt  klampningslagen (2024:1089).
Lag (2024:1092)
.
Tillsyn
3 a §
Styrelsen för ackreditering och teknisk kontroll och Transportstyrelsen utövar tillsyn över sådan besiktningsverksamhet som avses i denna lag.
Styrelsen för ackreditering och teknisk kontroll ska kontrollera att den tekniska kompetensen och utrustningsnivån i verksamheten samt kvalitetssäkringen av denna uppfyller föreskrivna krav. Styrelsen ska därutöver kontrollera att verksamheten uppfyller sådana krav som avses i 4 kap.
2 a-2 i §§.
Transportstyrelsen ska kontrollera att besiktningsverksamheten fungerar väl med avseende på trafiksäkerhet, miljö, prisutveckling, teknikutveckling och tillgänglighet.
Lag (2010:39)
.
3 b §
Tillsynen över efterlevnaden av denna lag, utöver vad som anges i 3 a §, och av de föreskrifter som har meddelats med stöd av lagen utövas av den myndighet som regeringen bestämmer.
Den som saluför fordon, system, komponenter, separata tekniska enheter, fordonsdelar eller annan utrustning till fordon ska på begäran av tillsynsmyndigheten
1. lämna tillträde till fordon, slutna utrymmen i fordon, lokaler eller liknande, och till områden i anslutning till dessa där fordon står uppställda, samt
2. lämna de upplysningar och tillhandahålla de handlingar, varuprover och liknande som behövs för tillsynen.
Tillsynsmyndigheten får meddela de förelägganden som behövs för att denna lag och föreskrifter som har meddelats med stöd av denna lag ska efterlevas.
Ett föreläggande enligt tredje stycket får förenas med vite.
Lag (2009:224)
.
3 c §
Ett besiktningsorgan ska på uppmaning av Transportstyrelsen möjliggöra stickprovskontroller genom att
1. lämna styrelsen tillträde till lokaler och platser där besiktningar utförs, och
2. lämna de upplysningar och handlingar som styrelsen begär.
Transportstyrelsen ska rapportera utfallet av stickprovskontrollerna till Styrelsen för ackreditering och teknisk kontroll.
Lag (2010:39)
.
Marknadskontroll
3 d §
Bestämmelser om marknadskontroll finns i  Europaparlamentets och rådets förordning (EU) 2019/1020 av den 
20 juni 2019 om marknadskontroll och överensstämmelse för  produkter och om ändring av direktiv 2004/42/EG och  förordningarna (EG) nr 765/2008 och (EU) nr 305/2011.
Den myndighet som regeringen bestämmer är  marknadskontrollmyndighet.
Lag (2022:1117)
.
3 e §
Vid marknadskontroll enligt förordning (EU) 2019/1020  har marknadskontrollmyndigheten befogenhet
1. att enligt artikel 14.4 a-14.4 c kräva att ekonomiska  aktörer ska tillhandahålla handlingar, specifikationer, data  eller uppgifter,
2. att enligt artikel 14.4 d utföra oanmälda inspektioner på  plats och fysiska kontroller av produkter,
3. att enligt artikel 14.4 e få tillträde till lokaler, mark  eller transportmedel,
4. att enligt artikel 14.4 f inleda undersökningar på eget  initiativ,
5. att enligt artikel 14.4 g kräva att ekonomiska aktörer ska  vidta lämpliga åtgärder för att få en bristande  överensstämmelse att upphöra eller att eliminera en risk,
6. att enligt artikel 14.4 h själv vidta åtgärder,
7. att enligt artikel 14.4 j införskaffa, inspektera och  demontera varuprover, och
8. att enligt artikel 14.4 k kräva att innehåll på ett  onlinegränssnitt ska avlägsnas, att en varning ska visas eller  att åtkomsten ska begränsas.
Marknadskontrollmyndigheten får införskaffa ett varuprov under  dold identitet enligt artikel 14.4 j i förordning (EU) 
2019/1020 endast om det är nödvändigt för att syftet med  kontrollen ska uppnås. Myndigheten ska underrätta den  ekonomiska aktören om att införskaffandet har skett under dold  identitet, så snart det går utan att syftet med åtgärden går  förlorat.
Befogenheten enligt första stycket 8 gäller inte i fråga om  databaser som omfattas av tryckfrihetsförordningens eller  yttrandefrihetsgrundlagens skydd.
När ändrade förhållanden ger anledning till det, ska  marknadskontrollmyndigheten besluta att en sådan skyldighet  som avses i första stycket 8 inte längre ska gälla.
Lag (2022:1117)
.
3 f §
Marknadskontrollmyndigheten får besluta de förelägganden  som behövs för att förordning (EU) 2019/1020 ska följas.
Lag (2022:1117)
.
3 g §
Ett beslut om föreläggande enligt 3 e eller 3 f § får  förenas med vite.
Lag (2022:1117)
.
3 h §
Polismyndigheten ska på begäran av  marknadskontrollmyndigheten lämna den hjälp som behövs för att  marknadskontrollmyndigheten ska kunna vidta åtgärder enligt 
3 e §.
Hjälp enligt första stycket får begäras endast om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  tillgripas, eller
2. det annars finns synnerliga skäl.
Lag (2022:1117)
.
3 i §
Den som har tagit befattning med ett ärende som gäller  marknadskontroll enligt denna lag får inte obehörigen röja  eller utnyttja vad denne har fått veta om någons affärs- eller  driftförhållanden.
I det allmännas verksamhet tillämpas i stället bestämmelserna  i offentlighets- och sekretesslagen (2009:400).
Lag (2022:1117)
.
Överklagande
4 §
Ett beslut i ett enskilt fall enligt denna lag eller enligt föreskrifter som har meddelats med stöd av lagen får överklagas hos allmän förvaltningsdomstol, om inte något annat följer av 5 eller 6 §.
Prövningstillstånd krävs vid överklagande till kammarrätten.
5 §
Beslut om körförbud som har meddelats av en polisman, en bilinspektör eller ett besiktningsorgan får överklagas hos Transportstyrelsen. Detsamma gäller beslut i ett ärende om registreringsbesiktning, mopedbesiktning eller lämplighetsbesiktning, beslut om återkallelse av en godkänd lämplighetsbesiktning och beslut om fastställande av ett fordons tekniska identitet enligt 2 kap. 5 c §.
Överklagande får ske utan begränsning till viss tid.
Överklagandet ska ges in till Transportstyrelsen.
Lag (2009:224)
.
6 §
Beslut i följande fall får inte överklagas.
1. Körförbud eller föreläggande som har meddelats av Transportstyrelsen.
2. Transportstyrelsens beslut i ett ärende som har överklagats till styrelsen.
3. Annat beslut av en polisman, en bilinspektör eller ett besiktningsorgan än som avses i 5 §.
4. Fråga om godkännande av ett fordon på grundval av ett intyg enligt 3 kap. 6 §.
5. Beslut om undantag från föreskrifter som har meddelats med stöd av lagen.
Första stycket 1 gäller inte förelägganden som har meddelats enligt 3 b §.
Lag (2009:224)
.
Verkställighet
7 §
Ett beslut enligt denna lag eller enligt föreskrifter som har meddelats med stöd av lagen gäller omedelbart, om inte något annat anges i beslutet.
Bemyndigande
8 §
Regeringen eller den myndighet som regeringen bestämmer  får meddela föreskrifter om fordons beskaffenhet och  utrustning.
Regeringen eller den myndighet som regeringen bestämmer får  meddela ytterligare föreskrifter om de kontrollformer som  avses i denna lag när det gäller
1. kontrollens omfattning och besiktningsorganens verksamhet,
2. förutsättningarna för godkännande vid kontroll,
3. förelägganden och körförbud,
4. förutsättningarna för att bruka vissa fordon,
5. utbildnings- och kompetenskrav för
a) besiktningstekniker, och
b) polismän och bilinspektörer som utför kontroller enligt 2  kap. 10 och 12 §§, och
6. avgifter.
Regeringen eller den myndighet som regeringen bestämmer får  meddela föreskrifter om
1. registrering, ibruktagande, försäljning, saluföring och  användning av fordon, system, komponenter, separata tekniska  enheter, fordonsdelar och annan utrustning till fordon,
2. att ett nationellt typgodkännande av fordon ska upphöra att  gälla när nya krav som är tillämpliga på den godkända  fordonstypen, varianten eller versionen blir obligatoriska,
3. tillverkares tillhandahållande av information och  dokumentation om fordon, system, komponenter och separata  tekniska enheter,
4. tillsynen över att dessa författningar följs:
a) denna lag och de föreskrifter som har meddelats med stöd av  lagen,
b) Europaparlamentets och rådets förordning (EU) nr 167/2013  av den 5 februari 2013 om godkännande och marknadskontroll av  jordbruks- och skogsbruksfordon,
c) Europaparlamentets och rådets förordning (EU) nr 168/2013  av den 15 januari 2013 om godkännande av och marknadskontroll  för två- och trehjuliga fordon och fyrhjulingar, och
d) Europaparlamentets och rådets förordning (EU) 2018/858 av  den 30 maj 2018 om godkännande av och marknadskontroll över  motorfordon och släpfordon till dessa fordon samt av system,  komponenter och separata tekniska enheter som är avsedda för  sådana fordon, om ändring av förordningarna (EG) nr 715/2007  och (EG) nr 595/2009 samt om upphävande av direktiv 
2007/46/EG,
5. skyldighet för besiktningsorganen att rapportera  genomförande och utfall av fordonsbesiktningar och de  uppgifter som i övrigt behövs för att Transportstyrelsen och  Styrelsen för ackreditering och teknisk kontroll ska kunna  fullgöra sina tillsynsuppgifter enligt 5 kap. 3 a §,
6. avgifter för Transportstyrelsens tillsyn enligt 5 kap. 3 a-
3 c §§ och för ärendehandläggning enligt denna lag och  föreskrifter som har meddelats med stöd av lagen,
7. avgifter för tillsyn och ärendehandläggning enligt  Europaparlamentets och rådets förordning (EU) nr 167/2013,  Europaparlamentets och rådets förordning (EU) nr 168/2013 och  Europaparlamentets och rådets förordning (EU) 2018/858, och
8. besiktningsorganens insamling och hantering av sådana  uppgifter som avses i artikel 10 i kommissionens  genomförandeförordning (EU) 2021/392.
Lag (2023:122)
.
Övergångsbestämmelser
2002:574
1. Denna lag träder i kraft den 1 maj 2003.
2. Genom lagen upphävs
a) kungörelsen (1960:167) i anledning av Sveriges tillträde till den i Genève den 20 mars 1958 avslutade överenskommelsen om antagande av enhetliga regler för typgodkännande av utrustning och delar till motorfordon samt ömsesidigt erkännande av sådant godkännande,
b) terrängtrafikkungörelsen (1972:594),
c) fordonskungörelsen (1972:595), samt
d) lagen (1994:2043) om vissa besiktningsorgan på fordonsområdet.
3. Äldre föreskrifter gäller fortfarande i fråga om ärenden som har anhängiggjorts före ikraftträdandet.
2007:91
1. Denna lag träder i kraft den 4 februari 2008.
2. För ärenden som har anhängiggjorts före ikraftträdandet gäller 2 kap. 6 § i sin äldre lydelse.
2008:1377
Denna lag träder i kraft den 1 januari 2009. Vid tillämpning av 7 a § förvaltningsprocesslagen (1971:291) ska Transportstyrelsen vara den enskildes motpart.
2010:39
1. Denna lag träder i kraft den 1 juli 2010.
2. De besiktningsorgan som enligt äldre föreskrifter är behöriga att utföra besiktningar ska anses behöriga till det i den omfattning som följer av äldre föreskrifter fram till och med den 31 december 2010. För sådana besiktningsorgan gäller 5 kap. 3 a, 3 c och 3 d §§ i sin lydelse vid utgången av juni 2010.
3. Om ett besiktningsorgan som avses i 2 före den 31 december 2010 ackrediteras enligt 4 kap. 2 § upphör punkten 2 att gälla för besiktningsorganet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.