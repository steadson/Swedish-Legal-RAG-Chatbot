Title: Förordning (2009:1386) om verksamhet inom djurens hälso- och sjukvård
SFS Number: Svensk författningssamling 2009:1386
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20091386-om-verksamhet-inom-djurens_sfs-2009-1386/
Source Link: http://rkrattsbaser.gov.se/sfst?bet=2009:1386
Amendment Register Link: http://rkrattsbaser.gov.se/sfsr?bet=2009:1386
Ministry/Authority: Landsbygds- och infrastrukturdepartementet RSL
Issued: 2009-11-26
Metadata: {"Utfärdad": "2009-11-26", "Ändrad": "t.o.m. SFS 2025:702"}

==================================================

Förordning (2009:1386) om verksamhet inom djurens hälso- och sjukvård
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:1386
Departement/myndighet
:   
Landsbygds- och infrastrukturdepartementet RSL
Utfärdad
:   
2009-11-26
Ändrad
:   
t.o.m. SFS 2025:702
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Förordningens innehåll
2 kap. Skyldigheter och ansvar för vårdgivare och  djurhälsopersonal
3 kap. Behörighetsregler
4 kap. Undantag från begränsningarna i rätten att vidta hälso- och sjukvårdande åtgärder på djur
5 kap. Tillsyn
6 kap. Ansvarsnämnden för djurens hälso- och sjukvård
7 kap. Övriga frågor
Övergångsbestämmelser
1 kap. Förordningens innehåll
1 §
I denna förordning finns bestämmelser om
- skyldigheter och ansvar för vårdgivare och djurhälsopersonal 
(2 kap.),
- behörighetsregler (3 kap.),
- undantag från begränsningarna i rätten att vidta hälso- och  sjukvårdande åtgärder på djur (4 kap.),
- tillsyn (5 kap.),
- Ansvarsnämnden för djurens hälso- och sjukvård (6 kap.), och
- övriga frågor (7 kap.). Förordning (2025:684).
2 §
Begrepp och uttryck som används i denna förordning har samma betydelse som i lagen (2009:302) om verksamhet inom djurens hälso- och sjukvård.
2 kap. Skyldigheter och ansvar för vårdgivare och  djurhälsopersonal
1 §
Den som tillhör djurhälsopersonalen ska på ett betryggande sätt förvara, hantera och i förekommande fall dela ut läkemedel som han eller hon har hand om.
2 §
En veterinär som har ordinerat eller förskrivit läkemedel  eller foder som innehåller läkemedel för behandling av djur,  eller har beslutat om andra åtgärder för behandling av djur,  ska lämna uppgifter till Statens jordbruksverk om
1. det läkemedel som har ordinerats eller använts eller den  åtgärd i övrigt som har beslutats,
2. orsaken till behandlingen,
3. det djur eller den djurgrupp som behandlingen avser, och
4. den anläggning där djuret eller djurgruppen hålls.
Förordning (2025:702).
3 §
Jordbruksverket får meddela föreskrifter om
1. undantag från kravet i 2 kap. 1 a § andra stycket lagen 
(2009:302) om verksamhet inom djurens hälso- och sjukvård att  journaler ska vara skrivna på svenska,
2. inskränkningar i rätten att överlåta arbetsuppgifter enligt 
2 kap. 3 § lagen om verksamhet inom djurens hälso- och  sjukvård,
3. begränsningar av eller förbud mot användning inom djurens  hälso- och sjukvård av antimikrobiella medel vid behandling av  djur i de fall sådana begränsningar eller förbud är förenliga  med artikel 107.7 och 107.8 i Europaparlamentets och rådets  förordning (EU) 2019/6 av den 11 december 2018 om  veterinärmedicinska läkemedel och om upphävande av  direktiv 2001/82/EG,
4. förbud mot innehav, tillhandahållande eller användning inom  djurens hälso- och sjukvård av immunologiska  veterinärmedicinska läkemedel om något av villkoren i  artikel 110.1 i Europaparlamentets och rådets förordning (EU) 
2019/6 är uppfyllt,
5. vilka uppgifter som ska lämnas enligt 2 §, hur och när  uppgifterna ska lämnas och sådana undantag från  uppgiftsskyldigheten som är förenliga med
fullgörandet av Sveriges skyldigheter enligt artikel 57 i  Europaparlamentets och rådets förordning (EU) 2019/6, och
6. de ytterligare skyldigheter för vårdgivare och  djurhälsopersonal som behövs för en god och säker vård.
Förordning (2025:684).
3 kap. Behörighetsregler
Veterinärer
Bestämmelser om yrkeskvalifikationer
1 §
Bestämmelser om tillfällig yrkesutövning och erkännande av  yrkeskvalifikationer som har förvärvats eller erkänts i en  annan stat inom Europeiska ekonomiska samarbetsområdet (EES)  eller i Schweiz finns i lagen (2016:145) om erkännande av  yrkeskvalifikationer och i de föreskrifter som meddelas i anslutning till den lagen.
När det gäller frågor som avses i första stycket meddelar  Jordbruksverket föreskrifter med stöd av bemyndigandet i 10  kap. 1 § förordningen (2016:157) om erkännande av  yrkeskvalifikationer. Förordning (2016:172).
Legitimation för veterinär med utländsk utbildning
1 a §
Jordbruksverket får meddela föreskrifter om legitimation  för veterinärer med sådan utländsk utbildning eller  auktorisation som omfattas av lagen (2016:145) om erkännande  av yrkeskvalifikationer. Förordning (2025:684).
2 §
En sökande med annan utländsk utbildning eller  auktorisation än vad som följer av 1 § ska få legitimation som  veterinär om han eller hon
1. har genomgått den kompletterande utbildning och fullgjort  den praktiska tjänstgöring som behövs för att kunskaperna och  färdigheterna ska motsvara de svenska kraven, eller på annat  sätt har uppvisat kunskaper och färdigheter som motsvarar  sådana krav,
2. har de kunskaper om svenska författningar som är nödvändiga  för yrket, och
3. har de kunskaper i svenska, danska eller norska språket som  är nödvändiga för yrket.
Legitimation får meddelas trots att förutsättningarna enligt  första stycket 1 inte är uppfyllda, om sökanden är mycket  skicklig och särskilt erfaren inom veterinäryrket.
Förordning (2025:684).
3 §
Jordbruksverket får meddela föreskrifter om
1. vad som ska krävas för att förutsättningarna i 2 § första  stycket 1 ska vara uppfyllda,
2. sådana krav på kunskaper om svenska författningar som avses  i 2 § första stycket 2,
3. sådana krav på språkkunskaper som avses i 2 § första  stycket 3, och
4. vilka krav en sökande ska uppfylla för att anses som mycket  skicklig och särskilt erfaren inom veterinäryrket.
Innan föreskrifter meddelas enligt första stycket 1 ska  Jordbruksverket samråda med Sveriges lantbruksuniversitet.
Förordning (2025:684).
Specialistkompetens
4 §
Jordbruksverket får, efter samråd med Livsmedelsverket, meddela föreskrifter om indelning och benämning av de specialiteter inom vilka specialistkompetens kan uppnås samt om vilken vidareutbildning som krävs för att en veterinär ska godkännas som specialist.
5 §
En veterinär som har rätt att kalla sig specialist efter föreskriven specialiseringstjänstgöring i ett annat EES-land eller i Schweiz ska på ansökan godkännas som specialist i Sverige, om veterinären har svensk legitimation för yrket.
Jordbruksverket får meddela närmare föreskrifter om specialistgodkännande för veterinärer som genomgått utländsk specialiseringstjänstgöring.
Bevis om specialistkompetens får utfärdas endast för specialiteter som är godkända i Sverige.
Djursjukskötare
6 §
Jordbruksverket får meddela föreskrifter om vad som krävs för legitimation som djursjukskötare.
7 §
Jordbruksverket får meddela föreskrifter om legitimation för djursjukskötare med yrkeskvalifikationer förvärvade i ett annat land.
/Rubriken upphör att gälla U:2030-09-01/
Godkännande som hovslagare
8 §
/Upphör att gälla U:2030-09-01/
Jordbruksverket får meddela föreskrifter om vilken utbildning eller praktisk erfarenhet som krävs för att kunna godkännas som hovslagare.
/Rubriken träder i kraft I:2030-09-01/
Godkännande som hovslagare eller djurvårdare
8 §
/Träder i kraft I:2030-09-01/
Jordbruksverket får meddela föreskrifter om vilken  utbildning eller praktisk erfarenhet som krävs för att kunna  godkännas som hovslagare eller djurvårdare. Förordning (2025:685).
9 §
/Upphör att gälla U:2030-09-01/
Jordbruksverket får meddela föreskrifter om godkännande av hovslagare med yrkeskvalifikationer förvärvade i ett annat land.
9 §
/Träder i kraft I:2030-09-01/
Jordbruksverket får meddela föreskrifter om godkännande av  hovslagare och djurvårdare med yrkeskvalifikationer förvärvade  i ett annat land. Förordning (2025:685).
Godkännande för verksamhet inom djurens hälso- och sjukvård
10 §
Jordbruksverket får meddela föreskrifter om vilka yrken som kan komma ifråga för godkännande för verksamhet inom djurens hälso- och sjukvård enligt 3 kap. 6 § lagen
(2009:302) om verksamhet inom djurens hälso- och sjukvård, samt om krav på tilläggsutbildning eller praktisk erfarenhet för sådant godkännande.
11 §
Jordbruksverket får meddela föreskrifter om godkännande för verksamhet inom djurens hälso- och sjukvård för yrkesutövare med yrkeskvalifikationer förvärvade i ett annat land.
Tillfällig yrkesutövning
12 §
En yrkesutövare som med stöd av lagen (2016:145) om  erkännande av yrkeskvalifikationer för första gången avser  att tillfälligt utöva ett yrke som omfattas av 3 kap. lagen 
(2009:302) om verksamhet inom djurens hälso- och sjukvård i  Sverige, ska skriftligen underrätta Jordbruksverket om detta 
(förhandsunderrättelse).
Förhandsunderrättelsen gäller under ett år och ska därefter  förnyas av yrkesutövaren om han eller hon fortsättningsvis  avser att tillfälligt utöva yrket här.
I brådskande fall får uppgifterna lämnas så snart som möjligt  efter det att yrkesutövaren har utfört sitt arbete.  Förordning (2016:172).
13 §
Jordbruksverket får meddela föreskrifter om vilka  handlingar som ska bifogas en förhandsunderrättelse enligt 
12 §. Förordning (2016:172).
Behörighet genom särskilt tillstånd
14 §
/Upphör att gälla U:2030-09-01/
Jordbruksverket får meddela föreskrifter om
1. ett särskilt tillstånd att i den utsträckning som anges i  varje särskilt fall utöva yrke som veterinär, djursjukskötare  eller hovslagare när det saknas förutsättningar för  legitimation enligt 3 kap. 1 § lagen (2009:302) om verksamhet  inom djurens hälso- och sjukvård eller godkännande enligt 3  kap. 5 § samma lag, och
2. ett särskilt tillstånd för den som har legitimation enligt  patientsäkerhetslagen (2010:659) att i den utsträckning som  anges i varje särskilt fall utöva verksamhet inom djurens  hälso- och sjukvård när det saknas förutsättningar för  godkännande enligt 3 kap. 6 § lagen om verksamhet inom djurens  hälso- och sjukvård. Förordning (2025:684).
14 §
/Träder i kraft I:2030-09-01/
Jordbruksverket får meddela föreskrifter om
1. ett särskilt tillstånd att i den utsträckning som anges i  varje särskilt fall utöva yrke som veterinär, djursjukskötare,  hovslagare eller djurvårdare när det saknas förutsättningar  för legitimation enligt 3 kap. 1 § lagen (2009:302) om  verksamhet inom djurens hälso- och sjukvård eller godkännande  enligt 3 kap. 5 § samma lag, och
2. ett särskilt tillstånd för den som har legitimation enligt  patientsäkerhetslagen (2010:659) att i den utsträckning som  anges i varje särskilt fall utöva verksamhet inom djurens  hälso- och sjukvård när det saknas förutsättningar för  godkännande enligt 3 kap. 6 § lagen om verksamhet inom djurens  hälso- och sjukvård. Förordning (2025:685).
Förfaranden hos Jordbruksverket
15 §
Har upphävts genom förordning (2016:172).
Information till sökanden
16 §
Den som ansöker om legitimation eller annan behörighet  enligt föreskrifter meddelade med stöd av 1 a, 2, 7, 9 eller 
11 § eller lämnar uppgifter enligt 12 § ska av  Jordbruksverket upplysas om vilka svenska författningar som  han eller hon behöver känna till och om vilka möjligheter han  eller hon har att få de kunskaper i svenska språket som  behövs för att kunna utöva yrket i Sverige.
Förordning (2016:172).
Skyldighet att lämna intyg
17 §
På begäran av en yrkesutövare som har behörighet att  utöva ett yrke inom djurens hälso- och sjukvård i Sverige och  som önskar utöva sitt yrke i ett land utanför EES och  Schweiz, ska Jordbruksverket utfärda ett intyg om  yrkesutövarens behörighetsbevis och om hans eller hennes rätt  att utöva yrket i Sverige.
Bestämmelser om utfärdande av intyg för den som vill utöva  ett reglerat yrke i en annan stat inom EES eller i Schweiz  finns i förordningen (2016:157) om erkännande av  yrkeskvalifikationer. Förordning (2016:172).
18 §
Har upphävts genom förordning (2016:172).
19 §
Har upphävts genom förordning (2016:172).
4 kap. Undantag från begränsningarna i rätten att vidta hälso- och sjukvårdande åtgärder på djur
1 §
Jordbruksverket får meddela föreskrifter om undantag från förbuden i 4 kap. 1 § lagen (2009:302) om verksamhet inom djurens hälso- och sjukvård.
5 kap. Tillsyn
Tillsynsmyndigheter
1 §
Länsstyrelserna utövar tillsyn över vårdgivares verksamhet  och djurhälsopersonalen.
Länsstyrelserna får komma överens om att överföra tillsynen  över viss verksamhet mellan sig. Förordning (2025:684).
2 §
Jordbruksverket samordnar länsstyrelsernas tillsyn och ger stöd, råd och vägledning till länsstyrelserna.
Föreskrifter om tillsyn
3 §
Jordbruksverket får meddela
1. föreskrifter om skyldighet för djurhälsopersonalen att  lämna kontaktuppgifter till tillsynsmyndigheten,
2. föreskrifter om hur tillsyn ska bedrivas,
3. föreskrifter om samverkan mellan tillsynsmyndigheter,
4. föreskrifter om skyldighet för en tillsynsmyndighet att  lämna information till Jordbruksverket om den tillsyn som  bedrivs, och
5. ytterligare föreskrifter om anmälningsskyldigheten enligt 
5 kap. 4 och 4 a §§ lagen (2009:302) om verksamhet inom  djurens hälso- och sjukvård. Förordning (2025:684).
Behöriga myndigheter
4 §
Jordbruksverket ska utföra de uppgifter som en behörig  myndighet har och fatta sådana beslut som en behörig myndighet  ska fatta enligt Europaparlamentets och rådets förordning (EU) 
2019/6 i fråga om
- artikel 110 i de delar som bestämmelserna riktar sig mot  djurhälsopersonal och andra som yrkesmässigt utövar verksamhet  inom djurens hälso- och sjukvård, och
- artikel 111.
Förordning (2023:98).
5 §
Länsstyrelserna ska, i samband med den tillsyn som  länsstyrelserna utövar enligt 1 §, utföra de uppgifter som en  behörig myndighet har enligt artikel 123 i Europaparlamentets  och rådets förordning (EU) 2019/6 när det gäller kontroll av  att följande bestämmelser följs:
- artikel 105.1-105.3 och 105.6,
- artikel 105.12 i den del som avser veterinärers skyldighet  att föra register,
- artikel 106.1 och 106.5 och artikel 107.1-107.4, i de delar  som bestämmelserna riktar sig mot djurhälsopersonal,
- föreskrifter eller beslut enligt artikel 110 som riktar sig  mot djurhälso-personal,
- artikel 107.5 och genomförandeakter beslutade med stöd av  artikel 107.6,
- delegerade akter och genomförandeakter beslutade med stöd av  artikel 109,
- artikel 111, och
- artiklarna 112-115.
Förordning (2023:98).
Register över vårdgivares verksamheter
6 §
Jordbruksverket ska föra ett register över de uppgifter  som lämnas enligt 5 kap. 4 eller 4 a § lagen (2009:302) om  verksamhet inom djurens hälso- och sjukvård.  Förordning (2025:684).
7 §
Jordbruksverket är personuppgiftsansvarigt för  behandlingen av personuppgifter i registret.
Förordning (2025:684).
8 §
Jordbruksverket får behandla personuppgifter i registret  för
1. att föra en aktuell förteckning över vårdgivares  verksamheter,
2. tillsyn enligt lagen (2009:302) om verksamhet inom djurens  hälso- och sjukvård,
3. uppföljning och planering av verksamhet inom djurens hälso-  och sjukvård, och
4. forskning och framställning av statistik.
Förordning (2025:684).
9 §
Länsstyrelserna får ha tillgång till uppgifter i registret  genom direktåtkomst eller annat elektroniskt utlämnande av  personuppgifter för de ändamål som anges i 8 § 2.
Direktåtkomst ska vara förbehållen den som på grund av sina  arbetsuppgifter behöver ha tillgång till uppgifterna.
Förordning (2025:684).
10 §
Jordbruksverket ska lämna ut de uppgifter som behövs för  ändamålen som anges i 8 § 2 till en länsstyrelse.
Förordning (2025:684).
6 kap. Ansvarsnämnden för djurens hälso- och sjukvård
Uppgifter
1 §
Bestämmelser om Ansvarsnämndens för djurens hälso- och sjukvård uppgifter finns i lagen (2009:302) om verksamhet inom djurens hälso- och sjukvård.
2 §
Ansvarsnämnden ska informera
1. Jordbruksverket om beslut som kan antas vara av betydelse  för verket att känna till, och
2. länsstyrelsen om beslut som kan antas vara av betydelse för  länsstyrelsen i dess roll som tillsynsmyndighet över  vårdgivares verksamheter.
Information enligt första stycket 2 ska lämnas till  länsstyrelsen i det län där den som beslutet avser är verksam  eller folkbokförd. Förordning (2025:684).
Verksamhetsredogörelse
2 a §
Ansvarsnämnden ska senast den 1 mars varje år lämna en redogörelse till regeringen om sin verksamhet under det senaste kalenderåret.
Redogörelsen ska särskilt innehålla uppgifter om
1. antalet inkomna respektive avgjorda ärenden,
2. den genomsnittliga handläggningstiden för ett ärende,
3. ärendenas fördelning på olika yrkeskategorier,
4. antalet beslut om disciplinpåföljd enligt 6 kap. 1 § lagen
(2009:302) om verksamhet inom djurens hälso- och sjukvård, och
5. antalet beslut om andra åtgärder enligt 6 kap. 5-10 §§
lagen om verksamhet inom djurens hälso- och sjukvård och beslutens fördelning på olika åtgärder. Förordning (2013:45).
Undantag från myndighetsförordningen
3 §
Följande bestämmelser i myndighetsförordningen (2007:515)
ska inte tillämpas på ansvarsnämnden:
- 5 § om delegering,
- 16 § om beslutförhet,
- 20 § tredje stycket om föredragning,
- 22 §, 23 § första stycket och 24 § om anställningar och uppdrag,
- 25 och 26 §§ om personalansvarsnämnd, och
- 28 § om åtgärder med anledning av Riksrevisionens revisionsberättelse.
Ledning
4 §
Ansvarsnämnden leds av en nämnd.
Kansliuppgifter
5 §
Vid ansvarsnämnden finns sekreterare som hjälper till vid beredningen av ärenden enligt vad nämnden bestämmer i arbetsordningen eller i särskilda beslut.
Jordbruksverket tillhandahåller administrativt stöd samt upplåter lokaler åt ansvarsnämnden enligt överenskommelse mellan myndigheterna.
7 kap. Övriga frågor
Avgifter
1 §
/Upphör att gälla U:2030-09-01/
Avgift tas ut för prövning av ansökan om legitimation  eller annan behörighet enligt 3 kap. lagen (2009:302) om  verksamhet inom djurens hälso- och sjukvård i de fall som  framgår av andra stycket.
För ansökningsavgiftens storlek m.m. gäller 10-14 §§  avgiftsförordningen (1992:191). Då ska följande  avgiftsklasser tillämpas:
Ärendeslag				Avgiftsklass
Ansökan om legitimation som
veterinär eller djursjukskötare		3
Ansökan om godkännande som hovslagare	3
Ansökan om godkännande för verksamhet  inom djurens hälso- och sjukvård	2
Ansökan om godkännande av  specialistkompetens			2
Ansökan om särskilt tillstånd		1 Förordning (2016:172).
1 §
/Träder i kraft I:2030-09-01/
Avgift för prövning av ansökan om legitimation eller annan  behörighet enligt 3 kap. lagen (2009:302) om verksamhet inom  djurens hälso- och sjukvård tas ut enligt 10-14 §§  avgiftsförordningen (1992:191) i följande ärenden med  tillämpning av följande avgiftsklass:
Ärendeslag	                        Avgiftsklass
legitimation som veterinär	        3
legitimation som djursjukskötare	3
godkännande som hovslagare	        3
godkännande som djurvårdare	        3
godkännande för verksamhet inom
djurens hälso- och sjukvård     	2
godkännande av specialistkompetens	2
särskilt tillstånd	                1
Förordning (2025:685).
Verkställighetsföreskrifter
2 §
Jordbruksverket får meddela föreskrifter om  verkställigheten av
- lagen (2009:302) om verksamhet inom djurens hälso- och  sjukvård,
- bestämmelser i Europaparlamentets och rådets förordning (EU) 
2019/6 i de delar som anges i 5 kap. 4 och 5 §§, och
- denna förordning.
Förordning (2023:98).
Övergångsbestämmelser
2009:1386
1. Denna förordning träder i kraft den 1 januari 2010, då förordningen (1994:845) om behörighet att utöva veterinäryrket, m.m. och förordningen (1993:1486) om godkännande av hovslagare ska upphöra att gälla.
2. Jordbruksverket får i fråga om ansökningar om legitimation som djursjukskötare som görs före utgången av 2014 meddela föreskrifter om vilka yrkeskvalifikationer som ska anses vara likvärdiga med sådan examen som avses i 3 kap. 1 § första stycket 2 lagen (2009:302) om verksamhet inom djurens hälso-
och sjukvård. För ansökningsavgiftens storlek m.m. gäller 10-14 §§ avgiftsförordningen (1992:191). Då ska avgiftsklass 3 tillämpas.
3. Hovslagare som har godkänts i enlighet med förordningen
(1993:1486) om godkännande av hovslagare har rätt att godkännas som hovslagare enligt 3 kap. 5 § lagen (2009:302)
om verksamhet inom djurens hälso- och sjukvård, om ansökan om godkännande görs senast den 31 december 2010. För ansökningsavgiftens storlek m.m. gäller 10-14 §§
avgiftsförordningen (1992:191). Då ska avgiftsklass 1 tillämpas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.