Title: Lag (1975:424) om uppgiftsskyldighet vid grundvattentäktsundersökning och brunnsborrning
SFS Number: Svensk författningssamling 1975:424
URL: https://www.riksdagen.se/sv/dokument-och-lagar/dokument/svensk-forfattningssamling/lag-1975424-om-uppgiftsskyldighet-vid_sfs-1975-424/
Source Link: http://rkrattsbaser.gov.se/sfst?bet=1975:424
Amendment Register Link: http://rkrattsbaser.gov.se/sfsr?bet=1975:424
Ministry/Authority: Klimat- och näringslivsdepartementet RSN
Issued: 1975-06-05
Metadata: {"Utfärdad": "1975-06-05", "Ändrad": "t.o.m. SFS 1985:245"}

==================================================

Lag (1975:424) om uppgiftsskyldighet vid grundvattentäktsundersökning och brunnsborrning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1975:424
Departement/myndighet
:   
Klimat- och näringslivsdepartementet RSN
Utfärdad
:   
1975-06-05
Ändrad
:   
t.o.m. SFS 1985:245
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Den som yrkesmässigt utför borrning, rördrivning, grävning eller  liknande arbete i syfte att undersöka förekomst av grundvatten eller i  syfte att tillgodogöra sig grundvatten eller värme ur berget är  skyldig att till Sveriges geologiska undersökning skriftligen lämna  redogörelse för arbetet och dess resultat.
Lag (1985:245)
.
2 §
Den som yrkesmässigt utför grundvattentäktsundersökning och därvid  skriftligen sammanställer resultat av undersökning för uppdragsgivares  räkning är skyldig att till Sveriges geologiska undersökning lämna en  kopia av sammanställningen. Vad som har sagts nu medför ej  inskränkning i skyldighet att lämna redogörelse som avses i 1 §.
3 §
Redgörelse enligt 1 § skall innehålla uppgift om
1. tid och plats för arbetet,
2. ändamålet med arbetet samt dess omfattning och tekniska utförande,
3. jord- och bergarter som påträffats och dessas mäktighet.
Har grundvatten påträffats skall redogörelsen även innehålla uppgift  om
1. grundvattenytans nivå eller nivåer,
2. resultat av provpumpning, om sådan har skett,
3. resultat av vattenanalys, om sådan har företagits.
4 §
Redogörelse enligt 1 § skall lämnas inom tre månader efter det att  arbete har avslutats.
Sammanställning som avses i 2 § skall lämnas inom tre månader efter  det att den har färdigställts.
5 §
Regeringen eller myndighet som regeringen bestämmer får för visst  fall medge undantag från denna lag, om särskilda skäl föreligger.
6 §
Den som uppsåtligen eller av oaktsamhet underlåter att fullgöra  uppgiftsskyldighet eller lämnar oriktig uppgift dömes, om ej gärningen  är belagd med straff i brottsbalken, till böter. Allmänt åtal får  väckas endast efter anmälan av Sveriges geologiska undersökning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.