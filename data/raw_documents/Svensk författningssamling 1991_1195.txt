Title: Förordning (1991:1195) om skolväsendet under krig och vid krigsfara m.m.
SFS Number: Svensk författningssamling 1991:1195
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19911195-om-skolvasendet-under-krig_sfs-1991-1195/
Source Link: http://rkrattsbaser.gov.se/sfst?bet=1991:1195
Amendment Register Link: http://rkrattsbaser.gov.se/sfsr?bet=1991:1195
Ministry/Authority: Utbildningsdepartementet
Issued: 1991-07-11
Metadata: {"Utfärdad": "1991-07-11", "Ändrad": "t.o.m. SFS 2023:121"}

==================================================

Förordning (1991:1195) om skolväsendet under krig och vid krigsfara m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1991:1195
Departement/myndighet
:   
Utbildningsdepartementet
Utfärdad
:   
1991-07-11
Ändrad
:   
t.o.m. SFS 2023:121
Övrig text
:   
Rättelseblad 2007:889 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande föreskrifter
1 §
Denna förordning innehåller föreskrifter om verksamheten  under krig och vid krigsfara inom den del av skolväsendet som  en kommun eller en region är huvudman för.
Vad som föreskrivs för krig eller krigsfara ska också gälla  när det råder sådana utomordentliga förhållanden som är  föranledda av krig eller krigsfara som riket har befunnit sig  i.
Föreskrifterna i 3-11, 15 och 16 §§, som rör verksamheten  under krig och vid krigsfara, ska tillämpas om regeringen  beslutar det. Föreskrifterna i 12 och 13 §§, som rör  planläggningen, ska tillämpas utan särskilt beslut av  regeringen. Förordning (2019:1011).
2 §
Med skolverksamhet avses i denna förordning de former av utbildning som anges i 1 §. Förordning (2011:568).
Förskola, förskoleklass, grundskola, anpassad grundskola och  fritidshemmet
3 §
Kommunen ska sörja för att alla skolpliktiga barn som  vistas där får föreskriven utbildning i kommunens  förskoleklass eller grundskola. Förordning (2023:118).
4 §
Huvudmannen får göra sådana avvikelser från föreskrifter  för utbildningen i förskoleklassen, grundskolan och anpassade  grundskolan som är nödvändiga för att utbildningen ska kunna  bedrivas i den utsträckning som är möjlig med hänsyn till  rådande förhållanden. Förordning (2023:121).
4 a §
Utbildningen i förskolan och fritidshemmet ska fortsätta  att bedrivas i den utsträckning som förhållandena medger det.  Kommunen ska prioritera barn som har en vårdnadshavare som  deltar i samhällsviktig verksamhet i den utsträckning som  behövs för att den samhällsviktiga verksamheten ska kunna  upprätthållas. Förordning (2023:118).
5 §
Har upphävts genom förordning (2023:118).
6 §
Har upphävts genom förordning (2023:118).
7 §
En kommun får besluta att skolpliktiga elever i anpassade  grundskolan ska fullgöra sin skolgång i kommunens grundskola  enligt 3 §.
Huvudmannen för anpassade grundskolan ska se till att eleverna  får den tillsyn och vård de behöver, antingen hos sina  vårdnadshavare eller genom regionens, de kommunala  myndigheternas eller andra myndigheters försorg.
Förordning (2023:121).
Gymnasieskola, anpassad gymnasieskola och kommunal  vuxenutbildning
8 §
I fråga om utbildning inom vårdområden i gymnasieskola och  kommunal vuxenutbildning på gymnasial nivå ska huvudmannen så  långt möjligt och med beaktande av växlande behov av  specialiseringar fortsätta att bedriva den reguljära  utbildningen och också tillgodose behov av avkortad  utbildning, bland annat för vårdutbildade som en längre tid  inte varit verksamma inom sitt vårdyrke.  Förordning (2020:455).
8 a §
En region som är huvudman för utbildning i anpassade  gymnasieskolan får besluta att de uppgifter som regionen har  ska övertas av den kommun där skolenheten är belägen.
Förordning (2023:121).
9 §
I övrigt ska, i den utsträckning förhållandena medger det,
- en kommun fortsätta att bedriva utbildningen i gymnasieskola  och kommunal vuxenutbildning,
- en region fortsätta att bedriva utbildningen i gymnasieskola  och kommunal vuxenutbildning av annat slag än som avses i 8 §,  och
- en kommun fortsätta att bedriva utbildningen i anpassad  gymnasieskola. Förordning (2023:121).
Prioriteringar i fråga om personal, lokaler m. m.
10 §
Om personal, lokaler och utrustning för en kommuns  gymnasieskola eller kommunala vuxenutbildning behövs för  förskoleklassens eller grundskolans verksamhet, ska kommunen  helt eller delvis lägga ned gymnasieskolan eller den kommunala  vuxenutbildningen och i stället använda resurserna för  förskoleklassen och grundskolan. Förordning (2023:118).
11 §
Om personal, lokaler och utrustning för en kommuns  gymnasieskola eller kommunala vuxenutbildning behövs för  arbetsmarknadsutbildning eller annan utbildning inom ramen för  ett arbetsmarknadspolitiskt program, får länsstyrelsen på  begäran av Arbetsförmedlingen besluta att kommunens  gymnasieskola eller kommunala vuxenutbildning ska läggas ned  och att resurserna i stället ska ställas till förfogande för  den arbetsmarknadspolitiskt motiverade utbildningen. Detta  gäller dock inte den utbildning inom vårdområdet som avses i 
8 §.
Ett beslut enligt första stycket ska gälla framför ett beslut  av huvudmannen enligt 10 §.
Första stycket första meningen ska också tillämpas på en  regions gymnasieskola och kommunala vuxenutbildning när det  gäller resurser för utbildning på andra områden än  vårdområdet. Förordning (2020:455).
Planläggning av utbildningsverksamhet
12 §
En kommuns och en regions planläggning enligt 4 §  förordningen (2006:637) om kommuners och regioners åtgärder  inför och vid extraordinära händelser i fredstid och höjd  beredskap ska, i fråga om den skolverksamhet som avses i denna  förordning, ske efter samråd med Statens skolverk,  länsstyrelsen och Arbetsförmedlingen. Förordning (2023:118).
13 §
Kommuner och regioner ska underrätta länsstyrelsen om  behovet av lokaler för skolverksamheten under krig och vid  krigsfara.
Länsstyrelsen beslutar, enligt förordningen (1992:391) om  uttagning av egendom för totalförsvarets behov, vilka lokaler  som får användas för skolverksamheten. Förordning (2019:1011).
Övriga föreskrifter
14 §
Har upphävts genom förordning (1993:755).
15 §
Har upphävts genom förordning (2002:1163).
16 §
Beslut av huvudmannen enligt denna förordning får  överklagas hos länsstyrelsen.
Länsstyrelsens beslut enligt denna förordning får inte  överklagas. Förordning (2023:118).
Övergångsbestämmelser
1991:1195
1. Denna förordning träder i kraft den 1 augusti 1991.
2. Genom förordningen upphävs förordningen (1988:1129) om kommunal och landstingskommunal skolverksamhet m. m. under krig och vid  krigsfara.
3. Vid tillämpningen av bestämmelserna i 9--11  §§ avses under tiden fram till den 1 juli 1992 dels med  komvux  såväl kommunal vuxenutbildning som grundutbildning för vuxna enligt vuxenutbildningslagen (1984:1118) i dess lydelse den 30 juni 1991, dels med  sfi  grundläggande svenskundervisning enligt lagen
(1986:159) om grundläggande svenskundervisning för invandrare i dess lydelse den 30 juni 1991.
2011:568
1. Denna förordning träder i kraft den 1 juli 2011.
2. Äldre bestämmelser gäller fortfarande för kommunal vuxenutbildning, vuxenutbildning för utvecklingsstörda och svenskundervisning för invandrare till utgången av juni 2012.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.