Title: Förordning (2011:1162) med instruktion för Myndigheten för yrkeshögskolan
SFS Number: Svensk författningssamling 2011:1162
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20111162-med-instruktion-for_sfs-2011-1162/
Source Link: http://rkrattsbaser.gov.se/sfst?bet=2011:1162
Amendment Register Link: http://rkrattsbaser.gov.se/sfsr?bet=2011:1162
Ministry/Authority: Utbildningsdepartementet
Issued: 2011-11-17
Metadata: {"Utfärdad": "2011-11-17", "Ändrad": "t.o.m. SFS 2024:110"}

==================================================

Förordning (2011:1162) med instruktion för Myndigheten för yrkeshögskolan
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:1162
Departement/myndighet
:   
Utbildningsdepartementet
Utfärdad
:   
2011-11-17
Ändrad
:   
t.o.m. SFS 2024:110
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Myndigheten för yrkeshögskolan är förvaltningsmyndighet för yrkeshögskolan. Myndigheten ska verka för att behoven av eftergymnasial yrkesutbildning, som inte är utbildning enligt högskolelagen (1992:1434)
eller kan leda fram till en examen enligt lagen (1993:792) om tillstånd att utfärda vissa examina, tillgodoses.
Myndigheten har även andra uppgifter som följer av denna förordning eller av andra föreskrifter eller särskilda beslut.
Utbildning
2 §
Myndigheten ska
1. besluta om vilka utbildningar som ska ingå i yrkeshögskolan  enligt förordningen (2009:130) om yrkeshögskolan,
2. pröva frågor om statsbidrag eller särskilda medel enligt  förordningen om yrkeshögskolan,
3. på det sätt som anges i 6 kap. 1 § förordningen om  yrkeshögskolan och 27 § förordningen (2024:107) om stöd för en  nationell yrkesutbildning svara för sådana försäkringar som  anges där,
4. analysera arbetsmarknadens behov av utbildningar inom  yrkeshögskolan,
5. svara för ett register över uppgifter om de studerande i  utbildningarna inom yrkeshögskolan och i de utbildningar inom  yrkeshögskolan som bedrivs som uppdragsutbildningar samt de  studerandes studieresultat, betyg, examina och  utbildningsbevis,
6. pröva frågor om stöd enligt förordningen (2013:871) om stöd  för konst- och kulturutbildningar och vissa andra utbildningar  samt svara för ett register över uppgifter om de studerande i  utbildningarna och de studerandes studieresultat, betyg, intyg  och utbildningsbevis,
7. pröva frågor om stöd enligt förordningen om stöd för en  nationell yrkesutbildning samt svara för ett register över  uppgifter om de studerande i utbildningarna och de studerandes  studieresultat, betyg och examens- och utbildningsbevis,
8. pröva frågor om statsbidrag enligt förordningen (2012:140)  om statsbidrag för viss utbildning som rör tolkning och  teckenspråk,
9. pröva frågor enligt förordningen (2015:545) om referensram  för kvalifikationer för livslångt lärande, och
10. svara för att sammanställa uppgifter om nivån på  kvalifikationer enligt förordningen om referensram för  kvalifikationer för livslångt lärande. Förordning (2024:110).
3 §
Myndigheten ska främja utvecklingen av
1. utbildningarna inom yrkeshögskolan,
2. de utbildningar som stöd lämnas för enligt förordningen 
(2013:871) om stöd för konst- och kulturutbildningar och vissa  andra utbildningar,
3. de utbildningar som stöd lämnas för enligt förordningen 
(2024:107) om stöd för en nationell yrkesutbildning, och
4. de utbildningar som statsbidrag lämnas för enligt  förordningen (2012:140) om statsbidrag för viss utbildning som  rör tolkning och teckenspråk.
Myndigheten ska även främja kvaliteten i de utbildningar som  anges i första stycket 1-4. Förordning (2024:110).
Tillsyn och kvalitetsgranskning
4 §
Myndigheten ska
1. ha tillsyn över utbildningarna inom yrkeshögskolan, de  utbildningar inom yrkeshögskolan som bedrivs som  uppdragsutbildningar, de utbildningar som stöd lämnas för  enligt förordningen (2013:871) om stöd för konst- och  kulturutbildningar och vissa andra utbildningar, de  utbildningar som stöd lämnas för enligt förordningen 
(2024:107) om stöd för en nationell yrkesutbildning samt de  utbildningar som statsbidrag lämnas för enligt förordningen 
(2012:140) om statsbidrag för viss utbildning som rör tolkning  och teckenspråk, och
2. granska kvaliteten i de utbildningar som avses i 1 samt  utbildningsanordnarnas kvalitetsarbete.
Tillsynen och kvalitetsgranskningen ska genomföras med  utgångspunkt i en behovsanalys och avse enskilda utbildningar.  Kvalitetsgranskningen ska även avse utbildningsanordnarens  eget kvalitetsarbete. Kvalitetsgranskningen kan därutöver ha  en övergripande karaktär utifrån olika teman.
Förordning (2024:110).
4 a §
Myndigheten ska inom ramen för sin tillsyn lämna råd  och vägledning till utbildningsanordnaren.
Förordning (2016:156).
5 §
Myndigheten ska sammanfatta och publicera resultaten  av sitt arbete med tillsyn och kvalitetsgranskning.  Resultaten ska även publiceras uppdelat på varje granskad  utbildning. Myndigheten ska lämna en redovisning av  resultaten till de granskade verksamheterna.
Förordning (2016:156).
Validering
6 §
Myndigheten ska med beaktande av valideringsförordningen 
(2022:1549)
1. främja användningen och utvecklingen av validering inom de  utbildningar som myndigheten ansvarar för, och
2. stödja branscherna i deras arbete med att utveckla och  kvalitetssäkra samt informera om modeller för validering.
Förordning (2022:1553).
6 a §
Myndigheten ska med beaktande av valideringsförordningen 
(2022:1549) följa, stödja och samordna utvecklingen av  validering nationellt och regionalt inom utbildningsområdet  och i arbetslivet genom att
1. sprida kunskap och tillhandahålla övergripande information  om validering,
2. bidra till en långsiktig kunskapsuppbyggnad för utförare av  validering, och
3. sammanställa, analysera och redovisa resultat av  uppföljning och utvärdering inom valideringsområdet.
Förordning (2022:1553).
Statistik
7 §
Myndigheten ska när det gäller myndighetens  ansvarsområde
1. framställa statistik,
2. till statistikansvariga myndigheter årligen lämna de  uppgifter som behövs för framställning av statistik om  utbildningar, och
3. till Regeringskansliet (Utbildningsdepartementet) årligen  senast den 2 maj lämna en samlad redovisning med tidsserier  av kommenterad statistik för utbildningar och med en analys  och bedömning av utvecklingen.
De uppgifter som avses i första stycket 2 ska lämnas vid den  tidpunkt och på det sätt som myndigheterna kommer överens  om.
All individbaserad statistik som myndigheten redovisar ska  vara uppdelad på kön och ålder, om det inte finns särskilda  skäl som talar mot det. Förordning (2016:1049).
8 §
Har upphävts genom förordning (2016:156).
Andra uppgifter
9 §
Myndigheten ska
1. svara för uppföljning av användningen av stöd och annan  uppföljning inom sitt ansvarsområde, och
2. vara den nationella samordningspunkten för den europeiska  referensramen för kvalifikationer för livslångt lärande,  European Qualifications Framework (EQF).  Förordning (2016:1049).
9 a §
Myndigheten ska informera och sprida kunskap om
1. yrkeshögskolan och det samlade utbudet av utbildningar inom  yrkeshögskolan,
2. utbudet av utbildningar som stöd lämnas för enligt  förordningen (2013:871) om stöd för konst- och  kulturutbildningar och vissa andra utbildningar,
3. utbudet av utbildningar som stöd lämnas för enligt  förordningen (2024:107) om stöd för en nationell  yrkesutbildning, och
4. utbudet av utbildningar som statsbidrag lämnas för enligt  förordningen (2012:140) om statsbidrag för viss utbildning som  rör tolkning och teckenspråk. Förordning (2024:110).
Arbetets bedrivande
10 §
Myndigheten ska integrera ett jämställdhetsperspektiv och perspektivet mänskliga rättigheter i sin verksamhet.
Samverkan och samråd
10 a §
Myndigheten ska samverka med Statens skolverk,  Universitetskanslersämbetet, Universitets- och högskolerådet,  Tillväxtverket, Rådet för Europeiska socialfonden i Sverige 
(Svenska ESF-rådet) och Arbetsförmedlingen i syfte att bidra  till en väl fungerande kompetensförsörjning.
Myndigheten ska vid behov samråda med Folkbildningsrådet när  det gäller myndighetens uppgifter i fråga om tolkutbildningar.
Myndigheten ska samråda med Skolverket, Statens skolinspektion  och Universitets- och högskolerådet när det gäller  tillämpningen av olika EU-verktyg för exempelvis utveckling av  yrkesutbildning och mobilitet. Förordning (2022:876).
Ledning
11 §
Myndigheten leds av en myndighetschef.
12 §
Vid myndigheten finns ett insynsråd som består av högst  tio ledamöter. Förordning (2019:586).
Särskilda organ
Yrkeshögskolans arbetsmarknadsråd
13 §
Inom myndigheten finns ett rådgivande organ som  benämns Yrkeshögskolans arbetsmarknadsråd. Rådet ska bistå  myndigheten med information inom yrkeshögskolans område.
Rådet ska bestå av en ordförande och högst åtta ledamöter.  Ordföranden ska vara myndighetschefen eller den som  myndighetschefen bestämmer. Förordning (2018:758).
Rådet för högskoleförberedande konstnärliga utbildningar
13 a §
Inom myndigheten finns ett rådgivande organ som  benämns Rådet för högskoleförberedande konstnärliga  utbildningar. Det rådgivande organet ska
1. lämna förslag till myndigheten på vilka utbildningar som  ska beviljas stöd enligt 4 § 1 förordningen (2013:871) om  stöd för konst- och kulturutbildningar och vissa andra  utbildningar, och
2. bistå myndigheten med utformningen av kriterier,  indikatorer och principer för uppföljning,  kvalitetsgranskning och kvalitetssäkring av de utbildningar  som stöd lämnas för enligt 4 § 1 förordningen om stöd för  konst- och kulturutbildningar och vissa andra utbildningar.
Rådet ska bestå av en ordförande och högst fyra andra  ledamöter. Ordföranden ska vara myndighetschefen eller den  som myndighetschefen bestämmer. De andra ledamöterna ska ha  kunskaper om konstnärlig verksamhet. Minst två av dem ska  företräda universitet eller högskolor med  högskoleutbildningar som kan leda fram till konstnärliga  examina. Förordning (2018:758).
Rådet för den nationella referensramen för kvalifikationer
13 b §
Inom myndigheten finns ett rådgivande organ som  benämns Rådet för den nationella referensramen för  kvalifikationer. Det rådgivande organet ska bistå myndigheten  med underlag inför beslut om vilken nivå en kvalifikation  motsvarar enligt 4 och 9 §§ förordningen (2015:545) om  referensram för kvalifikationer för livslångt lärande.
Rådet ska bestå av en ordförande och högst 14 andra  ledamöter. Ordföranden ska vara myndighetschefen eller den  som myndighetschefen bestämmer. Förordning (2015:546).
Anställningar och uppdrag
14 §
Generaldirektören är myndighetschef.
15 §
Ledamöterna i Yrkeshögskolans arbetsmarknadsråd utses av  myndigheten efter samråd med företrädare för berörda  myndigheter och organisationer. Ledamöterna utses för en tid  av längst tre år.
En ledamot i Rådet för högskoleförberedande konstnärliga  utbildningar utses av regeringen. Övriga ledamöter utses av  myndigheten efter samråd med företrädare för den konstnärliga  professionen för en tid av längst tre år.
Ledamöterna i Rådet för den nationella referensramen för  kvalifikationer utses av myndigheten efter samråd med berörda  myndigheter och organisationer. Ledamöterna utses för en tid  av längst sex år. Förordning (2015:546).
Personalansvarsnämnd
16 §
Vid myndigheten finns en personalansvarsnämnd.
Tillämpligheten av vissa förordningar
17 §
Myndigheten ska tillämpa personalföreträdarförordningen (1987:1101)
och internrevisionsförordningen (2006:1228).
Avgifter
18 §
Myndigheten ska ta ut avgifter av en utbildningsanordnare som bedriver utbildning inom yrkeshögskolan som uppdragsutbildning. Avgifterna ska tas ut för
1. studiedokumentation och administration för uppdragsutbildningen med 3 000 kronor per utbildningsomgång, och
2. tillsyn över och uppföljning av uppdragsutbildning som endast i mindre omfattning är integrerad i en utbildning inom yrkeshögskolan med 23 000 kronor per ärende.
Förordning (2014:1004).
Överklagande
19 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 18 § får dock inte  överklagas. Förordning (2018:1066).
Övergångsbestämmelser
2011:1162
1. Denna förordning träder i kraft den 1 januari 2012, då förordningen
(2009:279) med instruktion för Myndigheten för yrkeshögskolan ska upphöra att gälla.
2. Det som anges i denna förordning om yrkeshögskolan eller utbildningar inom yrkeshögskolan ska även gälla för sådan kvalificerad yrkesutbildning som avses i punkterna 2 och 3 i ikraftträdande- och övergångsbestämmelserna till lagen (2009:128) om yrkeshögskolan och i punkterna 2 och 3 i ikraftträdande- och övergångsbestämmelserna till förordningen (2009:131) om utbildning inom yrkeshögskolan som uppdragsutbildning, med undantag av 2 § 1-4 och 9 § 2 denna förordning.
2013:874
1. Denna förordning träder i kraft den 25 december 2013. De nya bestämmelserna tillämpas första gången på utbildning som påbörjas efter den 30 juni 2014.
2. Äldre bestämmelser gäller fortfarande för sådan utbildning som avses i punkten 2 i ikraftträdande- och övergångsbestämmelserna till förordningen (2013:871) om stöd för konst- och kulturutbildningar och vissa andra utbildningar. Förordning (2014:1004).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.