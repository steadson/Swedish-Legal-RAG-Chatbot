Title: Förordning (2023:434) om statsbidrag till vissa organisationer som bedriver verksamhet som riktar sig till människor i socialt särskilt utsatta situationer
SFS Number: Svensk författningssamling 2023:434
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023434-om-statsbidrag-till-vissa_sfs-2023-434/
Source Link: http://rkrattsbaser.gov.se/sfst?bet=2023:434
Amendment Register Link: http://rkrattsbaser.gov.se/sfsr?bet=2023:434
Ministry/Authority: Socialdepartementet
Issued: 2023-06-22
Metadata: {"Utfärdad": "2023-06-22", "Ändrad": "t.o.m. SFS 2025:10"}

==================================================

Förordning (2023:434) om statsbidrag till vissa organisationer som bedriver verksamhet som riktar sig till människor i socialt särskilt utsatta situationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:434
Departement/myndighet
:   
Socialdepartementet
Utfärdad
:   
2023-06-22
Ändrad
:   
t.o.m. SFS 2025:10
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till vissa organisationer inom det civila samhället som  bedriver verksamhet som riktar sig till människor som befinner  sig i socialt särskilt utsatta situationer.
Bidrag enligt denna förordning lämnas i mån av tillgång på  medel.
Förordningen är meddelad med stöd av 8 kap. 7 §  regeringsformen.
Syftet med bidraget
2 §
Syftet med bidraget är att stödja vissa organisationer som  med anledning av den ekonomiska situationen i Sverige behöver  förstärka den verksamhet som riktar sig till människor som  befinner sig i socialt särskilt utsatta situationer.
Formen för bidrag
3 §
Bidraget lämnas i form av ett organisationsbidrag.
Förutsättningar för bidrag
4 §
Bidrag får lämnas till en ideell förening som
1. i Sverige bedriver sådan verksamhet som avses i 1 § första  stycket sedan minst två år före det datum då ansökan om bidrag  lämnas in,
2. bedriver riksomfattande verksamhet som stöder lokala eller  regionala organisationer (riksorganisationer) eller bedriver  verksamhet som är av nationellt intresse (riksintresse),
3. är demokratiskt uppbyggd, och
4. kan dokumentera sin verksamhet genom fastställda  verksamhets- och revisionsberättelser.  Förordning (2025:10).
4 a §
Bidrag får även lämnas till ett registrerat trossamfund  i den mening som avses i 5 § lagen (1998:1593) om trossamfund  och en församling inom ett sådant trossamfund, under  förutsättning att trossamfundet eller församlingen uppfyller  kraven i 4 § 1, 2 och 4. Förordning (2025:10).
5 §
Bidrag får även lämnas till organisationer som inte  uppfyller villkoren i 4 § första stycket 2 om det finns  särskilda skäl för det. Vid en sådan prövning ska det särskilt  beaktas vilka behov som finns inom det geografiska område där  organisationen är verksam.
5 a §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Förordning (2025:10).
5 b §
Om en organisation eller dess företrädare har agerat på  ett sådant sätt som anges i 5 a §, får bidrag ändå lämnas till  organisationen om det finns särskilda skäl. Vid denna  bedömning ska det särskilt beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Förordning (2025:10).
6 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av Myndigheten för ungdoms-  och civilsamhällesfrågor. Förordning (2025:10).
6 a §
Bidraget får inte användas för verksamhet som bedrivs på  uppdrag av en kommun.
Bidragsmottagaren får samordna insatser inom organisationen så  att medel kommer regionala och lokala verksamheter till del.
Förordning (2025:10).
Ansökan
7 §
Myndigheten för ungdoms- och civilsamhällesfrågor prövar  frågor om bidrag enligt denna förordning.
8 §
En ansökan om bidrag ska göras av en behörig företrädare  för organisationen. Ansökan ska ha kommit in till Myndigheten  för ungdoms- och civilsamhällesfrågor senast vid den tidpunkt  som myndigheten bestämmer. Förordning (2025:10).
9 §
Den som ansöker om bidrag ska till Myndigheten för  ungdoms- och civilsamhällesfrågor lämna uppgift om sökt belopp  samt övriga uppgifter och handlingar som myndigheten behöver  för att kunna pröva ansökan.
Fördelning av bidrag
10 §
Myndigheten för ungdoms- och civilsamhällesfrågor får  prioritera mellan inkomna ansökningar och ge företräde till de  ansökningar som bedöms ha bäst förutsättningar att uppfylla  syftet med bidraget enligt 2 §.
Myndigheten får vid bedömningen särskilt beakta om  organisationen får annat statligt bidrag för sin verksamhet.
Beslut
11 §
Ett beslut om bidrag ska avse ett bidragsår. Ett  bidragsår omfattar ett kalenderår.
12 §
Ett beslut om bidrag får förenas med villkor. Villkoren  ska framgå av beslutet.
I beslutet ska sista dag för redovisning enligt 13 § anges.  Beslutet ska även innehålla information om vad som gäller i  fråga om hinder mot utbetalning enligt 16 § och återbetalning  och återkrav enligt 17 och 18 §§.
Anmälningsskyldighet
12 a §
Den som ansöker om eller har beviljats bidrag enligt  denna förordning ska utan dröjsmål anmäla sådana ändrade  förhållanden som kan påverka rätten till eller storleken på  bidraget till Myndigheten för ungdoms- och  civilsamhällesfrågor. Förordning (2025:10).
Redovisning
13 §
En mottagare av bidrag ska senast vid den tidpunkt som  anges i beslutet till Myndigheten för ungdoms- och  civilsamhällesfrågor lämna en ekonomisk redovisning och en  redogörelse för vad medlen har använts till i förhållande till  syftet med bidraget enligt 2 §. Redovisningen ska göras på det  sätt som myndigheten anvisar. Bidragsmottagaren ska även lämna  de övriga uppgifter och handlingar som myndigheten begär.
14 §
En revisor ska granska redovisningen som avses i 13 §.  Revisorns rapport över granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor.
14 a §
En bidragsmottagare ska på begäran av Myndigheten för  ungdoms- och civilsamhällesfrågor lämna de uppgifter och  handlingar som myndigheten behöver för att granska  redovisningen enligt 13 §. Förordning (2025:10).
15 §
Myndigheten för ungdoms- och civilsamhällesfrågor ska  senast den 31 oktober året efter bidragsåret lämna en samlad  redovisning till regeringen av de bidrag som har lämnats  enligt denna förordning.
Redovisningen ska innehålla uppgifter om vilka som har fått  bidrag och med vilket belopp samt en redogörelse för bidragets  användning i förhållande till syftet med bidraget enligt 2 §.
Hinder mot utbetalning
16 §
Myndigheten för ungdoms- och civilsamhällesfrågor får  besluta att ett beviljat bidrag helt eller delvis inte ska  betalas ut om bidragsmottagaren inte längre uppfyller  villkoren för det eller om det finns grund för återbetalning  enligt 17 §. Beslutet gäller omedelbart. Förordning (2025:10).
Återbetalning och återkrav
17 §
En bidragsmottagare är skyldig att betala tillbaka  bidraget om
1. mottagaren genom att lämna oriktiga uppgifter eller på  något annat sätt har orsakat att bidrag har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. mottagaren inte har lämnat en sådan redovisning som avses i 
13 § eller sådana uppgifter och handlingar som avses i 14 a §,
5. villkor i beslutet om bidrag inte har följts, eller
6. mottagaren inte uppfyller villkoren i 5 a § och det inte  finns sådana särskilda skäl enligt 5 b § som innebär att  bidrag ändå får lämnas. Förordning (2025:10).
18 §
Myndigheten för ungdoms- och civilsamhällesfrågor ska  besluta att helt eller delvis kräva tillbaka bidraget, om  bidragsmottagaren är återbetalningsskyldig enligt 17 §.
Om det finns särskilda skäl för det, får myndigheten besluta  att helt eller delvis avstå från ett krav på återbetalning.
Överklagande
19 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut  enligt denna förordning än beslut om hinder mot utbetalning  enligt 16 § och beslut om återkrav enligt 18 § får dock inte  överklagas. Förordning (2025:10).
Bemyndigande
20 §
Myndigheten för ungdoms- och civilsamhällesfrågor får  meddela föreskrifter om verkställigheten av denna förordning.
Övergångsbestämmelser
2023:434
1. Denna förordning träder i kraft den 1 juli 2023.
2. Förordningen upphör att gälla vid utgången av 2023.
3. Den upphävda förordningen gäller dock fortfarande i fråga  om bidrag där ansökan har kommit in till Myndigheten för  ungdoms- och civilsamhällesfrågor före utgången av 2023.
2025:4
1. Denna förordning träder i kraft den 1 februari 2025.
2. Bidrag får under tiden till och med den 31 mars 2025  beviljas trossamfund, samverkansorgan och församlingar som den 
31 december 2024 omfattades av 4 § i den äldre lydelsen.
3. Äldre bestämmelser gäller fortfarande för bidrag som har  beviljats före ikraftträdandet.
2025:10
1. Denna förordning träder i kraft den 1 april 2025.
2. Äldre bestämmelser gäller fortfarande för bidrag som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.