Title: Förordning (2022:1008) om anvisning av en kommun som ska ordna boende för vissa utlänningar
SFS Number: Svensk författningssamling 2022:1008
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221008-om-anvisning-av-en-kommun_sfs-2022-1008/
Source Link: http://rkrattsbaser.gov.se/sfst?bet=2022:1008
Amendment Register Link: http://rkrattsbaser.gov.se/sfsr?bet=2022:1008
Ministry/Authority: Justitiedepartementet L7
Issued: 2022-06-22
Metadata: {"Utfärdad": "2022-06-22", "Ändrad": "t.o.m. SFS 2025:896"}

==================================================

Förordning (2022:1008) om anvisning av en kommun som ska ordna boende för vissa utlänningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1008
Departement/myndighet
:   
Justitiedepartementet L7
Utfärdad
:   
2022-06-22
Ändrad
:   
t.o.m. SFS 2025:896
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om anvisning av  en kommun som ska ordna boende enligt 3 § första stycket lagen 
(1994:137) om mottagande av asylsökande m.fl.
Förordningen är meddelad med stöd av
- 23 a § lagen om mottagande av asylsökande m.fl. i fråga om 
3, 4, 6 och 7 §§, och
- 8 kap. 7 § regeringsformen i fråga om övriga bestämmelser.
Prognos för behov av boende
2 §
Migrationsverket ska ta fram en prognos för det totala  boendebehovet för utlänningar som avses i 1 § första stycket 2  lagen (1994:137) om mottagande av asylsökande m.fl. som inte  är ensamkommande barn. Migrationsverket ska även beräkna hur  många av dessa utlänningar som behöver anvisas en kommun som  ska ordna boende.
Antal anvisningar per kommun
3 §
/Upphör att gälla U:2026-01-01/
Det sammanlagda antalet utlänningar som Migrationsverket  får anvisa kommunerna att ordna boende för under 2025 får inte  överstiga 4 300. Förordning (2024:936).
3 §
/Träder i kraft I:2026-01-01/
Det sammanlagda antalet utlänningar som Migrationsverket  får anvisa kommunerna att ordna boende för under 2026 får inte  överstiga 2 800. Förordning (2025:896).
4 §
Migrationsverket ska, så snart det är möjligt, utifrån det  antal utlänningar som anges i 3 § ta fram en beräkning av  antalet anvisningar per kommun (fördelningstal). Kommunerna  och regeringen ska omgående informeras om fördelningstalen per  kommun. Om det med hänsyn till behovet av att kunna beakta  barnets bästa finns synnerliga skäl, får Migrationsverket  revidera fördelningstalen till enskilda kommuner under den  aktuella perioden.
Vid beräkningen av fördelningstalen ska, utöver de kriterier  som framgår av 3 b § lagen (1994:137) om mottagande av  asylsökande m.fl., hänsyn tas till det totala antalet  utlänningar med tillfälligt skydd som vistas i kommunen.  Dessutom får, vid behov, kommunernas förutsättningar att  tillhandahålla bostäder beaktas.
Beslut om anvisning av en kommun som ska ordna boende
5 §
Migrationsverket får inom ramen för fördelningstalen  besluta att i det enskilda fallet anvisa en kommun som ska  ordna boendet enligt 3 § första stycket lagen (1994:137) om  mottagande av asylsökande m.fl.
6 §
En kommun ska ha ordnat boende senast inom en månad från  tidpunkten för beslutet att kommunen ska ordna boendet.
Prioritering vid anvisningar
7 §
Utlänningar som bor i ett sådant boende som en kommun har  ordnat enligt 3 a § tredje stycket lagen (1994:137) om  mottagande av asylsökande m.fl. eller som bor på ett av  Migrationsverkets asylboenden ska ha förtur vid anvisningar.
Även utlänningar som har varit ensamkommande barn ska ha  förtur vid anvisningar när de fyller 18 år. En sådan anvisning  ska i första hand avse samma kommun som utlänningen vistats i  enligt 3 § andra stycket lagen om mottagande av asylsökande  m.fl. Förordning (2025:69).
Uppgiftsskyldighet
8 §
Migrationsverket ska till den kommun som anvisats enligt 
5 § lämna de uppgifter om en utlänning som behövs för  kommunens anordnande av boendet. Migrationsverket ska även  lämna uppgifter till kommunen vid ändrade förhållanden.
Överklagande
9 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.