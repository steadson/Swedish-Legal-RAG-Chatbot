Title: Lag (2006:343) om Försvarsmaktens stöd till polisen vid terrorismbekämpning
SFS Number: Svensk författningssamling 2006:343
URL: https://www.riksdagen.se/sv/dokument-och-lagar/dokument/svensk-forfattningssamling/lag-2006343-om-forsvarsmaktens-stod-till_sfs-2006-343/
Source Link: http://rkrattsbaser.gov.se/sfst?bet=2006:343
Amendment Register Link: http://rkrattsbaser.gov.se/sfsr?bet=2006:343
Ministry/Authority: Justitiedepartementet L4
Issued: 2006-05-18
Metadata: {"Utfärdad": "2006-05-18", "Ändrad": "t.o.m. SFS 2022:675"}

==================================================

Lag (2006:343) om Försvarsmaktens stöd till polisen vid terrorismbekämpning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:343
Departement/myndighet
:   
Justitiedepartementet L4
Utfärdad
:   
2006-05-18
Ändrad
:   
t.o.m. SFS 2022:675
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
I denna lag finns bestämmelser om Försvarsmaktens stöd  till Polismyndigheten och Säkerhetspolisen vid  terrorismbekämpning i form av insatser som kan innebära  användning av våld eller tvång mot enskilda.
Polismyndigheten eller Säkerhetspolisen får begära sådant stöd  om
1. stödet behövs för att förhindra eller på annat sätt ingripa  mot en handling som kan utgöra terroristbrott enligt 4 §  terroristbrottslagen (2022:666) eller försök, förberedelse  eller stämpling till eller underlåtenhet att avslöja eller  förhindra sådant brott,
2. ingripandet kräver resurser av särskilt slag som varken  Polismyndigheten eller Säkerhetspolisen har tillgång till, och
3. regeringen har lämnat sitt medgivande.
Polismyndigheten och Säkerhetspolisen ska samråda med varandra  innan regeringens medgivande begärs.
Regeringens medgivande behövs inte i sådana brådskande fall  som kan innebära fara för människors liv eller hälsa eller för  omfattande förstörelse av egendom. Polismyndigheten eller  Säkerhetspolisen ska i ett sådant fall omedelbart underrätta  regeringen om att stöd har begärts. Den myndighet som begärt  stödet ska även underrätta den andra myndigheten om detta.  Regeringen ska pröva om beslutet att begära stöd ska  undanröjas eller bestå.
Lag (2022:675)
.
2 §
Försvarsmakten skall ge stöd om den har resurser som är lämpliga och det inte medför synnerligt hinder i myndighetens ordinarie verksamhet.
3 §
En enhet inom Försvarsmakten som ger stöd enligt denna lag ska stå under befäl av en militär chef. När en stödinsats görs, ska enheten och dess chef stå under direkt ledning av den myndighet som har begärt stödet.
Lag (2014:596)
.
4 §
Vid en stödinsats får endast sådan personal från Försvarsmakten som har lämplig utbildning och erfarenhet för uppgiften medverka. Försvarsmakten skall se till att den medverkande personalen har nödvändig kunskap om de särskilda förhållanden som kan gälla för uppgiften.
5 §
Den som tillhör Försvarsmaktens personal och som uppfyller de krav som föreskrivs av regeringen eller den myndighet regeringen bestämmer i fråga om tjänsteställning och kvalifikationer i övrigt har de befogenheter som en polisman har enligt polislagen (1984:387) när han eller hon deltar i en stödinsats som sker med stöd av denna lag. Han eller hon har också vid en stödinsats samma befogenhet som en polisman att gripa personer enligt 24 kap. 7 § första stycket rättegångsbalken. Vid utövandet av dessa befogenheter gäller vad som föreskrivs i 8 § polislagen om behov och proportionalitet.
6 §
Den som fullgör grundutbildning eller repetitionsutbildning med totalförsvarsplikt är skyldig att delta i verksamhet enligt denna lag endast om förutsättningarna i 5 kap. 3 § lagen
(1994:1809) om totalförsvarsplikt är uppfyllda. Han eller hon får inte användas för uppgifter som kan medföra en inte obetydlig risk för att han eller hon kommer att skadas.
7 §
Regeringen eller den myndighet som regeringen bestämmer meddelar närmare föreskrifter om verkställigheten av denna lag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.