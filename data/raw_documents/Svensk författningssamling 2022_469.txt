Title: Förordning (2022:469) om utstationering av förare inom vägtransportsektorn
SFS Number: Svensk författningssamling 2022:469
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022469-om-utstationering-av-forare_sfs-2022-469/
Source Link: http://rkrattsbaser.gov.se/sfst?bet=2022:469
Amendment Register Link: http://rkrattsbaser.gov.se/sfsr?bet=2022:469
Ministry/Authority: Landsbygds- och infrastrukturdepartementet RSIB TM
Issued: 2022-05-19
Metadata: {"Utfärdad": "2022-05-19", "Ändrad": "t.o.m. SFS 2024:1203"}

==================================================

Förordning (2022:469) om utstationering av förare inom vägtransportsektorn
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:469
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2022-05-19
Ändrad
:   
t.o.m. SFS 2024:1203
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller kompletterande bestämmelser  till lagen (1999:678) om utstationering av arbetstagare.  Bestämmelserna gäller vid utstationering av förare till  Sverige för att utföra transporter åt ett transportföretag som  är etablerat i ett annat land.
Underrättelseskyldigheten i 8 § gäller vid utstationering av  förare till Sverige för att utföra transporter åt ett  transportföretag som är etablerat i Sverige och vid  utstationering av arbetstagare som utför transporter som inte  är yrkesmässiga.
2 §
Denna förordning är meddelad med stöd av
- 45 i § första stycket lagen (1999:678) om utstationering av  arbetstagare i fråga om 4 §,
- 45 i § andra stycket lagen om utstationering av arbetstagare  i fråga om 9-18 §§,
- 45 i § tredje stycket lagen om utstationering av  arbetstagare i fråga om 5 § och 7 § andra meningen,
- 8 kap. 7 § regeringsformen i fråga om övriga bestämmelser.
3 §
Med utstationering och förare avses i denna förordning  detsamma som i lagen (1999:678) om utstationering av  arbetstagare.
Utstationeringsdeklaration och annan dokumentation
4 §
En utstationeringsdeklaration enligt 45 b § lagen 
(1999:678) om utstationering av arbetstagare ska innehålla  uppgifter om
1. transportföretagets identitet, i form av  gemenskapstillståndets nummer om detta nummer är tillgängligt,
2. arbetsgivarens namn, organisationsnummer eller motsvarande,  postadress och hemvist, om transportföretaget inte är förarens  arbetsgivare,
3. namn, telefonnummer och e-postadress till den  trafikansvarige eller någon annan kontaktperson i  etableringsmedlemsstaten,
4. förarens identitet, bostadsadress och körkortsnummer,
5. startdatum för förarens anställningsavtal och om vilken lag  som är tillämplig på detta,
6. utstationeringens planerade startdatum och slutdatum,
7. motorfordonens registreringsnummer, och
8. huruvida de utförda transporttjänsterna utgör  godstransporter, persontransporter, internationella  transporter eller cabotagetransporter.
5 §
Inlämning av en utstationeringsdeklaration och anmälan om  ändrade uppgifter enligt 45 b § lagen (1999:678) om  utstationering av arbetstagare samt inlämning av sådan  dokumentation som avses i 45 c § i samma lag ska göras genom  det offentliga gränssnitt som är anslutet till  informationssystemet för den inre marknaden (IMI).
Arbetsmiljöverket får meddela föreskrifter om att inlämning  och anmälan om ändrade uppgifter får göras på något annat  sätt.
Vägkontroller
6 §
Polismyndigheten och Tullverket ska utföra kontroller på  väg av att skyldigheten i 45 d och 45 e §§ lagen (1999:678) om  utstationering av arbetstagare att visa upp dokumentation  följs.
7 §
Kontrolltjänsteman enligt 45 d och 45 e §§ lagen 
(1999:678) om utstationering av arbetstagare är en polisman,  bilinspektör eller tulltjänsteman. De bevis som anges i dessa  paragrafer ska avse alla transporter som har betydelse för  bedömningen av om en förare ska anses vara utstationerad eller  inte.
Underrättelseskyldighet
8 §
En polisman, bilinspektör eller tulltjänsteman ska vid en  vägkontroll göra en bedömning av om en  utstationeringssituation föreligger. Om det vid kontrollen  framkommer omständigheter som ger skäl att anta att en förare  som utför en transport åt ett transportföretag som är  etablerat i Sverige är utstationerad här i landet, ska  Polismyndigheten eller Tullverket anmäla det till  Arbetsmiljöverket, om det inte är uppenbart att  utstationeringen har anmälts enligt 29 § lagen (1999:678) om  utstationering av arbetstagare. Detsamma gäller i fråga om en  arbetstagare som utför en transport som inte är yrkesmässig.
Sanktionsavgift och förskott
Avgiftens storlek och prövningsmyndighet
9 §
Sanktionsavgift enligt 45 f § lagen (1999:678) om  utstationering av arbetstagare ska påföras med ett belopp om 
60 000 kronor.
10 §
Frågor om påförande av sanktionsavgift enligt 45 f §  lagen (1999:678) om utstationering av arbetstagare prövas av  Transportstyrelsen. Arbetsmiljöverket ska bistå  Transportstyrelsen vid prövningen.
Innan sanktionsavgift påförs ska transportföretaget ges  tillfälle att yttra sig.
Förskott för sanktionsavgift och hindrande av fortsatt färd
11 §
Om sanktionsavgift enligt 45 f § lagen (1999:678) om  utstationering av arbetstagare ska påföras och det är fråga om  en situation som avses i 5 b § samma lag, ska en polisman,  bilinspektör eller tulltjänsteman besluta om förskott för  sanktionsavgiften. Förskott som beslutas av en polisman eller  bilinspektör ska betalas till Polismyndigheten. Förskott som  beslutas av en tulltjänsteman ska betalas till Tullverket.
Transportstyrelsen ska utan dröjsmål skriftligen underrättas  om beslutet. Underrättelsen ska innehålla uppgift om
1. grunden för beslutet och förskottsbeloppet,
2. vem som har fattat beslutet,
3. vem beslutet gäller,
4. det fordon som beslutet avser, och
5. datum, tid och plats för beslutet.
En polisman, bilinspektör eller tulltjänsteman får avstå från  att besluta om förskott, om det finns särskilda skäl.
Förordning (2024:1203).
12 §
Om förskottet enligt 11 § inte betalas omedelbart i  samband med kontrollen, får fortsatt färd hindras enligt  klampningslagen (2024:1089). Förordning (2024:1203).
13 §
Om ett förbud enligt 4 § klampningslagen (2024:1089) har  beslutats, ska en polismans, bilinspektörs eller  tulltjänstemans beslut om förskott för sanktionsavgift samma  dag som kontrollen eller så snart som möjligt därefter  underställas Transportstyrelsen som
1. omedelbart ska pröva om förskottsbeslutet ska bestå, och
2. så länge förbudet fortfarande gäller, skyndsamt ska  handlägga ärendet om sanktionsavgift.
Transportstyrelsen får vid sin handläggning helt eller delvis  sätta ned förskottsbeloppet.
Trots första stycket behöver ett förskottsbeslut inte  underställas Transportstyrelsens prövning, om förskottet  betalas omedelbart i anslutning till att förbudet beslutats  och underställning ännu inte ägt rum. Förordning (2024:1203).
14 §
Om en polisman, bilinspektör eller tulltjänsteman enligt 
11 § första stycket avstår från att fatta beslut om förskott,  ska Polismyndigheten eller Tullverket underrätta  Transportstyrelsen om det och samtidigt lämna sådan  information om överträdelsen som inhämtats vid vägkontrollen  och som är av betydelse för frågan om huruvida en  sanktionsavgift ska påföras. Detsamma gäller om en polisman,  bilinspektör eller tulltjänsteman bedömer att en  sanktionsavgift enligt 45 f § lagen (1999:678) om  utstationering av arbetstagare bör påföras utan att förskott  enligt 11 § ska beslutas.
15 §
Om det inte påförs någon sanktionsavgift, eller om  avgiften sätts ned helt eller delvis, ska det överskjutande  beloppet av betalat förskott enligt 11 § betalas tillbaka.
Sanktionsavgiftens betalning
16 §
En sanktionsavgift ska betalas inom trettio dagar efter  det att beslutet har fått laga kraft eller inom den längre tid  som anges i beslutet.
Sanktionsavgiften ska betalas till Transportstyrelsen.
16 a §
Om ett förbud enligt 4 § klampningslagen (2024:1089)  gäller och en sanktionsavgift vars verkställighet förbudet  syftar till att säkerställa betalas in till  Transportstyrelsen, ska styrelsen skyndsamt underrätta
1. Polismyndigheten, om förbudet beslutats av en polisman  eller en bilinspektör, eller
2. Tullverket, om förbudet beslutats av en tulltjänsteman.  Förordning (2024:1203).
Preskription av sanktionsavgift
17 §
En sanktionsavgift får inte påföras, om det från den  tidpunkt då förutsättningarna för att besluta om avgiften  uppfylldes har gått mer än två år utan att den som anspråket  riktas mot har getts tillfälle att yttra sig.
Förordning (2024:1203).
18 §
En sanktionsavgift faller bort, om beslutet om avgiften  inte har verkställts inom fem år från det att beslutet har  fått laga kraft.
Information och samarbete
19 §
I 3-6 §§ förordningen (2017:319) om utstationering av  arbetstagare finns bestämmelser om information och samarbete  mellan myndigheter.
20 §
Om Arbetsmiljöverket begär eller lämnar bistånd enligt 
27 § lagen (1999:678) om utstationering av arbetstagare i  fråga om sådan dokumentation som avses i 45 c § i samma lag,  ska det göras via IMI.
21 §
Arbetsmiljöverket ska skicka en sådan begäran som avses i 
45 c § lagen (1999:678) om utstationering av arbetstagare om  Transportstyrelsen eller en svensk arbetstagarorganisation  begär att få ta del av sådan dokumentation som avses i den  bestämmelsen.
22 §
Arbetsmiljöverket, Polismyndigheten, Transportstyrelsen  och Tullverket är behöriga myndigheter i fråga om IMI vid  tillämpningen av denna förordning.
Tillsyn
23 §
Transportstyrelsen ska utarbeta en tillsynsstrategi i  fråga om kontroller av utstationering av förare som utför  transporter åt ett transportföretag etablerat i ett annat  land. Arbetsmiljöverket, Polismyndigheten, Tullverket och  arbetsmarknadens parter ska ges tillfälle att yttra sig när  strategin utarbetas.
Överklagande
24 §
I 40 § förvaltningslagen (2017:900) finns bestämmelser om  överklag-ande till allmän förvaltningsdomstol.
Följande beslut får inte överklagas:
1. en polismans, bilinspektörs eller tulltjänstemans beslut  enligt 11 §, och
2. Transportstyrelsens beslut enligt 13 §.  Förordning (2024:1203).
Bemyndiganden
25 §
Polismyndigheten och Tullverket får, efter att ha gett  Arbetsmiljöverket och Transportstyrelsen tillfälle att yttra  sig, meddela föreskrifter om verkställigheten av denna  förordning när det gäller förskott för sanktionsavgifter som  beslutas av en polisman eller en bilinspektör respektive en  tulltjänsteman.
Polismyndigheten och Tullverket får, efter att ha gett den  andra myndigheten tillfälle att yttra sig, meddela  föreskrifter om verkställigheten av denna förordning när det  gäller hindrande av fortsatt färd som beslutas av en polisman  respektive en tulltjänsteman.
26 §
Transportstyrelsen får meddela föreskrifter om  verkställigheten av denna förordning när det gäller betalning  av sanktionsavgifter.
Övergångsbestämmelser
2024:1203
 
1. Denna förordning träder i kraft den 1 januari 2025.
2. Äldre föreskrifter gäller fortfarande för beslut om att ett  fordon eller fordonståg inte får fortsätta färden som  meddelats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.