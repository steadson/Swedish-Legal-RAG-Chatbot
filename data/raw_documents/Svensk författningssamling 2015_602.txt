Title: Lag (2015:602) om överlämnande av allmänna handlingar för förvaring
SFS Number: Svensk författningssamling 2015:602
URL: https://www.riksdagen.se/sv/dokument-och-lagar/dokument/svensk-forfattningssamling/lag-2015602-om-overlamnande-av-allmanna_sfs-2015-602/
Source Link: http://rkrattsbaser.gov.se/sfst?bet=2015:602
Amendment Register Link: http://rkrattsbaser.gov.se/sfsr?bet=2015:602
Ministry/Authority: Kulturdepartementet
Issued: 2015-10-29
Metadata: {"Utfärdad": "2015-10-29", "Ändrad": "t.o.m. SFS 2019:966"}

==================================================

Lag (2015:602) om överlämnande av allmänna handlingar för förvaring
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:602
Departement/myndighet
:   
Kulturdepartementet
Utfärdad
:   
2015-10-29
Ändrad
:   
t.o.m. SFS 2019:966
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag innehåller bestämmelser om överlämnande av  allmänna handlingar till sådana enskilda organ som avses i 2  kap. 21 § tryckfrihetsförordningen och om förvaring av  handlingarna sedan de överlämnats. I lagen finns också  bestämmelser om de enskilda organens skyldighet att pröva  framställningar om utlämnande av allmänna handlingar enligt  reglerna i tryckfrihetsförordningen och offentlighets- och  sekretesslagen (2009:400).
I fråga om allmänna handlingar som förvaras hos Svenska  kyrkan eller någon av dess organisatoriska delar finns  bestämmelser i lagen (1999:288) om överlämnande av allmänna  handlingar till Svenska kyrkan eller någon av dess  organisatoriska delar för förvaring, m.m.
Lag (2018:1924)
.
2 §
Allmänna handlingar som har överlämnats för förvaring hos  ett enskilt organ får inte avhändas på annat sätt än vad som  följer av denna lag eller arkivlagen (1990:782).
Allmänna handlingar från statliga myndigheter
Överlämnande, förvaring och återlämnande
Förutsättningar för överlämnande och förvaring
3 §
Regeringen får besluta att allmänna handlingar som kommit  in till eller upprättats hos en statlig myndighet får  överlämnas till ett svenskt enskilt organ och förvaras där  utan att handlingarna upphör att vara allmänna om
1. myndigheten ska läggas ned eller upphöra med en viss  verksamhet,
2. den verksamhet som handlingarna hänför sig till i  fortsättningen ska bedrivas av det enskilda organet,
3. det enskilda organet behöver ha tillgång till handlingarna  för att kunna bedriva verksamheten,
4. någon annan överföring av uppgifterna i handlingarna inte  utgör ett godtagbart alternativ till ett överlämnande med  hänsyn till gällande föreskrifter och till myndighetens eller  det enskilda organets verksamhet, och
5. en arkivbeskrivning och arkivförteckning finns tillgänglig  för de handlingar som begärs överlämnade.
Regeringen får också besluta att handlingar från en statlig  myndighet får överlämnas från ett enskilt organ till ett  annat enskilt organ för förvaring där utan att handlingarna  upphör att vara allmänna, om förutsättningarna enligt första  stycket 2-5 är uppfyllda.
Ansökan om tillstånd att överlämna handlingar
4 §
En ansökan om tillstånd att överlämna allmänna handlingar  som härrör från en statlig myndighet för förvaring hos ett  enskilt organ ska ges in till den statliga  arkivmyndigheten.
Ansökan ska göras av den myndighet eller  det enskilda organ som förvarar handlingarna.
Förvaringstid
5 §
Regeringen ska besluta om den tid handlingar från en  statlig myndighet som längst får förvaras hos ett enskilt  organ. Förvaringstidens längd ska bestämmas med hänsyn till  myndighetens och det enskilda organets verksamhet.
Regeringen får efter ansökan besluta om förlängning av  förvaringstiden i första stycket. För en sådan ansökan gäller  i övrigt det som föreskrivs i 4 §.
Anmälan av ändring av ett företagsnamn
6 §
Om ett enskilt organ som förvarar allmänna handlingar  från en statlig myndighet ändrar sitt företagsnamn, ska  organet genast anmäla ändringen till den statliga  arkivmyndigheten.
Lag (2018:1690)
.
Återlämnande
7 §
Allmänna handlingar från en statlig myndighet som  förvaras hos ett enskilt organ ska återlämnas om organet inte  längre har behov av handlingarna för att bedriva sin  verksamhet. Återlämnande ska ske till den statliga  arkivmyndigheten, om inte arkivmyndigheten beslutar att  handlingarna ska återlämnas till den myndighet handlingarna  härrör från.
Handlingarna ska alltid återlämnas om
1. den förvaringstid som har meddelats med stöd av 5 § har  gått ut, eller
2. det inte finns något tillstånd att förvara handlingarna.
Återlämnande enligt andra stycket ska göras genast, om inte  den statliga arkivmyndigheten beslutar annat.
Tillsyn
Tillsynsansvar
8 §
Den statliga arkivmyndigheten ska ha tillsyn över att  denna lag och de föreskrifter som meddelats i anslutning till  lagen följs när allmänna handlingar från statliga myndigheter  har överlämnats för förvaring.
I arkivlagen (1990:782) finns bestämmelser om tillsyn över  arkivbildning och arkivvård hos enskilda organ som förvarar  allmänna handlingar från statliga myndigheter.
Egenkontroll och rapporteringsskyldighet
9 §
Ett enskilt organ som förvarar allmänna handlingar från  en statlig myndighet enligt denna lag ska fortlöpande planera  och kontrollera sin förvaring så att den sker i  överenstämmelse med gällande föreskrifter (egenkontroll). Det  enskilda organet ska årligen rapportera sin planering och  kontroll av förvaringen till den statliga arkivmyndigheten 
(rapporteringsskyldighet).
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om egenkontroll och rapporteringsskyldighet.
Befogenheter vid tillsyn
Förelägganden
10 §
Den statliga arkivmyndigheten får besluta de  förelägganden som behövs för tillsynen.
Om ett enskilt organ förvarar överlämnade allmänna handlingar  utan att ha tillstånd till förvaringen, kan ett föreläggande  även riktas mot det enskilda organet.
Ett föreläggande som avser återlämnande (7 § andra stycket),  rapporteringsskyldighet (9 §) eller övertagande (11 §) får  förenas med vite.
Övertagande av arkivmaterial
11 §
Om ett enskilt organ som står under den statliga  arkivmyndighetens tillsyn inte uppfyller sina skyldigheter  enligt denna lag eller enligt andra bestämmelser som gäller  för förvaringen av de allmänna handlingarna, kan  arkivmyndigheten besluta om att handlingarna ska övertas.
Tillträde
12 §
Den statliga arkivmyndigheten har, i den omfattning det  behövs för tillsynen, rätt att få tillträde till utrymmen som  används i det enskilda organets verksamhet och där allmänna  handlingar förvaras.
Handräckning
13 §
Kronofogdemyndigheten får efter ansökan av den statliga  arkivmyndigheten besluta om handräckning för att
1. genomföra återlämnande enligt 7 § andra stycket,
2. genomföra övertagande enligt 11 §, eller
3. få sådant tillträde som avses i 12 §.
I lagen (1990:746) om betalningsföreläggande och handräckning  finns bestämmelser om handräckning.
Polismyndigheten ska i den utsträckning det behövs biträda  med att verkställa åtgärder enligt punkt 1-3 i första  stycket.
Avgifter
Tillsynsavgifter
14 §
Avgifter för tillsyn får tas ut från enskilda organ som  förvarar allmänna handlingar från statliga myndigheter enligt  denna lag. Avgifterna får avse kostnader för tillsyn över att  denna lag och 3-6 §§ arkivlagen (1990:782) följs.
Regeringen eller den myndighet som regeringen bestämmer får  meddela föreskrifter om avgifter för tillsynen.
Avgifter vid återlämnande och övertagande
15 §
Ett enskilt organ som förvarar allmänna handlingar från  en statlig myndighet ska ersätta den statliga  arkivmyndigheten för dess kostnader för den fortsatta  förvaringen efter återlämnande eller övertagande.
Allmänna handlingar från kommunala myndigheter
Förutsättningar för överlämnande och förvaring
16 §
Fullmäktige i en kommun får under samma förutsättningar  som anges i 3 § besluta att allmänna handlingar som kommit in  till eller upprättats hos en kommunal myndighet får överlämnas  till ett svenskt enskilt organ och förvaras där under viss tid  utan att handlingarna upphör att vara allmänna.
Det som sägs om kommuner i denna lag avser även regioner.
Lag (2019:966)
.
Bestämmelser om ansökan, förvaringstid, återlämnande och  tillsyn
17 §
Regeringen eller den kommun som regeringen bestämmer får  meddela föreskrifter om att bestämmelserna i denna lag om  ansökan, förvaringstid, återlämnande och tillsyn ska  tillämpas vid överlämnande enligt 16 §.
Om en kommun har meddelat föreskrifter om tillsyn, har den  kommunala arkivmyndigheten de befogenheter som följer av 
10-13 §§.
18 §
I arkivlagen (1990:782) finns bestämmelser om tillsyn  över arkivbildning och arkivvård för enskilda organ som  förvarar allmänna handlingar från kommunala myndigheter.
19 §
Avgifter för tillsyn får tas ut från enskilda organ som  förvarar allmänna handlingar från kommunala myndigheter  enligt denna lag. Avgifterna får avse kostnader för tillsyn  över att denna lag och 3-6 §§ arkivlagen (1990:782) följs.
En kommun får meddela föreskrifter om avgifter för  tillsynen.
Enskilda organs ansvar vid förvaringen
Utlämnande av allmänna handlingar
20 §
I 2 kap. tryckfrihetsförordningen finns bestämmelser  om rätten att ta del av allmänna handlingar.
I offentlighets- och sekretesslagen (2009:400) finns  bestämmelser om begränsningar i rätten att ta del av allmänna  handlingar och om skyldigheten att iaktta sekretess.
Av 2 kap. 21 § tryckfrihetsförordningen och 2 kap. 5 § första  meningen offentlighets- och sekretesslagen framgår att ett  enskilt organ, som efter ett beslut enligt denna lag förvarar  allmänna handlingar, ska jämställas med en myndighet i fråga  om befattningen med dessa handlingar.
Lag (2018:1924)
.
21 §
Ett enskilt organ är skyldigt att lämna ut eget  material, om det är en nödvändig förutsättning för att en  allmän handling ska kunna lämnas ut med hänsyn till det sätt  på vilket det egna materialet tillförts handlingen.
Hanteringen av allmänna handlingar
22 §
I arkivlagen (1990:782) finns bestämmelser om enskilda  organs vård och gallring av allmänna handlingar.
23 §
Det enskilda organet ska vid förvaring och hantering av  de allmänna handlingarna se till att de lätt kan särskiljas  från andra handlingar hos organet.
Om det enskilda organet för sin verksamhet behöver göra  tillägg i allmänna handlingar, ska tilläggen utföras så att  det tydligt framgår när och av vem de har gjorts, om det inte  redan av omständigheterna klart framgår att tilläggen gjorts  av det enskilda organet.
Överklagande
24 §
Beslut av en statlig eller kommunal arkivmyndighet får  överklagas till allmän förvaltningsdomstol när det gäller
1. förelägganden enligt 10 §,
2. övertagande av arkivmaterial enligt 11 §, och
3. påförande av avgift enligt 14, 15 och 19 §§ eller enligt  föreskrifter som meddelats med stöd av denna lag.
Andra beslut av en arkivmyndighet enligt denna lag får inte  överklagas.
Prövningstillstånd krävs vid överklagande till kammarrätten.
Övergångsbestämmelser
2015:602
1. Denna lag träder i kraft den 1 januari 2016.
2. Genom lagen upphävs lagen (1994:1383) om överlämnande av  allmänna handlingar till andra organ än myndigheter för  förvaring.
3. Den upphävda lagen gäller dock till och med den 31  december 2016 för enskilda organ som förvarar allmänna  handlingar med stöd av ett beslut om överlämnande och  förvaring som fattats före ikraftträdandet. Bestämmelsen i 
5 § får dock tillämpas även i fråga om sådana enskilda organ.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.