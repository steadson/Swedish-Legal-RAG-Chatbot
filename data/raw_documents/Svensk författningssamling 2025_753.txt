Title: Förordning (2025:753) om statsbidrag till enskild väghållning
SFS Number: Svensk författningssamling 2025:753
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025753-om-statsbidrag-till-enskild_sfs-2025-753/
Source Link: http://rkrattsbaser.gov.se/sfst?bet=2025:753
Amendment Register Link: http://rkrattsbaser.gov.se/sfsr?bet=2025:753
Ministry/Authority: Landsbygds- och infrastrukturdepartementet
Issued: 2025-06-19
Metadata: {"Utfärdad": "2025-06-19"}

==================================================

Förordning (2025:753) om statsbidrag till enskild väghållning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:753
Departement/myndighet
:   
Landsbygds- och infrastrukturdepartementet
Utfärdad
:   
2025-06-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
/Träder i kraft I:2026-01-01/
1 § Denna förordning innehåller bestämmelser om statsbidrag  till väghållning av sådana enskilda vägar som har allmänt  intresse.
Bidrag får ges i mån av tillgång på medel.
2 §
Förordningen är meddelad med stöd av 8 kap. 7 §  regeringsformen.
Ordförklaringar
3 §
Med väg avses i denna förordning
1. en vägs vägbana och de övriga väganordningar som behövs för  vägens bestånd, drift eller brukande, och
2. en sådan brygga eller färja med färjeläge som ansluter till  en väg.
4 §
Med enskild väg avses i denna förordning en väg som är  avsedd för trafik med andra motorfordon än mopeder klass II  och som varken utgör allmän väg enligt väglagen (1971:948)  eller en sådan väg som en kommun är huvudman för enligt plan-  och bygglagen (2010:900).
5 §
Med årligt vägbidrag avses i denna förordning bidrag för
1. sådant löpande underhåll av en enskild väg som motsvarar de  åtgärder som avses i 5 kap. 1 § vägförordningen (2012:707),  och
2. att hålla en enskild vägfärja i trafik i den utsträckning  som behövs.
6 §
Med särskilt vägbidrag avses i denna förordning bidrag för
1. att bygga eller återställa en enskild väg, och
2. sådana underhålls- och förbättringsarbeten avseende en  enskild väg som motsvarar de åtgärder som avses i 5 kap. 1 § 2  och 3 vägförordningen (2012:707).
7 §
I övrigt har ord och uttryck i denna förordning samma  betydelse som i väglagen (1971:948).
Statsbidragets syfte
8 §
Bidrag enligt denna förordning ska sammantagna främja en  samhällsekonomiskt effektiv och långsiktigt hållbar  transportförsörjning för medborgarna och näringslivet i hela  landet.
Bidragsformer
9 §
Bidrag ges som årligt vägbidrag eller särskilt vägbidrag.
Förutsättningar för årligt vägbidrag
10 §
Årligt vägbidrag får ges för en enskild väg som  kompletterar det allmänna vägnätet och är ändamålsenlig i  förhållande till andra vägar, om vägen
1. behövs för transporter till och från en permanentbostad,
2. tillgodoser ett angeläget kommunikationsbehov av väsentlig  betydelse för näringslivet eller det rörliga friluftslivet,  eller
3. har väsentlig betydelse som genomfartsväg eller som  uppsamlingsväg för fritidsbebyggelse.
Bidrag för en väg som är kortare än 950 meter får ges endast  om det finns särskilda skäl.
11 §
Årligt vägbidrag får ges endast om
1. vägen hålls öppen för allmän trafik utan avgift,
2. vägen hålls i ett tillfredsställande skick för sitt  ändamål, och
3. väghållningen är ordnad
a) genom en förrättning som har vunnit laga kraft,
b) genom en överenskommelse som har godkänts av Trafikverkets  region, eller
c) av fastighetsägaren ensam.
12 §
Trafikverkets region får i enskilda fall besluta att en  färjeled inte behöver uppfylla kravet på avgiftsfrihet i 11 § 
1, om det finns skäl för det.
Förutsättningar för särskilt vägbidrag
13 §
Särskilt vägbidrag får ges endast om
1. årligt vägbidrag ges för det löpande underhållet av vägen,  eller
2. det finns särskilda skäl.
14 §
Särskilt vägbidrag får inte ges för en enskild väg inom  ett område som omfattas av ett exploateringsavtal enligt plan-  och bygglagen (2010:900) eller som i huvudsak ska betjäna ett  sådant område.
Bidrag till en organisation
15 §
Bidrag får inte ges till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Trafikverket.
16 §
Bidrag får inte ges till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller ges till en organisation om det  framkommer att någon av dess samarbetsorganisationer, eller en  företrädare för samarbets-organisationen, agerar på ett sådant  sätt som anges i första stycket.
17 §
Om en organisation, dess företrädare, organisationens  samarbets-organisation eller samarbetsorganisationens  företrädare har agerat på ett sådant sätt som anges i 16 §,  får bidrag ändå lämnas till organisationen om det finns  särskilda skäl. Vid denna bedömning ska det särskilt beaktas  om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess före-trädare, ska det vid bedömningen även särskilt  beaktas om samarbetet har avbrutits.
Bidragsgrundande kostnader
18 §
Som bidragsgrundande kostnader ska endast anses sådana  kostnader enligt 20-26 §§ som är skäliga med hänsyn till  samhällsnyttan.
19 §
Bidrag får inte ges för kostnader som ett annat statligt  bidrag redan har getts för.
Löpande kostnader
20 §
Kostnader för löpande underhåll av en väg kan endast vara  bidragsgrundande om de är skäliga för att hålla vägen i ett  skick som är tillfredsställande för vägens ändamål.
21 §
Kostnader för att hålla en färja i trafik kan endast vara  bidragsgrundande om de är skäliga för att upprätthålla en  tillfredsställande trafikförsörjning.
22 §
Trafikverket ska vart femte år utreda vilka kostnader som  kan anses skäliga för löpande underhåll av enskilda vägar i  olika delar av landet och med hänsyn till den aktuella  prisutvecklingen årligen fastställa schablonbelopp som ska  läggas till grund för skälighetsbedömningen enligt 18 §.
Kostnader för att bygga en väg
23 §
Kostnader för att bygga en väg kan endast vara  bidragsgrundande om de är skäliga för att anlägga en ny väg,  lägga om en väg i ny sträckning eller bygga om en väg. Utöver  kostnader för själva byggnadsarbetet får de bidragsgrundande  kostnaderna omfatta kostnader som byggandet medför i fråga om  projektering och förrättning och kostnader för sådan  ersättning som väghållaren enligt dom eller myndighetsbeslut  ska betala för mark eller intrång.
Endast kostnader som uppkommit efter att bidrag har beviljats  kan vara bidragsgrundande.
24 §
Trafikverkets region får i enskilda fall besluta om  undantag från kravet i 23 § andra stycket att kostnaderna ska  ha uppkommit efter att bidrag har beviljats, om det finns skäl  för ett sådant undantag.
Kostnader för att återställa eller förbättra en väg
25 §
Kostnader för att återställa eller förbättra en väg kan  endast vara bidragsgrundande om de är skäliga för att  återställa eller förbättra vägen till ett skick som är  tillfredsställande för vägens ändamål.
Endast kostnader som uppkommit efter att bidrag har beviljats  kan vara bidragsgrundande.
26 §
Trafikverkets region får i enskilda fall besluta om  undantag från kravet i 25 § andra stycket att kostnaderna ska  ha uppkommit efter att bidrag har beviljats, om det finns skäl  för ett sådant undantag.
Bidragets storlek
27 §
Bidrag beräknas som en andel av de bidragsgrundande  kostnaderna.
När bidrag beräknas för en färjeled som omfattas av ett beslut  om undantag från kravet på avgiftsfrihet enligt 12 § ska  hänsyn tas till väghållarens möjligheter att täcka kostnaderna  med hjälp av avgifter från trafikanterna.
28 §
Trafikverket ska varje år fastställa hur stor andel av de  bidragsgrundande kostnaderna som bidraget ska motsvara.  Andelen får uppgå till
1. högst 85 procent för färjeleder,
2. högst 80 procent för vägar som har väsentlig betydelse som  genomfartsvägar,
3. högst 70 procent för vägar som
a) behövs för transporter till och från permanentbostäder som  inte ligger i ett område med sammanhållen bebyggelse, eller
b) tillgodoser ett angeläget kommunikationsbehov som har  väsentlig betydelse för näringslivet eller det rörliga  friluftslivet, och
4. högst 40 procent för vägar som
a) behövs för transporter till och från permanentbostäder som  ligger i ett område med sammanhållen bebyggelse, eller
b) har väsentlig betydelse som uppsamlingsvägar för  fritidsbebyggelse.
För åtgärder som avses i 23 och 25 §§ får bidraget motsvara en  större andel av kostnaderna än den som anges i första stycket,  om åtgärderna har väsentlig betydelse för totalförsvaret eller  det annars finns särskilda skäl.
Ansökan om bidrag
29 §
En ansökan om bidrag ska göras skriftligen av väghållaren  eller av en behörig företrädare för väghållaren och lämnas in  till Trafikverkets region. Ansökan ska innehålla
1. uppgifter om väghållaren och väghållarens kontaktperson i  ärendet,
2. uppgifter om den väg som bidraget avser, och
3. de uppgifter som behövs för bedömningen av om  förutsättningarna för bidrag är uppfyllda.
30 §
En ansökan om särskilt vägbidrag ska lämnas in innan  arbetet med de åtgärder som bidraget avser har påbörjats.  Ansökan ska, utöver det som anges i 29 §, innehålla
1. uppgifter om de åtgärder som planeras,
2. en beskrivning av skälen till att åtgärderna planeras, och
3. en redovisning av de kostnader som de planerade åtgärderna  beräknas uppgå till.
Prövning av och beslut om bidrag
31 §
Trafikverkets region prövar frågor om bidrag.
32 §
Vid prövning av frågor om särskilt vägbidrag ska  Trafikverkets region samråda med den som upprättar och  fastställer länsplanen för regional transportinfrastruktur  enligt lagen (2010:630) om regionalt utvecklingsansvar, om det  i länsplanen har avsatts medel för drift eller byggande av  enskilda vägar.
33 §
Ett beslut att ge årligt vägbidrag gäller tills vidare.  Trafikverkets region ska dock ompröva frågan om bidrag vid  behov och minst vart femte år.
34 §
Ett beslut att ge bidrag ska innehålla uppgifter om
1. de villkor som gäller för bidraget enligt denna förordning,
2. utbetalning av bidraget, och
3. om beslutet avser årligt vägbidrag, att väghållaren på  begäran av Trafikverkets region ska lämna de uppgifter som  behövs för omprövning enligt 33 §.
Anmälningsskyldighet
35 §
Den som ansöker om eller har beviljats bidrag enligt  denna förordning ska snarast möjligt till Trafikverket anmäla  sådana ändrade förhållanden som kan påverka rätten till eller  storleken på bidraget.
Utbetalning av bidrag
36 §
Ett årligt vägbidrag betalas ut till väghållaren i  efterskott för kalenderår. Om bidraget avser en färjeled, får  bidraget betalas ut i efterskott för kvartal.
37 §
Ett särskilt vägbidrag betalas ut till väghållaren efter  slutfört arbete eller allteftersom arbetena fortgår. Om  arbetena kräver tillstånd av en myndighet, får bidraget inte  betalas ut innan väghållaren har försäkrat att tillståndet  finns.
38 §
Trafikverket ska besluta att ett bidrag helt eller delvis  inte ska betalas ut, om
1. väghållaren genom oriktiga uppgifter eller på något annat  sätt orsakat att bidraget beviljats felaktigt eller med för  högt belopp,
2. bidraget av någon annan orsak beviljats felaktigt eller med  för högt belopp och väghållaren skäligen borde ha insett  detta,
3. villkoren i 11 § inte har följts och avvikelsen är  allvarlig eller återkommande, eller
4. mottagaren inte uppfyller villkoren i 16 § och det inte  finns sådana särskilda skäl enligt 17 § som innebär att bidrag  ändå får lämnas.
Återbetalning och återkrav
39 §
Väghållaren är återbetalningsskyldig för bidrag som har  betalats ut, om
1. väghållaren genom oriktiga uppgifter eller på något annat  sätt orsakat att bidraget beviljats felaktigt eller med för  högt belopp,
2. bidraget av någon annan orsak beviljats felaktigt eller med  för högt belopp och väghållaren skäligen borde ha insett  detta,
3. villkoren i 11 § inte har följts och avvikelsen är  uppenbart allvarlig,
4. bidraget helt eller delvis inte har använts för det ändamål  som det har beviljats för, eller
5. mottagaren inte uppfyller villkoren i 16 § och det inte  finns sådana särskilda skäl enligt 17 § som innebär att bidrag  ändå får lämnas.
40 §
På ett belopp som ska betalas tillbaka enligt 39 § ska  ränta enligt räntelagen (1975:635) betalas.
41 §
Om en väghållare är återbetalningsskyldig enligt 39 §,  ska Trafikverket besluta att helt eller delvis kräva tillbaka  bidraget tillsammans med ränta enligt 40 §. Kravet eller  räntan får helt eller delvis sättas ned, om det finns  särskilda skäl.
Tillsyn
42 §
Trafikverkets region utövar tillsyn över att villkoren  för beviljade bidrag följs.
Bemyndigande
43 §
Trafikverket får meddela föreskrifter om
1. undantag från kravet i 11 § 1 om att en väg ska hållas  öppen för allmän trafik utan avgift,
2. vilka åtgärder enligt 5 kap. 1 § 2 och 3 vägförordningen 
(2012:707) som får anses vara ett sådant löpande underhåll av  väg som avses i 5 § och vilka åtgärder som får anses vara  underhålls- och förbättringsarbeten som avses i 6 §,
3. utbetalning av bidrag till en företrädare för väghållaren,  och
4. verkställigheten av denna förordning.
Omprövning och överklagande
44 §
Trafikverkets regions beslut om bidrag får överklagas  till Trafikverket.
45 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  Trafikverkets beslut enligt 38 och 41 §§ får dock inte  överklagas.
Övergångsbestämmelser
2025:753
1. Denna förordning träder i kraft den 1 januari 2026.
2. Genom förordningen upphävs förordningen (1989:891) om  statsbidrag till enskild väghållning.
3. Den upphävda förordningen gäller dock fortfarande för
a) ärenden där beslut om byggnadsbidrag eller särskilt  driftbidrag har fattats före ikraftträdandet, och
b) ärenden om bidrag som avser tid före ikraftträdandet.
4. För ärenden där beslut om årligt driftbidrag har fattats  enligt den upphävda förordningen gäller äldre föreskrifter i  fem år efter beslutsdagen. Därefter ska beslutet anses avse  årligt vägbidrag enligt denna förordning.
5. Bidrag får trots 36 och 37 §§ betalas ut till en kommun, om  kommunen före ikraftträdandet har åtagit sig att ombesörja  underhållet av vägen eller hålla vägfärjan i trafik och  väghållaren inte till Trafikverket har invänt mot att bidraget  betalas ut till kommunen. Kommunen ska då anses vara  väghållare vid tillämpningen av 29, 34, 38, 39 och 41 §§.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.