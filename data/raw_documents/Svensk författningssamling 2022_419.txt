Title: Förordning om nationella järnvägssystem (2022:419)
SFS Number: Svensk författningssamling 2022:419
URL: https://www.riksdagen.se/sv/dokument-och-lagar/dokument/svensk-forfattningssamling/forordning-om-nationella-jarnvagssystem-2022419_sfs-2022-419/
Source Link: http://rkrattsbaser.gov.se/sfst?bet=2022:419
Amendment Register Link: http://rkrattsbaser.gov.se/sfsr?bet=2022:419
Ministry/Authority: Landsbygds- och infrastrukturdepartementet RSIB TM
Issued: 2022-05-12
Metadata: {"Utfärdad": "2022-05-12"}

==================================================

Förordning om nationella järnvägssystem (2022:419)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:419
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2022-05-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Säkerhetsansvar och säkerhetskrav
3 kap. Godkännande av järnvägsinfrastruktur och fordon
4 kap. Tillstånd för järnvägsföretag och  infrastrukturförvaltare
5 kap. Övriga bestämmelser
1 kap. Inledande bestämmelser
Förordningens innehåll
1 §
Denna förordning innehåller bestämmelser i anslutning till  lagen (2022:368) om nationella järnvägssystem.
2 §
Bestämmelserna i förordningen avser
- inledande bestämmelser (1 kap.),
- säkerhetsansvar och säkerhetskrav (2 kap.),
- godkännande av järnvägsinfrastruktur och fordon (3 kap.),
- tillstånd för järnvägsföretag och infrastrukturförvaltare 
(4 kap.), och
- övriga bestämmelser (5 kap.).
3 §
Förordningen är meddelad med stöd av
- 1 kap. 6 § lagen (2022:368) om nationella järnvägssystem i  fråga om 1 kap. 6 §,
- 1 kap. 7 § i samma lag i fråga om 1 kap. 7 §,
- 2 kap. 10 § i samma lag i fråga om 2 kap. 2, 5 och 6 §§,
- 3 kap. 10 § i samma lag i fråga om 3 kap. 4 §,
- 4 kap. 10 § i samma lag i fråga om 4 kap. 2 och 3 §§,
- 8 kap. 11 § i samma lag i fråga om 1 kap. 8 §, och
- 8 kap. 7 § regeringsformen i fråga om övriga bestämmelser.
Tillsynsmyndighet
4 §
Transportstyrelsen är tillsynsmyndighet enligt lagen 
(2022:368) om nationella järnvägssystem.
Ord och uttryck
5 §
De ord och uttryck som används i denna förordning har  samma innebörd som i lagen (2022:368) om nationella  järnvägssystem.
Bemyndiganden
6 §
Transportstyrelsen får meddela föreskrifter om att vissa  spåranläggningar inte ska anses vara järnvägsinfrastruktur.
7 §
Transportstyrelsen får meddela föreskrifter om avgifter  för tillsyn, registrering och ärendehandläggning enligt lagen 
(2022:368) om nationella järnvägssystem, denna förordning och  föreskrifter som har meddelats i anslutning till förordningen.
Avgifter för kulturhistorisk järnvägsverksamhet som bedrivs i  begränsad omfattning och utan vinstsyfte får bestämmas upp  till full kostnadstäckning. Detsamma gäller avgifter för  prövning av undantag från medicinska krav för den som utför  säkerhetskritiska arbetsuppgifter inom sådan verksamhet.
8 §
Transportstyrelsen får meddela föreskrifter om  verkställigheten av lagen (2022:368) om nationella  järnvägssystem och av denna förordning.
2 kap. Säkerhetsansvar och säkerhetskrav
Säkerhet
1 §
Transportstyrelsen ska övervaka säkerheten i de  järnvägssystem som omfattas av lagen (2022:368) om nationella  järnvägssystem.
Säkerhetsstyrningssystem
2 §
Ett säkerhetsstyrningssystem ska främja en kultur av  ömsesidigt förtroende, tillit och lärande.
Säkerhetsstyrningssystemet ska särskilt beskriva
1. ansvarsfördelningen inom en infrastrukturförvaltares eller  ett järnvägsföretags organisation,
2. hur ledningen säkerställer kontroll på olika nivåer inom  organisationen,
3. personalens roll i säkerhetsarbetet,
4. hur en kontinuerlig förbättring av  säkerhetsstyrningssystemet säkerställs, och
5. hur tillgängliga kunskaper och metoder när det gäller  inverkan av mänskliga faktorer omhändertas i verksamheten.
Rapportering av olyckor
3 §
Transportstyrelsen ska regelbundet rapportera tillbaka  till Statens haverikommission enligt 15 b § förordningen 
(1990:717) om undersökning av olyckor om vilka åtgärder som  vidtagits med anledning av säkerhetsrekommendationer som  riktats till styrelsen.
4 §
Föreskrifter om verksamhetsutövares skyldighet att  rapportera om olyckor och olyckstillbud finns även i  förordningen (1990:717) om undersökning av olyckor.
Bemyndiganden
5 §
Transportstyrelsen får meddela föreskrifter om
1. riskkontroll,
2. lämplighetskrav i fråga om kunskap, hälsa och personliga  förhållanden i övrigt för att få utföra säkerhetskritiska  arbetsuppgifter,
3. att händelser som är av betydelse för järnvägssäkerheten  ska rapporteras i andra fall än de som anges i 2 kap. 8 §  lagen (2022:368) om nationella järnvägssystem, och
4. undantag från kravet att ge in en årlig säkerhetsrapport.
Innan Transportstyrelsen meddelar föreskrifter med stöd av  första stycket 2 ska styrelsen ha gett Socialstyrelsen  tillfälle att yttra sig.
6 §
Transportstyrelsen får meddela ytterligare föreskrifter om  säkerhetsstyrningssystem enligt 2 §.
3 kap. Godkännande av järnvägsinfrastruktur och fordon
Transportstyrelsens prövning
1 §
En ansökan om godkännande av järnvägsinfrastruktur och  fordon ska lämnas in till Transportstyrelsen.
2 §
Transportstyrelsen ska meddela ett beslut om att bevilja  eller avslå en ansökan om godkännande av järnvägsinfrastruktur  eller ett fordon så snart som möjligt, dock senast fyra  månader efter det att Transportstyrelsen har tagit emot en  fullständig ansökan.
Provkörning av fordon
3 §
Om provkörning behöver utföras på ett järnvägsnät som  förvaltas av Trafikverket och det krävs för att ett fordon ska  kunna godkännas för att tas i bruk, ska Trafikverket se till  att provkörningen kan utföras inom tre månader efter det att  en begäran om det kom in till Trafikverket.
Bemyndiganden
4 §
Transportstyrelsen får meddela föreskrifter om
1. vad som utgör en väsentlig ombyggnad enligt 3 kap. 1 §  lagen (2022:368) om nationella järnvägssystem,
2. de krav på säkerhet som ska vara uppfyllda för att ett  godkännande ska kunna beviljas enligt 3 kap. 2 § i samma lag,
3. beviljande av tillfälliga godkännanden i andra fall än de  som anges i 3 kap. 3 § i samma lag,
4. krav för godkännande av en utomstående granskare enligt 
3 kap. 5 § i samma lag,
5. undantag från krav på registrering av fordon enligt 
3 kap. 8 § i samma lag, och
6. undantag från krav på märkning av fordon enligt 3 kap. 9 §  i samma lag.
4 kap. Tillstånd för järnvägsföretag och  infrastrukturförvaltare
Nationellt trafiksäkerhetstillstånd och nationellt  infrastrukturtillstånd
1 §
En ansökan om utfärdande av ett nationellt  trafiksäkerhetstillstånd eller ett nationellt  infrastrukturtillstånd som avses i 4 kap. lagen (2022:368) om  nationella järnvägssystem ska ges in till Transportstyrelsen.
2 §
En ansökan om ett nationellt trafiksäkerhetstillstånd ska  innehålla ett intyg av försäkringsgivaren eller den som har  ställt annan säkerhet om att försäkringen eller säkerheten  täcker det ansvar som avses i 4 kap. 2 § första stycket 3  lagen (2022:368) om nationella järnvägssystem.
3 §
Vid prövningen av en ansökan om nationellt  infrastrukturtillstånd ska kravet på sådana ekonomiska  förutsättningar som avses i 4 kap. 5 § första stycket 3 lagen 
(2022:368) om nationella järnvägssystem anses uppfyllt, om  sökanden visar att denne enligt realistiska antaganden kan  uppfylla sina ekonomiska skyldigheter under de närmaste 
12 månaderna från Transportstyrelsens beslut.
Kravet i 4 kap. 5 § första stycket 3 lagen om nationella  järnvägssystem ska inte anses uppfyllt av den som har  betydande skulder för skatter och sociala avgifter.
Bemyndiganden
4 §
Transportstyrelsen får meddela föreskrifter om uppdatering  av ett tillstånd om det krävs enligt 4 kap. 7 § första stycket  lagen (2022:368) om nationella järnvägssystem.
5 §
Transportstyrelsen får meddela ytterligare föreskrifter om
1. försäkring eller motsvarande enligt 2 §, och
2. vad som avses med tillräckliga ekonomiska förutsättningar  enligt 3 §.
5 kap. Övriga bestämmelser
Sanktionsavgift
1 §
En sanktionsavgift enligt 7 kap. lagen (2022:368) om  nationella järnvägssystem ska bestämmas till lägst 5 000  kronor och högst 10 000 000 kronor.
När avgiftens storlek bestäms ska särskild hänsyn tas till
1. den skada eller risk för skada som har uppstått till följd  av överträdelsen,
2. om aktören tidigare har begått en överträdelse, och
3. de kostnader som aktören har undvikit till följd av  överträdelsen.
Namn på trafikplatser
2 §
Transportstyrelsen får meddela föreskrifter om namnet på  trafikplatser för järnväg och får i enskilda fall besluta om  namnet på en sådan trafikplats.
Innan ett namn fastställs eller ändras ska Transportstyrelsen  ge Lantmäteriet, berörda länsstyrelser, kommuner, regionala  kollektivtrafikmyndigheter som avses i 5 kap. 2 § lagen 
(2010:1065) om kollektivtrafik, infrastrukturförvaltare och  järnvägsföretag tillfälle att yttra sig.
Överklagande
3 §
I 9 kap. 1 och 2 §§ lagen (2022:368) om nationella  järnvägssystem finns bestämmelser om överklagande av  Transportstyrelsens beslut.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.