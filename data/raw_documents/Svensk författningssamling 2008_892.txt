Title: Förordning (2008:892) om europeiskt betalningsföreläggande
SFS Number: Svensk författningssamling 2008:892
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2008892-om-europeiskt_sfs-2008-892/
Source Link: http://rkrattsbaser.gov.se/sfst?bet=2008:892
Amendment Register Link: http://rkrattsbaser.gov.se/sfsr?bet=2008:892
Ministry/Authority: Justitiedepartementet DÅ
Issued: 2008-11-06
Metadata: {"Utfärdad": "2008-11-06", "Ändrad": "t.o.m. SFS 2017:415"}

==================================================

Förordning (2008:892) om europeiskt betalningsföreläggande
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:892
Departement/myndighet
:   
Justitiedepartementet DÅ
Utfärdad
:   
2008-11-06
Ändrad
:   
t.o.m. SFS 2017:415
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning innehåller föreskrifter som kompletterar Europaparlamentets och rådets förordning (EG) nr 1896/2006 av den 12 december 2006 om införande av ett europeiskt betalningsföreläggande.
Ansökan
2 §
Om en uppgift om parterna, som sökanden har lämnat i ansökan eller på något annat sätt, behöver ändras eller kompletteras, ska detta genast anmälas till Kronofogdemyndigheten.
3 §
Vid inbetalning av ansökningsavgiften ska sökanden ange svarandens personnummer eller organisationsnummer.
4 §
Kronofogdemyndigheten får besluta att ansökningar görs på medium för automatisk databehandling.
Sådant tillstånd får ges en ingivare som kan antas på ett betryggande och tekniskt ändamålsenligt sätt ge in ett stort antal ansökningar. Tillståndet får återkallas, om det finns skäl för det.
5 §
Om en ansökan avser någon som inte har fyllt 18 år, ska Kronofogdemyndigheten genast sända en underrättelse om detta till överförmyndaren tillsammans med en kopia av ansökan.
Föreläggande för svaranden
6 §
Ett föreläggande enligt artikel 12 i förordning (EG) nr 
1896/2006 om införande av ett europeiskt  betalningsföreläggande ska innehålla information om förenklad  delgivning enligt 11 a § lagen (2008:879) om europeiskt  betalningsföreläggande. Förordning (2017:415).
Bestridande av ansökan
7 §
Om standardformulär F inte används vid bestridande, ska bestridandet avfattas på svenska.
8 §
Har upphävts genom förordning (2013:1064).
Utfärdande av intyg
9 §
Kronofogdemyndigheten ska, om någon begär det, på en kopia av ett europeiskt betalningsföreläggande som har utfärdats av myndigheten intyga att föreläggandet är äkta.
Verkställighet
10 §
Vid ansökan om verkställighet i Sverige av ett europeiskt betalningsföreläggande som förklarats verkställbart i en annan medlemsstat ska betalningsföreläggandet vara översatt till svenska eller engelska.
Bestyrkande av översättningar
11 §
En auktoriserad translator är behörig att bestyrka översättningar enligt artikel 21.2 b) i förordning (EG) nr 1896/2006 om införande av ett europeiskt betalningsföreläggande.
Dagbok och aktbildning
12 §
Kronofogdemyndigheten får meddela föreskrifter om hur dagbok i målen ska föras i betalningsföreläggande- och handräckningsdatabasen.
I lagen (2001:184) om behandling av uppgifter i Kronofogdemyndighetens verksamhet regleras vilka uppgifter som får behandlas i databasen.
13 §
Skriftliga ansökningar och yttranden från parterna i målet ska föras samman till en akt. Delgivningsbevis ska föras samman för sig eller föras till akten.
14 §
Om ett mål överlämnas till en domstol med stöd av 10 §  lagen (2008:879) om europeiskt betalningsföreläggande, ska  Kronofogdemyndigheten lämna över alla handlingar i målet  inklusive delgivningsbevis. Vid behov ska  Kronofogdemyndigheten ta fram utskrift av ansökan,  förelägganden, beslut, dagbok och andra uppgifter som kan  vara av betydelse för den fortsatta handläggningen ur den  betalningsföreläggande- och handräckningsdatabas som förs  enligt lagen (2001:184) om behandling av uppgifter i  Kronofogdemyndighetens verksamhet. Handlingarna ska sedan  ingå i den mottagande domstolens akt.  Förordning (2017:415).
Underrättelse till kreditupplysningsföretag
15 §
Om en uppgift i ett mål om europeiskt betalningsföreläggande har lämnats ut till ett kreditupplysningsföretag, ska Kronofogdemyndigheten genast underrätta kreditupplysningsföretaget om uppgiften blockeras med stöd av 3 kap. 3 a § lagen (2001:184) om behandling av uppgifter i Kronofogdemyndighetens verksamhet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.