Title: Förordning (2020:757) om proportionalitetsprövning vid nya eller ändrade krav på yrkeskvalifikationer
SFS Number: Svensk författningssamling 2020:757
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020757-om-proportionalitetsprovning_sfs-2020-757/
Source Link: http://rkrattsbaser.gov.se/sfst?bet=2020:757
Amendment Register Link: http://rkrattsbaser.gov.se/sfsr?bet=2020:757
Ministry/Authority: Utrikesdepartementet
Issued: 2020-08-27
Metadata: {"Utfärdad": "2020-08-27"}

==================================================

Förordning (2020:757) om proportionalitetsprövning vid nya eller ändrade krav på yrkeskvalifikationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:757
Departement/myndighet
:   
Utrikesdepartementet
Utfärdad
:   
2020-08-27
Ändringsregister
:
SFSR (Regeringskansliet)
Källa
:
Fulltext (Regeringskansliet)
Syfte och tillämpningsområde
1 §
Genom denna förordning genomförs Europaparlamentets och  rådets direktiv 2018/958/EU av den 28 juni 2018 om  proportionalitetsprövning före antagandet av ny reglering av  yrken. Förordningen gäller för myndigheter under regeringen.
Denna förordning är meddelad med stöd av 8 kap. 7 §  regeringsformen.
2 §
Om det i en bindande EU-rättsakt finns särskilda krav för  regleringen av ett yrke ska motsvarande bestämmelser i denna  förordning inte tillämpas.
Uttryck i förordningen
3 §
De uttryck som används i 5 § lagen (2016:145) om  erkännande av yrkeskvalifikationer har samma innebörd i denna  förordning. I förordningen avses dessutom med
1. skyddad yrkestitel: en form av reglering av ett yrke där  det genom lag, förordning eller andra föreskrifter krävs  innehav av en särskild yrkeskvalifikation för att använda  yrkestiteln i en eller flera former av yrkesverksamhet, och  där missbruk av denna titel är förenat med sanktioner,
2. reserverad aktivitet: en form av reglering av ett yrke där  tillträdet till en eller flera former av yrkesverksamhet genom  lag, förordning eller andra föreskrifter, direkt eller  indirekt är förbehållet personer med en särskild  yrkeskvalifikation, innefattande fall där verksamheten är  gemensam med andra reglerade yrken, och
3. behöriga myndigheter: de myndigheter som är behöriga  myndigheter enligt 7 kap. 1 § förordningen (2016:157) om  erkännande av yrkeskvalifikationer.
Inremarknadstest
4 §
Den myndighet som utarbetar ett förslag till föreskrifter  som innehåller nya eller ändrade krav för ett reglerat yrke  ska genomföra ett inremarknadstest genom att
1. säkerställa att förslaget inte är direkt eller indirekt  diskriminerande på grund av nationalitet eller bosättningsort,
2. i enlighet med 5-7 §§ motivera förslaget med hänvisning  till ett mål av allmänt intresse, och
3. i enlighet med den metod för proportionalitetsprövning som  framgår av 9-12 §§ visa att de åtgärder som föreslås är  lämpliga för att säkerställa att målet av allmänt intresse nås  och inte går utöver vad som är nödvändigt för att nå det  målet.
5 §
Följande mål av allmänt intresse hör till dem som kan  motivera ett förslag till föreskrifter enligt 4 § :
- allmän ordning och allmän säkerhet,
- folkhälsa och en hög hälsoskyddsnivå för människor,
- djurhälsa,
- konsumentskydd,
- skydd av tjänstemottagare och arbetstagare,
- rättssäkerhet,
- skydd och bevarande av det nationella historiska och  konstnärliga kulturarvet,
- skydd av miljö eller stadsmiljö,
- socialpolitiska eller kulturpolitiska mål,
- bevarande av den ekonomiska jämvikten i välfärdssystemet,
- rättvisa handelstransaktioner,
- bekämpning av bedrägerier,
- förhindrande av skatteflykt och skatteundandragande,
- en effektiv skattekontroll,
- transportsäkerhet, och
- skydd av immateriella rättigheter.
6 §
Myndigheten får inte hänvisa till nationalekonomiska eller  administrativa skäl för att motivera ett förslag till  föreskrifter enligt 4 §.
7 §
När myndigheten motiverar ett förslag till föreskrifter  enligt 4 § med hänvisning till ett mål av allmänt intresse ska  myndigheten visa att det finns en verklig risk för att detta  mål inte nås, om föreskrifterna inte meddelas.
8 §
När ett förslag till föreskrifter som innehåller nya eller  ändrade krav för ett reglerat yrke offentliggörs ska förslaget  åtföljas av en redogörelse av det inremarknadstest som har  genomförts enligt 4 §.
Metod för proportionalitetsprövning
9 §
Vid en proportionalitetsprövning enligt 4 § 3 av ett  förslag till föreskrifter ska myndigheten med utgångspunkt i  målet av allmänt intresse beakta
1. vilka slags risker som motverkas av förslaget,
2. befintliga bestämmelser och i vilken utsträckning de är  tillräckliga för att nå målet av allmänt intresse,
3. om förslaget är konsekvent och systematiskt i förhållande  till hur liknande risker i jämförbara verksamheter har  åtgärdats,
4. om förslaget förväntas leda till att målet av allmänt  intresse nås,
5. vilka negativa effekter förslaget kan få för den fria  rörligheten för personer och tjänster, konsumenternas  valmöjligheter och tjänsternas kvalitet och väga dessa  effekter mot förslagets förväntade nytta,
6. om målet av allmänt intresse kan nås genom mindre  restriktiva åtgärder, och
7. om de föreslagna nya eller ändrade kraven var för sig  bidrar till och är nödvändiga för att nå målet av allmänt  intresse när de kombineras med övriga krav som begränsar  tillträdet till yrket.
10 §
Vid bedömningen enligt 9 § 7 ska myndigheten särskilt  beakta
1. om yrket regleras genom reserverade aktiviteter, en skyddad  yrkestitel eller på annat sätt,
2. om det finns en skyldighet att genomgå kontinuerlig  fortbildning,
3. krav som rör organiseringen av yrket, yrkesetik eller  tillsyn,
4. krav på medlemskap i en yrkesorganisation,
5. kvantitativa begränsningar, såsom av antalet tillstånd att  utöva yrket eller av antalet anställda med bestämda  yrkeskvalifikationer,
6. krav på associationsform eller krav som rör  ägarförhållanden eller företagsledning och som är kopplade  till yrkets utövning,
7. territoriella begränsningar,
8. begränsningar av verksamhetskombinationer,
9. krav på försäkringsskydd,
10. krav på språkkunskaper,
11. krav som rör taxor, och
12. krav som rör marknadsföring.
11 §
Vid proportionalitetsprövningen av ett förslag till  föreskrifter enligt 4 § 3 ska myndigheten med utgångspunkt i  målet av allmänt intresse, när det har betydelse, även beakta
1. vilken verksamhet som yrket omfattar och kopplingen till  den yrkeskvalifikation som krävs,
2. uppgifternas komplexitet och kopplingen till behovet av  yrkeskvalifikationer, särskilt när det gäller nivån, arten och  längden på den utbildning eller erfarenhet som krävs,
3. möjligheten att få tillräckliga yrkeskvalifikationer på  alternativa sätt,
4. om reserverade aktiviteter är gemensamma för flera  yrkesgrupper,
5. graden av självständighet när yrket utövas, och
6. vetenskaplig och teknisk utveckling som påverkar  konsumenternas möjligheter att bedöma kvaliteten på den tjänst  som yrkesutövaren utför.
12 §
Om ett förslag till föreskrifter medför begränsningar av  den rätt att tillfälligt utöva ett reglerat yrke i Sverige som  följer av 6 § lagen (2016:145) om erkännande av  yrkeskvalifikationer ska myndigheten pröva proportionaliteten  av dessa begränsningar.
Första stycket gäller inte förslag till föreskrifter som avser  administrativa krav och kontrollåtgärder vid utstationering i  den mening som avses i lagen (1999:678) om utstationering av  arbetstagare.
Informationsutbyte mellan medlemsstaterna
13 §
Universitets- och högskolerådet ska lämna och ta emot den  information om proportionalitetsprövning och yrkesreglering  som avses i artikel 10.1 i Europaparlamentets och rådets  direktiv 2018/958/EU, i den ursprungliga lydelsen.
De behöriga myndigheterna ska på begäran av Universitets- och  högskolerådet lämna den information som behövs för att rådet  ska kunna fullgöra sin uppgift enligt första stycket.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.