Title: Lag (2009:194) om förfarandet vid skattereduktion för hushållsarbete
SFS Number: Svensk författningssamling 2009:194
URL: https://www.riksdagen.se/sv/dokument-och-lagar/dokument/svensk-forfattningssamling/lag-2009194-om-forfarandet-vid-skattereduktion_sfs-2009-194/
Source Link: http://rkrattsbaser.gov.se/sfst?bet=2009:194
Amendment Register Link: http://rkrattsbaser.gov.se/sfsr?bet=2009:194
Ministry/Authority: Finansdepartementet S3
Issued: 2009-03-19
Metadata: {"Utfärdad": "2009-03-19", "Ändrad": "t.o.m. SFS 2025:324"}

==================================================

Lag (2009:194) om förfarandet vid skattereduktion för hushållsarbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:194
Departement/myndighet
:   
Finansdepartementet S3
Utfärdad
:   
2009-03-19
Ändrad
:   
t.o.m. SFS 2025:324
Övrig text
:   
Rättelseblad 2009:194 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
I denna lag finns bestämmelser om förfarandet vid skattereduktion för hushållsarbete enligt 67 kap. inkomstskattelagen (1999:1229).
Hänvisningar
2 §
I 67 kap. inkomstskattelagen (1999:1229) finns bestämmelser om
- vilka som kan få skattereduktion (11 §),
- begäran om skattereduktion (12 §),
- definitioner (13 och 14 §§),
- villkor för skattereduktion (15-17 §§),
- underlag för skattereduktion (18 §), och
- skattereduktionens storlek (19 §).
Lag (2009:539)
.
Definitioner
3 §
Termer och uttryck som används i denna lag har samma betydelse och tillämpningsområde som i inkomstskattelagen (1999:1229), om inget annat anges.
Beslutande myndighet
4 §
Beslut enligt denna lag fattas av Skatteverket.
Belopp
5 §
Uppgifter om belopp ska anges i hela krontal så att öretal faller bort.
Begäran om utbetalning från Skatteverket
Vem som får begära utbetalning från Skatteverket
6 §
Om den som kan ha rätt till skattereduktion för hushållsarbete (köparen) inte har betalat hela utgiften för hushållsarbetet, får en sådan utförare som anges i 67 kap. 16 § 1 och 17 §
inkomstskattelagen (1999:1229) begära utbetalning från Skatteverket enligt 8 §.
Utbetalningens storlek
7 §
/Upphör att gälla U:2026-01-01/
Utbetalningen får uppgå till ett belopp som motsvarar  mellanskillnaden mellan den debiterade ersättningen för  hushållsarbetet inklusive mervärdesskatt och köparens faktiska  betalning för arbetet till utföraren före begäran om  utbetalning.
Utbetalning får dock uppgå till högst samma belopp som köparen  har betalat.
Utbetalning får inte ske till den del köparens sammanlagda  preliminära skattereduktion enligt 17 § skulle uppgå till ett  belopp som överstiger 75 000 kronor för ett beskattningsår.  Utbetalning får inte ske till den del den preliminära  skattereduktionen för sådant hushållsarbete som anges i 
67 kap. 13 a och 13 b §§ inkomstskattelagen (1999:1229) skulle  överstiga 50 000 kronor för ett beskattningsår.
Lag (2025:323)
.
7 §
/Träder i kraft I:2026-01-01/
Utbetalningen får uppgå till ett belopp som motsvarar  mellanskillnaden mellan den debiterade ersättningen för  hushållsarbetet inklusive mervärdesskatt och köparens faktiska  betalning för arbetet till utföraren före begäran om  utbetalning.
Utbetalning får dock uppgå till högst
1. samma belopp som köparen har betalat om den avser sådant  hushållsarbete som anges i 67 kap. 13 § inkomstskattelagen 
(1999:1229), och
2. tre sjundedelar av det belopp som köparen har betalat om  den avser annat hushållsarbete.
Utbetalning får inte ske till den del köparens sammanlagda  preliminära skattereduktion enligt 17 § skulle uppgå till ett  belopp som överstiger 75 000 kronor för ett beskattningsår.  Utbetalning får inte ske till den del den preliminära  skattereduktionen för sådant hushållsarbete som anges i 
67 kap. 13 a och 13 b §§ inkomstskattelagen skulle överstiga 
50 000 kronor för ett beskattningsår.
Lag (2025:324)
.
Begäran om utbetalning
8 §
Utbetalning får begäras efter det att hushållsarbetet har utförts och betalats.
Begäran ska lämnas elektroniskt och ska ha kommit in till Skatteverket senast den 31 januari året efter det beskattningsår då arbetet betalades.
Begäran ska vara undertecknad av utföraren eller av den som är ombud eller annan behörig företrädare för utföraren.
En begäran som lämnats för en utförare som är juridisk person, anses ha lämnats av utföraren, om det inte var uppenbart att den som lämnade begäran saknade behörighet att företräda utföraren.
Lag (2014:1458)
.
9 §
En begäran om utbetalning ska innehålla uppgifter om
1. namn, adress och, om sådant nummer finns,  organisationsnummer, personnummer, samordningsnummer eller  motsvarande registreringsnummer för utföraren,
2. personnummer eller samordningsnummer i de fall sådant  nummer finns för köparen,
3. debiterad ersättning för hushållsarbete, debiterad  ersättning för material och debiterad ersättning för annat än  hushållsarbete och material, betalt belopp för hushållsarbete  och den dag som betalningen för hushållsarbetet kommit  utföraren tillhanda,
4. vad hushållsarbetet avsett och antalet arbetade timmar,  utom i fråga om sådant arbete som avses i 67 kap. 13 § 12 och 
13 inkomstskattelagen (1999:1229), och
5. det belopp som utföraren begär som utbetalning från  Skatteverket.
Lag (2020:1069)
.
9 a §
En begäran om utbetalning ska i fråga om sådant arbete som avses i 67 kap. 13 a § inkomstskattelagen (1999:1229)
även innehålla uppgifter om småhusets eller ägarlägenhetens beteckning.
En begäran om utbetalning ska i fråga om sådant arbete som avses i 67 kap. 13 b § även innehålla uppgifter om lägenhetens beteckning samt föreningens eller bolagets organisationsnummer eller motsvarande.
Lag (2009:539)
.
10 §
Har upphävts genom
lag (2014:1458)
.
Skatteverkets beslut om utbetalning
11 §
Skatteverket ska snarast fatta beslut om sådan utbetalning som avses i 7 §.
12 §
Utbetalning ska göras till utförarens bank- eller kreditmarknadsföretagskonto.
Lag (2014:1458)
.
Återbetalning
Underrättelse om felaktig utbetalning
13 §
Om Skatteverket har betalat ut ett belopp utan att mottagaren har varit berättigad till det, ska mottagaren snarast underrätta Skatteverket om denna utbetalning.
Om utföraren till köparen betalar tillbaka ett belopp, som tidigare har legat till grund för beslut om utbetalning av ett belopp från Skatteverket, ska utföraren snarast underrätta Skatteverket om denna återbetalning.
Beslut om återbetalning
14 §
Om Skatteverket har betalat ut ett belopp utan att mottagaren har varit berättigad till det, ska Skatteverket snarast besluta att det felaktigt utbetalda beloppet ska betalas tillbaka.
Om utföraren till köparen betalar tillbaka ett belopp, som tidigare har legat till grund för beslut om utbetalning av ett belopp från Skatteverket, ska verket snarast besluta att återbetalning ska ske med ett belopp som motsvarar vad som betalats tillbaka till köparen.
Ett beslut om återbetalning får inte meddelas efter utgången av det sjätte året efter det beskattningsår som utbetalningen avser.
Inbetalning till konto
15 §
Återbetalning ska göras genom insättning på ett särskilt konto för återbetalning enligt denna lag.
Återbetalningen anses ha gjorts den dag då betalningen har bokförts på det särskilda kontot.
16 §
Återbetalning ska göras senast den sista dagen i månaden efter den månad då Skatteverket fattat beslutet om återbetalning.
Preliminär skattereduktion
Den preliminära skattereduktionens storlek
17 §
Köparen ska tillgodoräknas preliminär skattereduktion med
1. ett belopp motsvarande den utbetalning som Skatteverket  enligt 11 § beslutat om till utföraren, och
2. ett belopp motsvarande redovisade arbetsgivaravgifter i  fråga om sådan ersättning för hushållsarbete som har  redovisats i en förenklad arbetsgivardeklaration enligt 
26 kap. 4 § skatteförfarandelagen (2011:1244).
Om Skatteverket har beslutat om återbetalning enligt 14 §, ska  den tidigare tillgodoräknade preliminära skattereduktionen  minskas med belopp motsvarande den beslutade återbetalningen.
Den preliminära skattereduktionen får sammanlagt uppgå till  högst 75 000 kronor för ett beskattningsår. Den preliminära  skattereduktionen för sådant hushållsarbete som anges i 
67 kap. 13 a och 13 b §§ inkomstskattelagen (1999:1229) får  uppgå till högst 50 000 kronor för ett beskattningsår.
Lag (2024:419)
.
I vilken ordning olika belopp ska tillgodoräknas
18 §
Preliminär skattereduktion ska tillgodoräknas i den ordning som belopp enligt 17 § första stycket 1 och 2 registreras av Skatteverket.
Skatteverkets meddelande till köparen
19 §
Skatteverket ska så snart som möjligt skriftligen meddela  köparen av hushållsarbetet om
1. beslut enligt 11 § om utbetalning,
2. beslut enligt 14 § om återbetalning, och
3. belopp motsvarande redovisade arbetsgivaravgifter i fråga  om sådan ersättning för hushållsarbete som har redovisats i en  förenklad arbetsgivardeklaration enligt 26 kap. 4 §  skatteförfarandelagen (2011:1244).
Meddelandet ska innehålla uppgifter om
1. namn, adress och, om sådant nummer finns,  organisationsnummer, personnummer, samordningsnummer eller  motsvarande registreringsnummer för utföraren eller annan  mottagare som avses i 13 § första stycket,
2. utbetalt belopp till eller återbetalt belopp från  respektive utförare eller annan mottagare som avses i 13 §  första stycket, och
3. den totala preliminära skattereduktionen som  tillgodoräknats köparen enligt 17 §, och hur stor del av denna  skattereduktion som avser sådant hushållsarbete som anges i 
67 kap. 13 a och 13 b §§ inkomstskattelagen (1999:1229).
Skatteverket ska på begäran av köparen lämna denne ett  särskilt meddelande om den totala preliminära  skattereduktionen som tillgodoräknats enligt 17 §. Det ska  framgå av meddelandet hur stor del av denna skattereduktion  som avser sådant hushållsarbete som anges i 67 kap. 13 a och 
13 b §§ inkomstskattelagen.
Lag (2020:1069)
.
Utredning
20 §
Den som begär utbetalning enligt 8 § eller underrättar Skatteverket om felaktig utbetalning enligt 13 § ska ge Skatteverket tillfälle att granska underlaget för utbetalning eller återbetalning och lämna de uppgifter som behövs för granskningen.
Tillfälle att yttra sig
21 §
Ett ärende får inte avgöras till nackdel för utföraren eller annan mottagare som avses i 13 § första stycket utan att denne har fått tillfälle att yttra sig i ärendet. Om det är uppenbart obehövligt, behöver den som ärendet gäller inte få tillfälle att yttra sig.
Om ett ärende har tillförts uppgifter av någon annan, får det inte avgöras utan att den som ärendet gäller har underrättats om uppgifterna och fått tillfälle att yttra sig över dem.
Andra stycket gäller inte om
1. avgörandet inte är till nackdel för den som ärendet gäller,
2. uppgiften saknar betydelse eller om det av någon annan anledning är uppenbart obehövligt att den som ärendet gäller underrättas och får tillfälle att yttra sig,
3. det finns risk att en underrättelse skulle göra det avsevärt svårare att genomföra beslutet i ärendet, eller
4. avgörandet inte kan skjutas upp.
Underrättelseskyldigheten gäller med de begränsningar som följer av 10 kap. 3 § offentlighets- och sekretesslagen
(2009:400).
Lag (2014:1458)
.
Ränta
22 §
Kostnadsränta tas ut på sådant belopp som enligt 14 §
ska betalas tillbaka efter beslut av Skatteverket. Räntan beräknas från den dag beloppet betalades ut till och med dagen för Skatteverkets beslut enligt 14 §.
Kostnadsränta beräknas efter en räntesats som motsvarar basräntan enligt 65 kap. 3 § skatteförfarandelagen
(2011:1244).
Om det finns särskilda skäl, får Skatteverket helt eller delvis efterge kravet på ränta.
Lag (2011:1426)
.
Verkställighet, anstånd och betalningssäkring
23 §
Beslut om återbetalning enligt denna lag gäller  omedelbart.
Lag (2020:1069)
.
23 a §
I fråga om beslut om återbetalning enligt denna lag  gäller vad som sägs om anstånd i 63 kap. 2 §, 4 § första  stycket, 5, 6, 8-10, 15, 16, 22 och 23 §§ och 71 kap. 1 §  andra stycket skatteförfarandelagen (2011:1244).
Lag (2020:1069)
.
23 b §
Om återbetalning enligt denna lag inte görs i rätt tid, ska fordran lämnas för indrivning. Regeringen får meddela föreskrifter om att indrivning inte behöver begäras för ett ringa belopp.
Bestämmelser om indrivning finns i lagen (1993:891) om indrivning av statliga fordringar m.m. Vid indrivning får verkställighet ske enligt utsökningsbalken.
I fråga om återbetalning enligt denna lag gäller vad som sägs om betalningssäkring i 46 kap. 2, 5-7 och 9-22 §§, 68 kap.
1 §, 69 kap. 13-18 §§ och 71 kap. 1 § skatteförfarandelagen
(2011:1244).
Lag (2020:1069)
.
Överklagande
24 §
Skatteverkets beslut enligt denna lag får överklagas till allmän förvaltningsdomstol.
Prövningstillstånd krävs vid överklagande till kammarrätten.
Lag (2014:1458)
.
Övergångsbestämmelser
2011:1426
1. Denna lag träder i kraft den 1 januari 2012.
2. Bestämmelserna om ränta i 22 § tillämpas på ränta som hänför sig till tid från och med den 1 januari 2013. För ränta som hänför sig till tid dessförinnan gäller i stället bestämmelserna om ränta i 19 kap. skattebetalningslagen
(1997:483).
2014:1458
1. Denna lag träder i kraft den 1 januari 2015.
2. Bestämmelserna i 8, 9, 12 och 24 §§ i den nya lydelsen tillämpas första gången på begäran om utbetalning som avser arbete som har betalats av köparen efter den 31 mars 2015.
3. Den upphävda paragrafen gäller dock fortfarande för begäran om utbetalning som avser arbete som har betalats av köparen före den 1 april 2015.
4. Bestämmelsen i 23 § i den nya lydelsen tillämpas första gången på begäran om utbetalning som lämnas efter den 31 januari 2015.
5. Om det finns särskilda skäl får Skatteverket medge befrielse från skyldigheten enligt 8 § andra stycket att lämna begäran elektroniskt. Befrielse får medges för högst sex månader från den dag beslut om befrielse fattats. Ansökan om befrielse ska göras senast den 30 april 2015.
2015:777
1. Denna lag träder i kraft den 1 januari 2016.
2. Lagen tillämpas första gången för beskattningsår som  börjar efter den 31 december 2015.
2019:451
1. Denna lag träder i kraft den 1 juli 2019.
2. Bestämmelserna i 7 och 17 §§ i den nya lydelsen tillämpas  första gången för beskattningsår som börjar efter den 31  december 2018.
3. Bestämmelsen i 19 § i den nya lydelsen tillämpas första  gången på meddelanden som lämnas till köparen efter  ikraftträdandet.
2020:1069
1. Denna lag träder i kraft den 1 januari 2021.
2. Lagen tillämpas första gången för beskattningsår som börjar  efter den 31 december 2020.
3. Bestämmelserna i 23 och 23 a §§ tillämpas första gången på  beslut om återbetalning avseende en begäran om utbetalning som  har lämnats efter den 31 december 2020.
2024:416
1. Denna lag träder i kraft den 1 juli 2024.
2. Lagen tillämpas första gången för beskattningsår som börjar  efter den 31 december 2023.
3. För utbetalningar och tillgodoräknanden som avser  hushållsarbete som har betalats respektive redovisats före den 
1 juli 2024 får den sammanlagda skattereduktionen för  hushållsarbete uppgå till högst 75 000 kronor.  Skattereduktionen för sådant hushållsarbete som anges i 
67 kap. 13 a och 13 b §§ inkomstskattelagen (1999:1229) får  dock uppgå till högst 50 000 kronor.
2024:419
1. Denna lag träder i kraft den 1 januari 2025.
2. Lagen tillämpas första gången för beskattningsår som börjar  efter den 31 december 2024.
2025:323
1. Denna lag träder i kraft den 12 maj 2025.
2. Lagen tillämpas första gången för beskattningsår som börjar  efter den 31 december 2024.
2025:324
1. Denna lag träder i kraft den 1 januari 2026.
2. Lagen tillämpas första gången för beskattningsår som börjar  efter den 31 december 2025.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.