Title: Förordning (1997:263) om länsplaner för regional transportinfrastruktur
SFS Number: Svensk författningssamling 1997:263
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1997263-om-lansplaner-for-regional_sfs-1997-263/
Source Link: http://rkrattsbaser.gov.se/sfst?bet=1997:263
Amendment Register Link: http://rkrattsbaser.gov.se/sfsr?bet=1997:263
Ministry/Authority: Landsbygds- och infrastrukturdepartementet RSIB TP
Issued: 1997-05-15
Metadata: {"Utfärdad": "1997-05-15", "Ändrad": "t.o.m. SFS 2024:533"}

==================================================

Förordning (1997:263) om länsplaner för regional transportinfrastruktur
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1997:263
Departement/myndighet
:   
Landsbygds- och infrastrukturdepartementet RSIB TP
Utfärdad
:   
1997-05-15
Ändrad
:   
t.o.m. SFS 2024:533
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Inom varje län ska det upprättas en länsplan till ledning  när medel för investeringar och förbättringsåtgärder ska  fördelas. Länsplanen ska, med hänsyn till de regionala  förutsättningarna, bidra till att de transportpolitiska målen  uppnås. Om det bedöms ändamålsenligt får en gemensam plan för  två eller flera län upprättas.
Regionerna upprättar planen. Vad som sägs i denna förordning  om regioner gäller också Gotlands kommun.  Förordning (2019:1029).
2 §
Länsplanen skall upprättas med hänsyn till de samlade transportbehoven inom en region.
3 §
Länsplanen ska avse tolv år och omfatta
1. investeringar i statliga vägar som inte ingår i  stamvägnätet,
2. åtgärder i sådana anläggningar m.m. för vilka statlig  medfinansiering kan beviljas enligt 2 § förordningen 
(2009:237) om statlig medfinansiering till vissa regionala  kollektivtrafikanläggningar m.m.,
3. åtgärder som kan påverka transportefterfrågan och val av  transportsätt samt åtgärder som ger effektivare användning av  befintlig infrastruktur, och
4. åtgärder i andra icke statligt finansierade anläggningar av  betydelse för det regionala transportsystemet som bör  redovisas i planen. Förordning (2024:533).
3 a §
Länsplanen får avse investeringar och förbättringsåtgärder för vilka Trafikverket har ansvaret enligt förordningen (2009:236) om en nationell plan för transportinfrastruktur.
Länsplanen får även avse byggande och drift av enskilda vägar. Förordning (2010:137).
3 b §
Har upphävts genom förordning (2024:533).
4 §
Länsplanen ska ange
1. standard på anläggningarna,
2. den inriktning på åtgärder enligt 3 och 3 a §§ som bedöms ha störst effekt för att nå de transportpolitiska målen,
3. redovisning av de objekt som beräknas kosta minst 25 miljoner kronor och som bedöms bli utförda under planens giltighetstid,
4. redovisning av åtgärdernas beräknade kostnader,
5. redovisning av överenskommelser om icke-statlig medfinansiering,
6. redovisning av beräknade årliga medel i statlig medfinansiering för olika ändamål, och
7. en bedömning som innefattar redovisning av inverkan på de transportpolitiska målen. Förordning (2010:137).
4 a §
Den regionala planen för transportinfrastruktur ska innefatta en beskrivning av ett för personer med funktionsnedsättning prioriterat regionalt transportnät inom vilket infrastrukturen, stationerna och fordonen ska kunna användas av alla. Förordning (2009:239).
5 §
Har upphävts genom förordning (2009:239).
6 §
Trafikverket ska bistå regionen när länsplanen upprättas.  Vid beredningen har regionen ansvaret för samordning av  åtgärdsförslagen. Förordning (2019:1029).
7 §
Trafikverket ska lämna underlag till länsplanen.  Underlaget ska avse gällande nationella  planeringsförutsättningar och ange inriktningsmål inom  respektive trafikslag samt vilka särskilda regionala aspekter  som bör beaktas. Trafikverket ska dessutom lämna förslag till  vilka regionala infrastrukturobjekt som bör genomföras och  lämna en redovisning av objektens beräknade kostnader.
Regionen ska också begära in förslag om vilka objekt som bör  utföras i länet från regionala kollektivtrafikmyndigheter,  kommuner, länsstyrelsen och andra berörda myndigheter.
Förordning (2019:1029).
8 §
Har upphävts genom förordning (2002:76).
9 §
Har upphävts genom förordning (2002:76).
10 §
Länsplanen fastställs av regionen efter samråd med  länsstyrelsen. Innan länsplanen fastställs ska yttranden  inhämtas över den upprättade länsplanen från de förslagsgivare  som anges i 7 §. Även Försvarsmakten och andra berörda  statliga myndigheter samt berörda organisationer ska höras.
Förordning (2019:1029).
11 §
Om en väsentlig avvikelse behöver göras i fråga om  innehållet i en fastställd länsplan, ska regionen ändra den.
Innan ett beslut om ändring av en plan fattas ska yttranden  inhämtas från de förslagsgivare som anges i 7 §.
Förordning (2019:1029).
12 §
Regionen ska skicka en kopia av den fastställda  länsplanen till regeringen och de förslagsgivare som anges i 
7 §. Förordning (2019:1029).
13 §
Har upphävts genom förordning (2018:2009).
14 §
Trafikverket ska fortlöpande underrätta regionen om  genomförandet av åtgärderna i länsplanen.
Trafikverket ska årligen till regeringen redovisa hur de  fastställda länsplanerna genomförts. Redovisningen ska ske  regionvis och omfatta uppgifter om genomförda åtgärder,  uppnådda effekter, hur de nationella inriktningsmålen har  uppfyllts, kostnader och anslagsförbrukning.
Förordning (2019:1029).
15 §
Har upphävts genom förordning (2009:239).
16 §
Har upphävts genom förordning (2002:76).
17 §
Har upphävts genom förordning (2018:2009).
Övergångsbestämmelser
1997:263
Denna förordning träder i kraft den 1 juli 1997 och tillämpas första gången på de länsplaner som upprättas och fastställs för åren 1998-2007.
2009:239
Denna förordning träder i kraft den 14 april 2009 och tillämpas första gången på de länsplaner som upprättas och fastställs för åren 2010-2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.