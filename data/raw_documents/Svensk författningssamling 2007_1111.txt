Title: Förordning (2007:1111) med instruktion för Patent- och registreringsverket
SFS Number: Svensk författningssamling 2007:1111
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071111-med-instruktion-for-patent-_sfs-2007-1111/
Source Link: http://rkrattsbaser.gov.se/sfst?bet=2007:1111
Amendment Register Link: http://rkrattsbaser.gov.se/sfsr?bet=2007:1111
Ministry/Authority: Klimat- och näringslivsdepartementet RSN
Issued: 2007-11-29
Metadata: {"Utfärdad": "2007-11-29", "Ändrad": "t.o.m. SFS 2024:1025"}

==================================================

Förordning (2007:1111) med instruktion för Patent- och registreringsverket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1111
Departement/myndighet
:   
Klimat- och näringslivsdepartementet RSN
Utfärdad
:   
2007-11-29
Ändrad
:   
t.o.m. SFS 2024:1025
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Patent- och registreringsverket ansvarar för ärenden om  patent, varumärken och mönster. Verket handlägger ärenden om  registrering av kommunala vapen.
Verket är internationell myndighet enligt förordningen 
(1978:218) om patent- och registreringsverkets verksamhet som  internationell myndighet enligt konventionen om  patentsamarbete. Vidare är verket enligt 
5 kap. varumärkeslagen (2010:1877) varumärkesmyndighet i  Sverige i ärenden om internationell varumärkesregistrering.
Verket ansvarar för att vidarebefordra uppgifter om herrelösa  verk enligt 3 § femte stycket upphovsrättsförordningen 
(1993:1212) och utövar tillsyn enligt lagen (2016:977) om  kollektiv förvaltning av upphovsrätt.
Verket prövar frågor om tillstånd och dispens enligt vad som  är särskilt föreskrivet.
Verket ska se till att de regelverk och rutiner verket  disponerar över är kostnadseffektiva och enkla för medborgare  och företag. Förordning (2024:1025).
2 §
Patent- och registreringsverket ger ut publikationer  såsom patentdokument, årsregister till patent, tidning för  kungörelser om patentansökningar och patent,  registreringstidning för varumärken och registreringstidning  för mönster.
Verket utfärdar bevis och utdrag ur verkets register.
Förordning (2017:1060).
2 a §
Patent- och registreringsverket ska långsiktigt främja  tillväxten samt stärka innovationsförmågan och  konkurrenskraften i hela landet.
Verket ska informera om och bidra till ökad förståelse för  immateriella tillgångar och rättigheter.  Förordning (2017:1060).
2 b §
Patent- och registreringsverket ska tillhandahålla en  förteckning över personer som har förklarat sig villiga att  medla i tvister med anledning av åtgärder som vidtagits med  stöd av 52 l § lagen (1960:729) om upphovsrätt till litterära  och konstnärliga verk. Patent- och registreringsverket ska  även tillhandahålla information om medling som  tvistlösningsform i sådana tvister. Förordning (2022:1717).
3 §
Patent- och registreringsverket får bedriva uppdragsverksamhet, såsom att tillhandahålla konsulttjänster för granskning och annan rådgivning, ombesörja bevakning av avgifter för patent, varumärken och mönsterskydd, bedriva kurs-
och utbildningsverksamhet samt tillhandahålla tjänster avseende verkets dokumentation.
Patent- och registreringsverket får bedriva tjänsteexport som är direkt kopplad till myndighetens verksamhetsområde och som ligger inom ramen för det uppdrag som anges i denna instruktion eller i annan förordning. Förordning (2010:1533).
4 §
Patent- och registreringsverket får till en stat som inte  ingår i Europeiska unionen eller är ansluten till Europeiska  ekonomiska samarbetsområdet föra över personuppgifter i den  utsträckning uppgifterna ingår i patent-, varumärkes- eller  mönsterdokumentation som
1. utgör allmän handling hos verket, eller
2. ingår i verkets
a. patentregister eller diarium enligt 9 kap. 16 §  patentförordningen (2024:1020),
b. varumärkesregister eller diarium enligt 1 kap. 1 §  andra stycket varumärkesförordningen (2011:594), eller
c. mönsterregister eller diarium enligt 6 §  mönsterskyddsförordningen (1970:486).  Förordning (2024:1025).
Ledning
5 §
Patent- och registreringsverket leds av en myndighetschef.
6 §
Vid Patent- och registreringsverket ska det finnas ett insynsråd som består av högst tio ledamöter.
Anställningar och uppdrag
7 §
Generaldirektören är myndighetschef.
Personalansvarsnämnd
8 §
Vid Patent- och registreringsverket ska det finnas en personalansvarsnämnd.
Tillämpligheten av viss förordning
9 §
Patent- och registreringsverket ska tillämpa personalföreträdarförordningen (1987:1101).
Ärendenas handläggning
10 §
Avdelningscheferna på patent- och  varumärkesavdelningarna eller av dem särskilt förordnade  tjänstemän får förordna om muntlig förhandling, om det behövs  för att utreda ett ärende.
En begäran av en sökande eller en behörig invändare om  muntlig förhandling i ett patent-, varumärkes- eller  mönsterärende får inte avslås om den som begärt förhandlingen  inte förut fått tillfälle att yttra sig vid sådan  förhandling. Förordning (2017:1060).
Avgifter
11 §
Patent- och registreringsverket ansvarar för att ta ut  avgifter för ärenden om patent, varumärken, mönster och  kommunala vapen.
Verket ska ta ut avgifter för den verksamhet som myndigheten  bedriver enligt 3 §. Avgifter ska dock inte tas ut av  Bolagsverket för tillgång till registerinformation när det  gäller varumärken.
Verket ansvarar för att avgiftsfördelning sker mellan  Europeiska patentverket och Sverige när det gäller europeiska  patent med enhetlig verkan. Förordning (2024:1025).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.