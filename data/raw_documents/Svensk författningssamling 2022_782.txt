Title: Förordning (2022:782) om elektroniska vägtullssystem
SFS Number: Svensk författningssamling 2022:782
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022782-om-elektroniska_sfs-2022-782/
Source Link: http://rkrattsbaser.gov.se/sfst?bet=2022:782
Amendment Register Link: http://rkrattsbaser.gov.se/sfsr?bet=2022:782
Ministry/Authority: Landsbygds- och infrastrukturdepartementet RSIB TP
Issued: 2022-06-02
Metadata: {"Utfärdad": "2022-06-02"}

==================================================

Förordning (2022:782) om elektroniska vägtullssystem
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:782
Departement/myndighet
:   
Landsbygds- och infrastrukturdepartementet RSIB TP
Utfärdad
:   
2022-06-02
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll
1 §
Denna förordning innehåller bestämmelser som ansluter till  lagen (2013:1164) om elektroniska vägtullssystem.
De ord och uttryck som används i denna förordning har samma  betydelse som i lagen om elektroniska vägtullssystem, lagen 
(2001:559) om vägtrafikdefinitioner och förordningen 
(2001:651) om vägtrafikdefinitioner.
2 §
Denna förordning är meddelad med stöd av
- 40 § lagen (2013:1164) om elektroniska vägtullssystem i  fråga om 6, 10, 17, 18 och 26 §§ och 28 § 1-3,
- 8 kap. 7 § regeringsformen i fråga om övriga bestämmelser.
Behöriga myndigheter
3 §
Transportstyrelsen ska
1. ta emot anmälningar i fråga om mindre och helt lokala  elektroniska vägtullssystem enligt 3 § andra stycket lagen 
(2013:1164) om elektroniska vägtullssystem, och
2. pröva frågor om registrering som EETS-betalningsförmedlare  enligt 5 och 9 §§ lagen om elektroniska vägtullssystem.
4 §
Transportstyrelsen är avgiftsupptagare på allmän väg  enligt lagen (2013:1164) om elektroniska vägtullssystem.
Transportstyrelsen ska ge Trafikverket och Skatteverket  tillfälle att yttra sig i frågor som angår respektive  myndighet.
EETS-betalningsförmedlare
5 §
En EETS-betalningsförmedlare ska årligen uppdatera den  information som avses i 7 § 3 och 4 lagen (2013:1164) om  elektroniska vägtullssystem.
6 §
En EETS-betalningsförmedlare ska registreras i  vägtrafikregistret för ett fordon från och med den dag då ett  avtal om att utföra vägtullstjänster i fråga om fordonet har  träffats med en EETS-väganvändare. Endast en EETS-
betalningsförmedlare per fordon får vara registrerad som  betalningsskyldig för fordonet en viss dag.
Avgiftsupptagare
7 §
En sådan områdesdeklaration som avses i 11 § lagen 
(2013:1164) om elektroniska vägtullssystem ska offentliggöras  senast sex månader innan ett nytt vägtullssystem börjar  användas eller väsentliga ändringar i ett befintligt system  börjar tillämpas.
Ett vägtullssystem ska anses ha ändrats väsentligen om  förändringarna innebär att
1. en EETS-betalningsförmedlare måste ändra den tekniska  utrustning som är i drift, och
2. det krävs ett förnyat godkännande från avgiftsupptagaren  för att EETS-betalningsförmedlaren ska få verka i  avgiftsupptagarens vägtullsområde.
8 §
Metoden för att beräkna ersättning till en EETS-
betalningsförmedlare enligt 12 § andra stycket lagen 
(2013:1164) om elektroniska vägtullssystem får inte vara  diskriminerande. Metoden ska vara tydlig och tillämpas lika  för alla EETS-betalningsförmedlare som är godkända att verka  inom ett visst vägtullsområde.
9 §
Den information som ska bifogas ett krav på betalning av  en vägtull enligt 20 § lagen (2013:1164) om elektroniska  vägtullssystem ska innehålla uppgifter om
1. den fordonspassage eller den underlåtenhet att betala  vägtullen och de bestämmelser som ligger till grund för  kravet,
2. eventuell utrustning genom vilken fordonspassagen eller  underlåtenheten att betala vägtullen har upptäckts,
3. sanktioner,
4. hur beslutet får omprövas eller överklagas, och
5. rätten till information enligt artiklarna 13-15 i  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning).
Tekniska krav
10 §
Vid bedömning av en teknisk utrustnings lämplighet för  användning enligt 24 § andra stycket lagen (2013:1164) om  elektroniska vägtullssystem ska utrustningens förmåga att  fortlöpande uppfylla uppställda krav beaktas, när den används  i avgiftsupptagarens elektroniska vägtullssystem.
Gemensamt kontaktställe
11 §
Transportstyrelsen är gemensamt kontaktställe enligt 25 §  lagen (2013:1164) om elektroniska vägtullssystem.
Det gemensamma kontaktstället ska på begäran av en EETS-
betalningsförmedlare underlätta och samordna kontakter mellan  EETS-betalningsförmedlaren och avgiftsupptagare för  vägtullsområden i Sverige.
Anmälda organ
12 §
Om ett organ som har anmälts av en annan stat inom  Europeiska ekonomiska samarbetsområdet (EES) enligt artikel 19  i Europaparlamentets och rådets direktiv 2019/520/EU av den 
19 mars 2019 om driftskompatibilitet mellan elektroniska  vägtullsystem och underlättande av gränsöverskridande  informationsutbyte om underlåtenhet att betala vägavgifter i  unionen inte uppfyller föreskrivna krav, ska  Transportstyrelsen anmäla detta till den kommitté för  elektroniska vägtullar som avses i artikel 31.1 i direktivet.
Förlikningsorgan
13 §
Kommerskollegium är förlikningsorgan enligt 26 § lagen 
(2013:1164) om elektroniska vägtullssystem.
14 §
En avgiftsupptagare och en EETS-betalningsförmedlare ska  på begäran av förlikningsorganet ge in de uppgifter som  organet behöver för medlingen.
Inom en månad från det att en begäran om medling har tagits  emot ska förlikningsorganet ge parterna besked om huruvida  organet har fått del av alla nödvändiga uppgifter.
15 §
Förlikningsorganet ska yttra sig över den fråga som är  föremål för medling senast sex månader efter det att en  fullständig begäran om medling togs emot.
Informationsutbyte och behandling av personuppgifter
16 §
Transportstyrelsen är svensk kontaktpunkt enligt 27 §  lagen (2013:1164) om elektroniska vägtullssystem.
17 §
Den svenska kontaktpunkten får ge en avgiftsupptagare  eller någon annan som för avgiftsupptagarens räkning tar upp  vägtullar tillgång till uppgifter som har inhämtats enligt 
28 § lagen (2013:1164) om elektroniska vägtullssystem endast  om
1. uppgifterna behövs för att aktören ska kunna få betalt för  en vägtull eller en avgift för sen betalning av en vägtull,
2. förfarandet i 20 § lagen om elektroniska vägtullssystem  följs, och
3. en betalning av vägtullen eller avgiften till aktören sker  med befriande verkan.
Mottagaren ska radera uppgifterna när vägtullen har betalats.  Om vägtullen inte betalas, ska uppgifterna raderas senast när  fordringen har preskriberats.
För uppgifter som har registrerats i vägtrafikregistret  gäller, i stället för det som anges i andra stycket,  bestämmelserna om gallring i vägtrafikdatalagen (2019:369) och  föreskrifter som har meddelats i anslutning till den lagen.
18 §
Personuppgifter som har erhållits enligt 17 § får endast  behandlas för att identifiera ett fordon eller en ägare eller  innehavare av ett fordon i syfte att ta upp eller driva in en  vägtull.
19 §
Transportstyrelsen ska senast den 19 april 2023 och  därefter vart tredje år skicka en rapport till kommissionen om  de sökningar som myndigheten har gjort i andra medlemsstaters  fordonsregister i egenskap av svensk kontaktpunkt enligt 16 §.
Rapporten ska innehålla uppgifter om
1. antal sökningar,
2. antal sökningar som inte har gett ett resultat, och
3. uppföljningen av obetalda vägtullar, baserad på andelen  fall då information enligt 20 § lagen om elektroniska  vägtullssystem har skickats.
Vägtullsregistret
20 §
Transportstyrelsen ska föra vägtullsregistret enligt 34 §  första stycket lagen (2013:1164) om elektroniska  vägtullssystem.
21 §
Vägtullsregistret ska innehålla uppgifter om EETS-
betalningsförmedlare som har registrerats enligt 5 § lagen 
(2013:1164) om elektroniska vägtullssystem och för varje  vägtullsområde uppgifter om
1. avgiftsupptagare,
2. den teknik som används i vägtullssystemet,
3. tullkontextdata, dvs. den information som avgiftsupptagaren  behöver för att bestämma den vägtull som ska betalas för att  framföra ett fordon i vägtullsområdet och för att slutföra  vägtullstransaktionen,
4. områdesdeklarationen, och
5. de EETS-betalningsförmedlare som avgiftsupptagaren har  ingått avtal med om tillhandahållande av vägtullstjänster.
Registret ska även innehålla uppgifter om det gemensamma  kontaktställe som avses i 25 § lagen om elektroniska  vägtullssystem, inklusive uppgifter om e-postadress och  telefonnummer.
22 §
En avgiftsupptagare på en enskild väg ska till  Transportstyrelsen lämna de uppgifter om sitt vägtullsområde  som enligt 21 § ska föras in i vägtullsregistret.
En avgiftsupptagare ska underrätta Transportstyrelsen om  sambandet mellan de parametrar som används för klassificering  av fordon och avgiftsstrukturen i vägtullssystemet minst tre  månader innan vägtullssytemet ska användas. Uppgifterna ska  föras in i vägtullsregistret.
23 §
Om en avgiftsupptagare vill använda nya parametrar för  klassificering av fordon, ska avgiftsupptagaren underrätta  Transportstyrelsen om detta minst sju månader innan de nya  parametrarna börjar tillämpas.
Transportstyrelsen ska ansvara för underrättelser enligt  artikel 2.2 i kommissionens delegerade förordning (EU) 
2020/203 av den 28 november 2019 om klassificering av fordon,  skyldigheter för användare av europeiska elektroniska  vägtullar, krav på driftskompatibilitetskomponenter och  minimikriterier för anmälda organs behörighet.
24 §
Transportstyrelsen ska i slutet av varje kalenderår  underrätta kommissionen om de uppgifter som finns i  vägtullsregistret.
Tillsyn
25 §
Transportstyrelsen är tillsynsmyndighet enligt 35 § lagen 
(2013:1164) om elektroniska vägtullssystem.
26 §
En EETS-betalningsförmedlare ska varje år underrätta  tillsyns-myndigheten om sin täckning av vägtullsområden.
27 §
Tillsynsmyndigheten ska
1. minst en gång varje år kontrollera att en EETS-
betalningsförmedlare uppfyller kraven för registrering enligt 
5 § 1 och 4-6 lagen (2013:1164) om elektroniska  vägtullssystem,
2. minst vartannat år granska en EETS-betalningsförmedlares  globala riskhanteringsplan,
3. underrätta kommissionen om åtgärder enligt 38 § första  stycket lagen om elektroniska vägtullssystem, och
4. underrätta kommissionen och övriga länder inom Europeiska  unionen och EES om åtgärder enligt 38 § andra stycket lagen om  elektroniska vägtullssystem.
Bemyndiganden
28 §
Transportstyrelsen får meddela föreskrifter om
1. kraven enligt 5 § lagen (2013:1164) om elektroniska  vägtullssystem för registrering som EETS-betalningsförmedlare,
2. tekniska krav på ett elektroniskt vägtullssystem och den  fordonsutrustning som ska användas i systemet,
3. avgifter för ärendehantering, registrering och tillsyn  enligt lagen om elektroniska vägtullssystem och föreskrifter  som har meddelats med stöd av den lagen, och
4. verkställigheten av lagen om elektroniska vägtullssystem  och denna förordning, dock inte i fall som avses i 29 §.
29 §
Kommerskollegium får meddela föreskrifter om  verkställigheten av 26 § lagen (2013:1164) om elektroniska  vägtullssystem och 13-15 §§.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.