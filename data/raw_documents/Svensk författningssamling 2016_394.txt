Title: Radioutrustningsförordning (2016:394)
SFS Number: Svensk författningssamling 2016:394
URL: https://www.riksdagen.se/sv/dokument-och-lagar/dokument/svensk-forfattningssamling/radioutrustningsforordning-2016394_sfs-2016-394/
Source Link: http://rkrattsbaser.gov.se/sfst?bet=2016:394
Amendment Register Link: http://rkrattsbaser.gov.se/sfsr?bet=2016:394
Ministry/Authority: Finansdepartementet DIS
Issued: 2016-04-28
Metadata: {"Utfärdad": "2016-04-28", "Ändrad": "t.o.m. SFS 2023:636"}

==================================================

Radioutrustningsförordning (2016:394)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:394
Departement/myndighet
:   
Finansdepartementet DIS
Utfärdad
:   
2016-04-28
Ändrad
:   
t.o.m. SFS 2023:636
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde och innehåll
1 §
Denna förordning gäller radioutrustning som omfattas av  radioutrustningslagen (2016:392).
Förordningen innehåller också bestämmelser om marknadskontroll  som kompletterar Europaparlamentets och rådets förordning (EU) 
2019/1020 av den 20 juni 2019 om marknadskontroll och  överensstämmelse för produkter och om ändring av direktiv 
2004/42/EG och förordningarna (EG) nr 765/2008 och (EU) nr 
305/2011. Förordning (2021:698).
2 §
Radioutrustningslagen (2016:392) gäller inte för sådan  utrustning som uteslutande används inom Polismyndigheten,  Säkerhetspolisen, Försvarsmakten, Försvarets radioanstalt  eller Försvarets materielverk vid verksamhet som  materielverket bedriver på uppdrag av Försvarsmakten eller  Försvarets radioanstalt.
Användningen av termer och uttryck
3 §
Termer och uttryck i denna förordning har samma betydelse  som i radioutrustningslagen (2016:392).
Bemyndiganden
4 §
Post- och telestyrelsen får meddela föreskrifter om  skyldighet för ekonomiska aktörer att vidta åtgärder för att  radioutrustning ska uppfylla föreskrivna krav.
5 §
Post- och telestyrelsen får meddela föreskrifter om  väsentliga krav som radioutrustning ska uppfylla.
6 §
Post- och telestyrelsen får meddela föreskrifter om  skyldigheter för ekonomiska aktörer i fråga om  radioutrustning, när det gäller
1. registrering av utrustning,
2. teknisk dokumentation,
3. bedömning av överensstämmelse,
4. EU-försäkran om överensstämmelse,
5. märkning av utrustning,
6. skadeförebyggande arbete,
7. tillhandahållande av bruksanvisningar, säkerhetsinformation  och annan dokumentation eller information, och
8. tillhandahållande av utrustning med eller utan tillbehör.
Förordning (2023:636).
7 §
Post- och telestyrelsen får meddela föreskrifter om  sådana fullmakter där en tillverkare utser en representant.
8 §
Post- och telestyrelsen får meddela föreskrifter om  sådana lämpliga åtgärder som ska vidtas vid demonstrationer  av radioutrustning som inte uppfyller föreskrivna krav, för  att hindra att det uppkommer
1. skadlig störning,
2. elektromagnetisk störning,
3. risk för människors och husdjurs hälsa och säkerhet, och
4. risk för egendom.
Marknadskontroll
9 §
Post- och telestyrelsen är marknadskontrollmyndighet och  utövar marknadskontroll enligt förordning (EU) 2019/1020 över  att produkter överensstämmer med kraven i Europaparlamentets  och rådets direktiv 2014/53/EU av den 16 april 2014 om  harmonisering av medlemsstaternas lagstiftning om  tillhandahållande på marknaden av radioutrustning och om  upphävande av direktiv 1999/5/EG, med undantag för  produkternas egenskaper när det gäller elsäkerhet.
Elsäkerhetsverket är marknadskontrollmyndighet och utövar  marknadskontroll enligt förordning (EU) 2019/1020 över att  produkter överensstämmer med kraven i direktiv 2014/53/EU i  fråga om produkternas egenskaper när det gäller elsäkerhet.
Bestämmelser om en marknadskontrollmyndighets befogenhet att  besluta om åtgärder enligt förordning (EU) 2019/1020 finns i  radioutrustningslagen (2016:392). Förordning (2022:1194).
10 §
Bestämmelser om information och samarbete mellan  myndigheter om marknadskontroll finns i förordningen 
(2014:1039) om marknadskontroll av varor och annan närliggande  tillsyn. Förordning (2021:698).
11 §
En marknadskontrollmyndighet som har meddelat ett  föreläggande om att en ekonomisk aktör ska vidta  korrigeringsåtgärder i fråga om radioutrustning eller dra  tillbaka eller återkalla radioutrustning från marknaden, ska  informera ett berört anmält organ för bedömning av  överensstämmelse om beslutet.
12 §
En marknadskontrollmyndighet ska meddela Europeiska  kommissionen och andra medlemsstater när radioutrustning inte  uppfyller föreskrivna krav, om myndigheten anser att den  bristande överensstämmelsen inte bara gäller i Sverige.  Meddelandet ska innehålla information om den bristande  överensstämmelsen, utvärderingsresultat, fattade beslut och  eventuella synpunkter från den som beslut riktats mot.
En marknadskontrollmyndighet ska meddela Europeiska  kommissionen och andra medlemsstater de åtgärder myndigheten  har vidtagit med anledning av motsvarande information från en  annan medlemsstat och lämna de kompletterande uppgifter som  myndigheten har tillgång till.
En marknadskontrollmyndighet ska även meddela Europeiska  kommissionen och andra medlemsstater när radioutrustning  bedöms utgöra en risk, trots att den uppfyller föreskrivna  krav. Meddelandet ska innehålla alla tillgängliga  uppgifter.
13 §
En marknadskontrollmyndighet ska när så är  befogat och för Sveriges räkning invända mot ett beslut som  en marknadskontrollmyndighet i en annan medlemsstat i  Europeiska unionen har fattat om radioutrustning. Myndigheten  ska skyndsamt informera Europeiska kommissionen, andra  medlemsstater och regeringen om invändningen och skälen för  den.
Om det har rests invändningar mot ett beslut om  radioutrustning eller om Europeiska kommissionen ifrågasätter  beslutet, ska marknadskontrollmyndigheten delta i det samråd  som sker mellan kommissionen och andra medlemsstater.  Myndigheten ska även delta i samråd mellan kommissionen och  andra medlemsstater med anledning av radioutrustning som  bedöms utgöra en risk, trots att den uppfyller föreskrivna  krav.
Ersättning för tillhandahållande av radioutrustning
14 §
Post- och telestyrelsen får meddela föreskrifter om  ersättning till den som tillhandahåller myndigheten  radioutrustning som ska kontrolleras och om skyldighet att  ersätta myndighetens kostnader för sådan kontroll.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.