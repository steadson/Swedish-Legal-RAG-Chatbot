Title: Radio- och tv-förordning
SFS Number: Svensk författningssamling 2020:878
URL: https://www.riksdagen.se/sv/dokument-och-lagar/dokument/svensk-forfattningssamling/radio-och-tv-forordning_sfs-2020-878/
Source Link: http://rkrattsbaser.gov.se/sfst?bet=2020:878
Amendment Register Link: http://rkrattsbaser.gov.se/sfsr?bet=2020:878
Ministry/Authority: Kulturdepartementet
Issued: 2020-10-29
Metadata: {"Utfärdad": "2020-10-29", "Ändrad": "t.o.m. SFS 2025:898"}

==================================================

Radio- och tv-förordning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:878
Departement/myndighet
:   
Kulturdepartementet
Utfärdad
:   
2020-10-29
Ändrad
:   
t.o.m. SFS 2025:898
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns kompletterande bestämmelser till  radio- och tv-lagen (2010:696). Begrepp och uttryck som  används i förordningen har samma innebörd som i lagen.
Behörig myndighet
2 §
Mediemyndigheten är behörig myndighet vid sådant samarbete  mellan myndigheter som avses i 16 kap. 15 och 16 §§ radio- och  tv-lagen (2010:696). Förordning (2023:856).
Kontaktpunkt online
3 §
Mediemyndigheten ska tillhandahålla en kontaktpunkt online  enligt artikel 7.4 i Europaparlamentets och rådets direktiv 
2010/13/EU av den 10 mars 2010 om samordning av vissa  bestämmelser som fastställs i medlemsstaternas lagar och andra  författningar om tillhandahållande av audiovisuella  medietjänster (direktiv om audiovisuella medietjänster), i  lydelsen enligt Europaparlamentets och rådets direktiv (EU) 
2018/1808. Förordning (2023:856).
Granskningsnämnden för radio och tv
3 a §
Granskningsnämnden för radio och tv granskar program  efter anmälan eller på initiativ av Mediemyndigheten.  Förordning (2023:856).
3 b §
Granskningen efter anmälan ska främst avse de  anmälningar vars prövning bidrar till en effektiv kontroll och  god efterlevnad av radio- och tv-lagen (2010:696) och de  programrelaterade villkor som kan gälla för tjänsterna.
Granskningsnämnden för radio och tv ska alltid pröva  anmälningar som berör en enskild persons intressen, liknande  intressen för företag eller frågor av principiell betydelse.
Förordning (2023:856).
3 c §
Med granskningsärende avses i denna förordning ett  ärende i vilket granskningsnämnden för radio och tv prövar om  den som ansvarar för sändningen eller tillhandahållandet har  fullgjort sina skyldigheter enligt radio- och tv-lagen 
(2010:696) eller de programrelaterade villkor som kan gälla  för tjänsten. Förordning (2023:856).
3 d §
Om en anmälan har kommit in till Mediemyndigheten senare  än tre månader efter det att programmet sändes, ska  granskningsnämnden för radio och tv endast granska programmet  om det finns särskilda skäl. Förordning (2023:856).
Vad som sägs i första stycket gäller även tillhandahållanden  där villkor ställs enligt 4 kap. 18 § eller 11 kap. 6 § radio-  och tv-lagen (2010:696). Tiden ska då räknas från att  programmet gjorts tillgängligt för allmänheten.  Förordning (2023:856).
3 e §
Granskningsnämnden för radio och tv får endast pröva  frågor om intrång i en enskilds privatliv om den enskilde  skriftligen medger det. Förordning (2023:856).
3 f §
Granskningsnämnden för radio och tv får begära in  yttranden i granskningsärenden. Förordning (2023:856).
3 g §
Information om ett beslut i ett granskningsärende ska  lämnas till den som har ansvaret för sändningen eller  tillhandahållandet. Förordning (2023:856).
3 h §
Granskningsnämnden för radio och tv bedömer årligen i  efterhand, utifrån redovisningar av Sveriges Television AB,  Sveriges Radio AB och Sveriges Utbildningsradio AB, om bolagen  uppfyllt sina uppdrag enligt villkor i sändningstillstånden,  medelsvillkoren och andra beslut av regeringen som meddelats  med stöd av radio- och tv-lagen (2010:696).  Förordning (2023:856).
/Rubriken upphör att gälla U:2025-11-15/
Avgifter
4 §
/Upphör att gälla U:2025-11-15/
Mediemyndigheten får enligt 4 kap. 17 § och 13 kap. 25 §  radio- och tv-lagen (2010:696) ta ut en avgift av den som hos  myndigheten ansöker om tillstånd att sända tv, sökbar text-tv  eller digital kommersiell radio och av den som ansöker om  medgivande till överlåtelse av ett sådant tillstånd.
En avgift får tas ut med
- 45 000 kronor för varje sökt programtjänst vid ansökan om  tillstånd, och
- 25 000 kronor för ansökan om medgivande till överlåtelse av  tillstånd.
Avgiften ska betalas in till myndigheten inom den tid som  myndigheten beslutar. Förordning (2023:856).
/Rubriken träder i kraft I:2025-11-15/
Ansökningsavgift
4 §
/Träder i kraft I:2025-11-15/
Mediemyndigheten har enligt 4 kap. 17 § och 13 kap. 14 §  radio- och tv-lagen (2010:696) rätt att ta ut en avgift av den  som hos myndigheten ansöker om tillstånd att sända tv, sökbar  text-tv eller kommersiell radio och av den som ansöker om  medgivande till överlåtelse av ett sådant tillstånd.
Avgiftens storlek ska vara
- 45 000 kronor för varje sökt programtjänst vid ansökan om  tillstånd, och
- 25 000 kronor för ansökan om medgivande till överlåtelse av  tillstånd.
Avgiften ska betalas in till myndigheten inom den tid som  myndigheten beslutar. Förordning (2025:898).
/Rubriken träder i kraft I:2025-11-15/
Sändningsavgift
4 a §
/Träder i kraft I:2025-11-15/
Mediemyndigheten ska enligt 13 kap. 15 § radio- och tv-
lagen (2010:696) ta ut en årlig sändningsavgift av den som har  fått tillstånd att sända analog kommersiell radio.
Vid beräkningen av sändningsavgifternas storlek ska beloppet  enligt 13 kap. 15 § andra stycket radio- och tv-lagen fördelas  mellan samtliga tillgängliga tillstånd enligt följande:
1. 18 procent för ett nationellt tillstånd,
2. 3,6 procent för ett regionalt eller lokalt tillstånd där  sändningsområdet omfattar storstadsområdena Stockholm,  Göteborg eller Malmö,
3. 0,55 procent för ett regionalt eller lokalt tillstånd som  omfattar ett annat sändningsområde än i punkt 2, om  folkmängden i området överstiger 300 000,
4. 0,3 procent för ett regionalt eller lokalt tillstånd som  omfattar ett annat sändningsområde än i punkt 2, om  folkmängden i området understiger 300 000.  Förordning (2025:898).
Bemyndiganden
5 §
Mediemyndigheten får meddela föreskrifter om följande i  radio- och tv-lagen (2010:696):
1. vad som ska ingå i en handlingsplan om ökad tillgänglighet  som en leverantör av medietjänster ska upprätta enligt 
5 kap. 12 §,
2. undantag från kravet på medgivande från en leverantör av en  medietjänst som gäller enligt 8 kap. 17 § första stycket,
3. sådan redovisning av program med europeiskt ursprung som  avses i 16 kap. 5 och 6 §§, och
4. sådan redovisning av hur en tjänst har gjorts tillgänglig  som avses i 16 kap. 6 a §. Förordning (2023:856).
6 §
/Upphör att gälla U:2025-11-15/
Mediemyndigheten får meddela föreskrifter om  verkställigheten av bestämmelserna i radio- och tv-lagen 
(2010:696) om ansökningsförfarandet och vad en ansökan ska  innehålla när det gäller frågor om tillstånd och överlåtelse  av tillstånd att sända tv, sökbar text-tv och analog  respektive digital kommersiell radio. Förordning (2023:856).
6 §
/Träder i kraft I:2025-11-15/
Mediemyndigheten får meddela föreskrifter om  verkställigheten av bestämmelserna i radio- och tv-lagen 
(2010:696) om ansökningsförfarandet och vad en ansökan ska  innehålla när det gäller frågor om tillstånd och överlåtelse  av tillstånd att sända tv, sökbar text-tv och kommersiell  radio samt om sändningsavgift för analog kommersiell radio.  Förordning (2025:898).
7 §
Mediemyndigheten får meddela ytterligare föreskrifter om  verkställigheten av denna förordning.  Förordning (2023:856).
Övergångsbestämmelser
2023:856
1. Denna förordning träder i kraft den 1 januari 2024.
2. Bestämmelsen i 3 d § andra stycket tillämpas inte i fråga  om tillhandahållanden som tillgängliggjorts före  ikraftträdandet.
2025:898
1. Denna förordning träder i kraft den 15 november 2025.
2. Äldre föreskrifter gäller fortfarande för tillstånd som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.