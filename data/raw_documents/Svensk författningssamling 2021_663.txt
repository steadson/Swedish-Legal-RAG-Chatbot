Title: Förordning (2021:663) om arbetet med att säkerställa korrekta utbetalningar från välfärdssystemen
SFS Number: Svensk författningssamling 2021:663
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021663-om-arbetet-med-att_sfs-2021-663/
Source Link: http://rkrattsbaser.gov.se/sfst?bet=2021:663
Amendment Register Link: http://rkrattsbaser.gov.se/sfsr?bet=2021:663
Ministry/Authority: Finansdepartementet
Issued: 2021-06-17
Metadata: {"Utfärdad": "2021-06-17", "Ändrad": "t.o.m. SFS 2024:4"}

==================================================

Förordning (2021:663) om arbetet med att säkerställa korrekta utbetalningar från välfärdssystemen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:663
Departement/myndighet
:   
Finansdepartementet
Utfärdad
:   
2021-06-17
Ändrad
:   
t.o.m. SFS 2024:4
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser som syftar till  att stärka arbetet med att säkerställa korrekta utbetalningar  från välfärdssystemen.
2 §
I denna förordning avses med utbetalningar från  välfärdssystemen sådana ersättningar som enligt lag eller  förordning beslutas av Arbetsförmedlingen, Centrala  studiestödsnämnden, Försäkringskassan, Migrationsverket,  Pensionsmyndigheten eller en arbetslöshetskassa och som avser  en enskild person.
I denna förordning avses med felaktiga utbetalningar sådana  utbetalningar från välfärdssystemen som sker trots att  villkoren för att ta del av ersättningen inte är uppfyllda.
Råd för korrekta utbetalningar
3 §
Vid Ekonomistyrningsverket ska det finnas ett råd för  korrekta utbetalningar från välfärdssystemen. Ledamöter i  rådet ska vara myndighetscheferna för Arbetsförmedlingen,  Centrala studiestödsnämnden, Ekobrottsmyndigheten,  Ekonomistyrningsverket, Försäkringskassan, Inspektionen för  arbetslöshetsförsäkringen, Migrationsverket,  Pensionsmyndigheten, Polismyndigheten, Skatteverket och  Utbetalningsmyndigheten, eller någon annan som chefen för  respektive myndighet utser. Varje ledamot ska utse en  ersättare för sig. Regeringen utser rådets ordförande.
Rådet får vid behov utse en eller flera sakkunniga inom  området, som ska medverka i rådets arbete.
Ekonomistyrningsverket ansvarar för rådets kanslifunktioner.
Förordning (2023:472).
4 §
Rådet ska främja samverkan mellan de myndigheter som  representeras i rådet, vara ett forum för informations- och  erfarenhetsutbyte samt diskutera åtgärder mot felaktiga  utbetalningar.
Rådets ledamöter får även bifoga kommentarer till de  lägesbeskrivningar och förslag som Ekonomistyrningsverket  redovisar enligt 10-13 §§.
Samverkan
5 §
Ekonomistyrningsverket ska vid utförandet av sina  uppgifter enligt förordningen samverka med andra berörda  myndigheter och aktörer, och samordna det arbete som utförs  enligt förordningen.
Arbetsförmedlingen, Centrala studiestödsnämnden,  Försäkringskassan, Inspektionen för arbetslöshetsförsäkringen,  Migrationsverket och Pensionsmyndigheten ska informera  Ekonomistyrningsverket om åtgärder som myndigheterna utför och  som har betydelse för Ekonomistyrningsverkets möjlighet att  utföra sina uppgifter enligt denna förordning.
Omfattningsstudier
6 §
Arbetsförmedlingen, Centrala studiestödsnämnden,  Försäkringskassan, Inspektionen för arbetslöshetsförsäkringen,  Migrationsverket och Pensionsmyndigheten ska återkommande  studera omfattningen av felaktiga utbetalningar. Myndigheterna  ska inom ramen för detta arbete
- studera omfattningen av felaktiga utbetalningar av enskilda  ersättningar, i enlighet med vad regeringen närmare beslutar,  och
- analysera riskerna för felaktiga utbetalningar av enskilda  ersättningar. Förordning (2024:4).
7 §
Arbetet enligt 6 § ska genomföras under en fyraårsperiod.  Studierna av omfattningen av felaktiga utbetalningar av  enskilda ersättningar ska avse hela eller delar av det första  året i fyraårsperioden, med start 2025. Arbetet ska genomföras  på ett sådant sätt att resultaten går att jämföra mellan  ersättningar och över tid.
Senast den 5 oktober vart fjärde år, med start 2026, ska  myndigheterna rapportera sitt arbete enligt 6 § till  Ekonomistyrningsverket och regeringen samt överlämna en  sammanställning av underlaget för rapporten till  Ekonomistyrningsverket.
Myndigheterna ska vid samma tillfälle redovisa för  Ekonomistyrningsverket och regeringen vilka åtgärder som har  vidtagits för att säkerställa korrekta utbetalningar samt  resultatet av dessa. Förordning (2024:4).
Ekonomistyrningsverkets uppgifter
8 §
Ekonomistyrningsverket ska stödja Arbetsförmedlingen,  Centrala studiestödsnämnden, Försäkringskassan, Inspektionen  för arbetslöshetsförsäkringen, Migrationsverket och  Pensionsmyndigheten i deras arbete enligt denna förordning.
Ekonomistyrningsverket ska, i samråd med myndigheterna i  första stycket, utveckla metoder samt definiera begrepp,  termer och uttryck av betydelse för omfattningsstudierna  enligt 6 §. Förordning (2024:4).
9 §
Ekonomistyrningsverket ska
1. genomföra årliga attitydundersökningar av allmänhetens  inställning till felaktiga utbetalningar,
2. identifiera och analysera sådana frågor som är  systemövergripande och gemensamma för flera utbetalande  myndigheter,
3. främja samverkan och erfarenhetsutbyte om hur  digitalisering kan användas för att säkerställa korrekta  utbetalningar, och
4. överväga om, och i så fall hur, resultatet av arbetet  enligt 2 och 3 kan användas för att säkerställa korrekta  utbetalningar även av kommunala ersättningar och andra  statliga ersättningar än sådana som betalas ut från  välfärdssystemen och som avser en enskild person.
Förordning (2024:4).
Ekonomistyrningsverkets redovisningar till regeringen
10 §
Senast den 15 april varje år ska Ekonomistyrningsverket  för regeringen redovisa en samlad analys av i vilken  utsträckning utbetalningarna från välfärdssystemen under  föregående år har varit korrekta, andelen felaktiga  utbetalningar har minskat och fel har motverkats. Som en del  av den samlade analysen ska myndigheten också redovisa  resultatet av attitydundersökningarna enligt 9 § 1.  Förordning (2024:4).
11 §
Senast den 15 september varje år ska  Ekonomistyrningsverket för regeringen föreslå vilka åtgärder  som bör vidtas i syfte att säkerställa korrekta utbetalningar  från välfärdssystemen. Förordning (2024:4).
12 §
Senast den 1 oktober vart fjärde år, med start 2024, ska  Ekonomistyrningsverket, efter samråd med de myndigheter som  utför omfattningsstudier enligt 6 §, för regeringen föreslå  vilka enskilda ersättningar som ska omfattas av studierna.
Förordning (2024:4).
13 §
Senast den 1 mars vart fjärde år, med start 2027, ska  Ekonomistyrningsverket i en fördjupad lägesbeskrivning för  regeringen redovisa
- resultaten av genomförda omfattningsstudier,
- en bedömning av den totala omfattningen av felaktiga  utbetalningar från välfärdssystemen,
- en analys av orsakerna till felaktiga utbetalningar från  välfärdssystemen,
- vilka åtgärder som myndigheterna har vidtagit för att  säkerställa korrekta utbetalningar och resultatet av dessa,
- hur digitalisering har använts för att säkerställa korrekta  utbetalningar, och
- myndighetens överväganden enligt 9 § 4. Förordning (2024:4).
Verkställighetsföreskrifter
14 §
Ekonomistyrningsverket får, efter att ha gett  Arbetsförmedlingen, Centrala studiestödsnämnden,  Försäkringskassan, Inspektionen för arbetslöshetsförsäkringen,  Migrationsverket och Pensionsmyndigheten möjlighet att yttra  sig, meddela de föreskrifter som behövs för verkställigheten  av 7 §. Förordning (2024:4).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.