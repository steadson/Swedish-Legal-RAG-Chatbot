Title: Förordning (1994:361) om mottagande av asylsökande m.fl.
SFS Number: Svensk författningssamling 1994:361
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1994361-om-mottagande-av-asylsokande_sfs-1994-361/
Source Link: http://rkrattsbaser.gov.se/sfst?bet=1994:361
Amendment Register Link: http://rkrattsbaser.gov.se/sfsr?bet=1994:361
Ministry/Authority: Justitiedepartementet L7
Issued: 1994-05-11
Metadata: {"Utfärdad": "1994-05-11", "Ändrad": "t.o.m. SFS 2025:61"}

==================================================

Förordning (1994:361) om mottagande av asylsökande m.fl.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1994:361
Departement/myndighet
:   
Justitiedepartementet L7
Utfärdad
:   
1994-05-11
Ändrad
:   
t.o.m. SFS 2025:61
Övrig text
:   
Rättelsesida 2025:61 har iakttagits
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
I denna förordning finns föreskrifter om mottagande av  asylsökande m.fl. i anslutning till lagen (1994:137) om  mottagande av asylsökande m.fl. Förordning (2025:61).
2 §
Bestämmelser om avgifter för hälso- och sjukvård, tandvård och läkemedel finns i förordningen (1994:362) om vårdavgifter m.m.
för vissa utlänningar.
Vissa närmare bestämmelser om mottagandet
2 a §
Migrationsverket ska informera utlänningar som avses i 
1 § första stycket 1 lagen (1994:137) om mottagande av  asylsökande m.fl. om de förmåner som finns och om vad de ska  göra för att få dessa. Verket ska också informera dem om  skyldigheten att anmäla ändrade förhållanden enligt 8 a §.  Informationen ska lämnas så snart som möjligt och inte senare  än 15 dagar efter det att ansökan om uppehållstillstånd har  gjorts.
Informationen ska ges skriftligen och på ett språk som de som  ska ta emot informationen kan förväntas förstå. Vid behov får  informationen även lämnas muntligen.
Sökande som avses i första stycket ska även informeras om  organisationer eller grupper av personer som tillhandahåller  särskild juridisk rådgivning och om organisationer som kan  bistå eller informera dem i fråga om villkoren för  mottagandet, inklusive hälso- och sjukvård.
Förordning (2015:608).
2 b §
Utlänningar som avses i 1 § första stycket 1 lagen 
(1994:137) om mottagande av asylsökande m.fl. ska inom tre  dagar efter det att de lämnat in en ansökan om  uppehållstillstånd av Migrationsverket förses med ett dokument  som intygar att innehavaren är asylsökande.
Vad som sägs i första stycket gäller inte om utlänningen hålls  i förvar. Förordning (2025:61).
2 c §
När Migrationsverket tilldelar eller erbjuder  utlänningar som avses i 1 § första stycket 1 och 2 lagen 
(1994:137) om mottagande av asylsökande m.fl. plats på ett  asylboende ska verket, om utlänningarna samtycker till det, se  till att familjer i största möjliga utsträckning hålls samman.
Förordning (2025:61).
2 d §
Migrationsverket ska så snart som möjligt försöka hitta  familjemedlemmar till barn under 18 år som vid ankomsten till  Sverige är skilda från båda sina föräldrar eller från någon  annan vuxen person som får anses ha trätt i föräldrarnas  ställe, eller som efter ankomsten står utan sådan  ställföreträdare och som omfattas av 1 § första stycket 1 och 
2 lagen (1994:137) om mottagande av asylsökande m.fl.
Förordning (2025:61).
Samhällsintroduktion
2 e §
Samhällsintroduktion enligt 3 c § lagen (1994:137) om  mottagande av asylsökande m.fl. ska innehålla information om  migrations- och asylprocessen, hur det svenska samhället  fungerar, svensk lagstiftning, demokrati, barnets rättigheter  samt svenska normer och värderingar bl.a. vad gäller  jämställdhet. Informationen bör anpassas till målgruppens  behov.
Samhällsintroduktionen som anordnas för utlänningar som avses  i 1 § första stycket 1 lagen om mottagande av asylsökande  m.fl. ska tillhandahållas muntligt så snart som möjligt efter  att en asylansökan har registrerats och ska motsvara en  heldag. Barntillsyn ska erbjudas på plats i myndighetens  lokaler.
Samhällsintroduktion som anordnas för utlänningar som avses i 
1 § första stycket 2 lagen om mottagande av asylsökande m.fl.  får tillhandahållas digitalt.
Barn under 16 år som inte deltar i samhällsintroduktion ska  ges ett åldersanpassat skriftligt material som motsvarar den  information som ges i introduktionen. Förordning (2025:61).
Avtal om sysselsättning
3 §
I avtal som anges i 6 § lagen (1994:137) om mottagande av  asylsökande m.fl. ska ingå
1. ett villkor om att den som tillhandahåller arbete åt  utlänningar som avses i 1 § den lagen till dessa utlänningar  inte får betala ut lön eller annan ersättning för arbetet, och
2. en påminnelse om att skadeståndslagen (1972:207) och de  föreskrifter i arbetsmiljölagen (1977:1160) som anges i 5 §  andra stycket lagen om mottagande av asylsökande m.fl. gäller  för arbetet. Förordning (2025:61).
4 §
Har upphävts genom förordning (2025:61).
Dagersättning
5 §
Dagersättningen ska täcka kostnader för livsmedel, kläder  och skor, fritidsaktiviteter, hygienartiklar och andra  förbrukningsvaror.
Dagersättningen ska även täcka utgifter för hälso- och  sjukvård, tandvård samt läkemedel om inte annat följer av  förordningen (1994:362) om vårdavgifter m.m. för vissa  utlänningar. Förordning (2025:61).
6 §
När fri mat ingår i inkvarteringen lämnas en reducerad dagersättning.
Dagersättning per person lämnas med följande belopp.
Dagersättning inkl.     Dagersättning exkl.
egen mathållning        egen mathållning
Ensamstående            71 kr                   24 kr
Sammanboende            61 kr                   19 kr
Barn 0--3 år            37 kr                   12 kr
Barn 4--10 år           43 kr                   12 kr
Barn 11--17 år          50 kr                   12 kr
Hemmavarande            61 kr                   19 kr
vuxen
För familjer som har fler än två barn lämnas hel dagersättning endast för de två äldsta barnen. För vart och ett av de yngre barnen lämnas dagersättning med hälften av det belopp som gäller för barnet enligt tabellen.
Särskilt bidrag
7 §
Särskilt bidrag enligt 18 § lagen (1994:137) om mottagande  av asylsökande m.fl. lämnas för kostnader som uppstår på grund  av särskilda behov. Det särskilda bidraget får avse kostnader  som är nödvändiga för en dräglig livsföring, t.ex. kostnader  för vinterkläder, glasögon, kosttillskott, hjälpmedel för  personer med funktionsnedsättning och spädbarnsutrustning.
Att särskilt bidrag i vissa fall får lämnas för avgifter för  sjukvård, läkemedel och tandvård framgår av förordningen 
(1994:362) om vårdavgifter m.m. för vissa utlänningar.
Förordning (2025:61).
7 a §
Har upphävts genom förordning (2025:61).
7 b §
Har upphävts genom förordning (2025:61).
7 c §
Har upphävts genom förordning (2025:61).
Ansökan och anmälan om ändrade förhållanden
8 §
Den som vill få dagersättning eller särskilt bidrag ska  göra en skriftlig ansökan.
Ansökan ska innehålla en förklaring på heder och samvete att  de uppgifter om ekonomiska och personliga förhållanden som  lämnats i ansökan är riktiga. Förklaringen ska vara  underskriven av den sökande. Förordning (2025:61).
8 a §
Den som ansöker om eller får dagersättning eller  särskilt bidrag enligt lagen (1994:137) om mottagande av  asylsökande m.fl. ska till den myndighet som lämnar biståndet  anmäla sådana ändringar i fråga om inkomst och andra  förhållanden som kan antas påverka rätten till eller storleken  av biståndet. Förordning (2025:61).
9 §
Har en ansökan om dagersättning eller särskilt bidrag  avslagits eller bifallits endast till viss del, ska beslutet  delges den sökande. Förordning (2025:61).
Utbetalning
10 §
Dagersättning betalas ut förskottsvis per månad, om inte  särskilda skäl leder till annat. Förordning (2025:61).
Övriga bestämmelser
11 §
Fordran på dagersättning eller särskilt bidrag får inte  överlåtas eller utmätas. Förordning (2025:61).
11 a §
Har upphävts genom förordning (2025:61).
12 §
Föreskrifter för verkställighet av denna förordning meddelas av Migrationsverket. Förordning (2000:407).
Övergångsbestämmelser
1994:361
Denna förordning träder i kraft den 1 juli 1994, då förordningen
(1988:156) om bistånd åt asylsökande m.fl. skall upphöra att gälla.
Statens invandrarverk skall, om inte särskilda skäl talar mot det, lämna bistånd i form av kostnadsfri bostad till den som vid ikraftträdandet av denna förordning hade sådant bistånd enligt lagen (1988:153) om bistånd åt asylsökande m.fl.
2020:734
1. Denna förordning träder i kraft den 15 augusti 2020.
2. En anmälan till Migrationsverket enligt 7 b § som har  gjorts före ikraftträdandet ska, trots det som sägs i 7 b §  tredje stycket första meningen, upphöra att gälla vid utgången  av 2020.
2025:61
1. Denna förordning träder i kraft den 1 mars 2025.
2. De upphävda bestämmelserna i 7 a-7 c och 11 a §§ gäller  till och med den 31 augusti 2025.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.