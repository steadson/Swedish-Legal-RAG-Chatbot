Title: Kamerabevakningslag (2018:1200)
SFS Number: Svensk författningssamling 2018:1200
URL: https://www.riksdagen.se/sv/dokument-och-lagar/dokument/svensk-forfattningssamling/kamerabevakningslag-20181200_sfs-2018-1200/
Source Link: http://rkrattsbaser.gov.se/sfst?bet=2018:1200
Amendment Register Link: http://rkrattsbaser.gov.se/sfsr?bet=2018:1200
Ministry/Authority: Justitiedepartementet L6
Issued: 2018-06-20
Metadata: {"Utfärdad": "2018-06-20", "Ändrad": "t.o.m. SFS 2025:220"}

==================================================

Kamerabevakningslag (2018:1200)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1200
Departement/myndighet
:   
Justitiedepartementet L6
Utfärdad
:   
2018-06-20
Ändrad
:   
t.o.m. SFS 2025:220
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
I denna lag finns bestämmelser om kamerabevakning som
- kompletterar Europaparlamentets och rådets förordning (EU) 
2016/679 av den 27 april 2016 om skydd för fysiska personer  med avseende på behandling av personuppgifter och om det fria  flödet av sådana uppgifter och om upphävande av direktiv 
95/46/EG (allmän dataskyddsförordning), här benämnd EU:s  dataskyddsförordning, och
- genomför Europaparlamentets och rådets direktiv (EU) 
2016/680 av den 27 april 2016 om skydd för fysiska personer  med avseende på behöriga myndigheters behandling av  personuppgifter för att förebygga, förhindra, utreda, avslöja  eller lagföra brott eller verkställa straffrättsliga  påföljder, och det fria flödet av sådana uppgifter och om  upphävande av rådets rambeslut 2008/977/RIF, här benämnt EU:s  dataskyddsdirektiv.
I lagen finns också bestämmelser om sådan kamerabevakning som  inte omfattas av EU:s dataskyddsförordning eller EU:s  dataskyddsdirektiv.
Lagens syfte
2 §
Syftet med denna lag är att tillgodose behovet av  kamerabevakning för berättigade ändamål och att skydda  fysiska personer mot otillbörligt intrång i den personliga  integriteten vid sådan bevakning.
Kamerabevakning
3 §
Med kamerabevakning avses
1. att en tv-kamera, ett annat optisk-elektroniskt instrument  eller en därmed jämförbar utrustning, utan att manövreras på  platsen, används på ett sätt som innebär varaktig eller  regelbundet upprepad personbevakning,
2. att en separat teknisk anordning för avlyssning eller  upptagning av ljud används i samband med sådan användning av  utrustning som avses i 1, eller
3. att en separat teknisk anordning används för att behandla  bild- och ljudmaterial som tagits upp med sådan utrustning  som avses i 1 eller 2.
Lagens tillämpningsområde
4 §
Lagen gäller endast om
1. kamerabevakning enligt 3 § 1 eller 2 sker med utrustning  som finns i Sverige och den som bedriver bevakningen är  etablerad i Sverige eller i tredjeland, eller
2. kamerabevakning enligt 3 § 3 avser behandling av bild- och  ljudmaterial som tagits upp vid bevakning som avses i 1 och  behandlingen utförs av den som bedriver bevakningen eller för  hans eller hennes räkning.
5 §
Lagen gäller inte vid
1. kamerabevakning som en fysisk person utför som ett led i  en verksamhet av rent privat natur eller som har samband med  hans eller hennes hushåll,
2. hemlig kameraövervakning enligt 27 kap. rättegångsbalken  eller lagen (2007:979) om åtgärder för att förhindra vissa  särskilt allvarliga brott,
3. kamerabevakning som sker i en verksamhet som omfattas av  tryckfrihetsförordningen eller yttrandefrihetsgrundlagen,  eller
4. kamerabevakning som sker för journalistiska ändamål eller  för akademiskt, konstnärligt eller litterärt skapande.
Lagens förhållande till annan dataskyddsreglering
6 §
Utöver vad som föreskrivs i denna lag gäller
1. EU:s dataskyddsförordning, lagen (2018:218) med  kompletterande bestämmelser till EU:s dataskyddsförordning,  föreskrifter som har meddelats i anslutning till den lagen  och andra föreskrifter som kompletterar  dataskyddsförordningen,
2. brottsdatalagen (2018:1177), föreskrifter som har  meddelats i anslutning till den lagen och andra föreskrifter  som genomför EU:s dataskyddsdirektiv, och
3. föreskrifter om sådan behandling av personuppgifter som  inte omfattas av dataskyddsförordningens eller  brottsdatalagens tillämpningsområde.
Kamerabevakning vid utförande av en uppgift av allmänt  intresse
Förutsättningar för kamerabevakning
7 §
Vid utförande av en uppgift av allmänt intresse som följer  av lag eller annan författning, kollektivavtal eller beslut  som har meddelats med stöd av lag eller annan författning får  kamerabevakning bedrivas om
1. bevakningen är nödvändig för att utföra uppgiften, och
2. förutsättningarna som följer av 8, 9, 11 och 13 §§ är  uppfyllda.
För kamerabevakning som en myndighet bedriver i en verksamhet  för vilken personuppgiftsbehandlingen omfattas av  brottsdatalagen (2018:1177) eller lagen (2019:1182) om  Säkerhetspolisens behandling av personuppgifter gäller i  stället bestämmelserna i 14 §.
Lag (2025:220)
.
8 §
Kamerabevakning enligt 7 § får endast bedrivas om  intresset av sådan bevakning väger tyngre än den enskildes  intresse av att inte bli bevakad.
Vid bedömningen av intresset av kamerabevakning ska det  särskilt beaktas om bevakningen behövs för att
1. förebygga, förhindra eller upptäcka brottslig verksamhet  eller utreda eller lagföra brott på
a) en brottsutsatt plats, eller
b) en annan plats där det av särskild anledning finns risk för  angrepp på någons liv, hälsa eller trygghet eller på egendom,
2. förebygga, förhindra eller upptäcka störningar av allmän  ordning och säkerhet eller begränsa verkningarna av sådana  störningar,
3. utöva kontrollverksamhet,
4. förebygga, förhindra eller upptäcka olyckor eller begränsa  verkningarna av inträffade olyckor, eller
5. tillgodose andra därmed jämförliga ändamål.
Vid bedömningen av den enskildes intresse av att inte bli  bevakad ska det särskilt beaktas
1. hur bevakningen ska utföras,
2. om teknik som främjar skyddet av den enskildes personliga  integritet ska användas, och
3. vilket område som ska bevakas.
Lag (2025:220)
.
9 §
Innan kamerabevakning enligt 7 § påbörjas ska den som är  personuppgiftsansvarig för bevakningen bedöma om  förutsättningarna i 8 § är uppfyllda.
En ny bedömning ska göras
1. innan bevakningen ändras på ett betydande sätt som ökar  risken för intrång i den enskildes personliga integritet,  eller
2. om förhållandena på den plats som bevakas ändras på ett  betydande sätt som minskar intresset av bevakningen eller ökar  risken för intrång i den enskildes personliga integritet.
Bedömningen ska dokumenteras och bevaras i minst fem år efter  det att bevakningen har upphört.
Lag (2025:220)
.
Krav på förteckning över pågående bevakning
10 §
Den som är personuppgiftsansvarig för kamerabevakning som  bedrivs enligt 7 § ska föra en förteckning över pågående  bevakning. Förteckningen ska innehålla uppgift om
1. adress eller annan jämförbar uppgift för den plats som  bevakas,
2. typ av plats som bevakas,
3. syftet med bevakningen,
4. huruvida bevakningen omfattar ljudupptagning eller annan  särskild teknik, och
5. att en bedömning enligt 9 § har gjorts och när den senaste  bedömningen gjordes.
Förteckningen ska uppdateras om en ny bevakning inleds, om  bevakningen eller förhållandena ändras på det sätt som anges i 
9 § andra stycket och om bevakningen upphör.
En förteckning som innehåller uppgifter om en bevakning som  har upphört ska bevaras i minst fem år efter det att  bevakningen har upphört.
Förteckningen ska på begäran lämnas till tillsynsmyndigheten.
Lag (2025:220)
.
Undantag för viss kamerabevakning
11 §
Bestämmelserna i 8-10 §§ gäller inte vid
1. kamerabevakning som sker för att skydda en byggnad, en  annan anläggning eller ett område som enligt 4 § 5 eller 6, 
5 § 1-5 eller 6 § första stycket skyddslagen (2010:305) har  förklarats vara skyddsobjekt, om bevakningen endast omfattar  skyddsobjektet eller ett område i dess omedelbara närhet,
2. kamerabevakning som Försvarsmakten bedriver från ett  fordon, fartyg eller luftfartyg som ett led i en militär  insats eller militär övning eller som behövs för att prova  utrustning för sådan bevakning,
3. kamerabevakning som Trafikverket bedriver
a) av vägtrafik,
b) av sjötrafik vid en rörlig bro,
c) vid en betalstation eller kontrollpunkt som avses i  bilagorna till lagen (2004:629) om trängselskatt och som sker  för att samla in uppgifter som behövs för att beslut om  trängselskatt ska kunna fattas och för att kontrollera att  sådan skatt betalas, eller
d) vid en betalstation på allmän väg som används vid uttag av  infrastrukturavgifter med stöd av lagen (2024:172) om  infrastrukturavgifter på väg och som sker för att samla in  uppgifter som behövs för att beslut om infrastrukturavgift ska  kunna fattas och för att kontrollera att sådan avgift betalas,
4. kamerabevakning i en vägtunnel med övervakningssystem som  avses i lagen (2006:418) om säkerhet i vägtunnlar och som  bedrivs av någon annan tunnelhållare än Trafikverket,
5. kamerabevakning som har till syfte att förebygga, förhindra  eller upptäcka brottslig verksamhet, utreda eller lagföra  brott, förebygga, förhindra eller upptäcka störningar av  allmän ordning och säkerhet eller olyckor eller begränsa  verkningarna av sådana störningar eller inträffade olyckor, om  bevakningen sker
a) i ett färdmedel som används i kollektivtrafik på väg,  järnväg, vatten, spårväg eller i tunnelbana,
b) av ett stations-, terminal- eller hållplatsområde avsett  för resande med kollektivtrafik på väg, järnväg, vatten,  spårväg eller i tunnelbana,
c) av en plats vid järnvägs-, spårvägs- eller tunnelbanespår,  eller
d) av ett flygplatsområde,
6. kamerabevakning i en lokal där det bedrivs postverksamhet  eller av området omedelbart utanför in- och utgångar till en  sådan lokal, om bevakningen har till syfte att förebygga,  förhindra eller upptäcka brottslig verksamhet eller utreda  eller lagföra brott,
7. kamerabevakning i ett parkeringshus, om bevakningen har  till syfte att förebygga, förhindra eller upptäcka brottslig  verksamhet eller utreda eller lagföra brott,
8. kamerabevakning som sker för säkerheten i trafiken eller  arbetsmiljön från ett fordon, en maskin eller liknande för att  förbättra sikten för föraren eller användaren,
9. kamerabevakning i en butikslokal där det bedrivs  apoteksverksamhet, om bevakningen har till syfte att  förebygga, förhindra eller upptäcka brottslig verksamhet eller  utreda eller lagföra brott, och
10. kamerabevakning som Kustbevakningen, Polismyndigheten,  Säkerhetspolisen eller Tullverket bedriver i gränsnära områden  som avses i 2 § lagen (2023:474) om polisiära befogenheter i  gränsnära områden, eller av tillfartsvägar till sådana  gränsnära områden som avses i 2 § 3 eller 4 samma lag, om  bevakningen bedrivs inom 20 kilometer från området.
Lag (2025:220)
.
12 §
Bestämmelserna i 10 § gäller inte för kamerabevakning som  bedrivs av Kustbevakningen, Polismyndigheten, Säkerhetspolisen  eller Tullverket.
Lag (2025:220)
.
Tillfälliga undantag för viss kamerabevakning
13 §
Bestämmelserna i 8-10 §§ gäller inte vid kamerabevakning  som den som är räddningsledare enligt lagen (2003:778) om  skydd mot olyckor eller Polismyndigheten bedriver under högst  en månad, om bevakningen är av vikt för att
1. avvärja en överhängande fara för olycka, begränsa  verkningarna av en inträffad olycka eller minska risken för  nya olyckor, eller
2. efterforska en försvunnen person.
Lag (2025:220)
.
Förutsättningar för kamerabevakning
Kamerabevakning i verksamheter som omfattas av brottsdatalagen  eller rör nationell säkerhet
14 §
I en verksamhet för vilken personuppgiftsbehandlingen  omfattas av brottsdatalagen (2018:1177) eller lagen 
(2019:1182) om Säkerhetspolisens behandling av personuppgifter  får kamerabevakning bedrivas av en myndighet om
1. bevakningen är nödvändig för ett syfte som anges i de  lagarna, och
2. förutsättningarna som följer av 14 a-14 d §§ är uppfyllda.
Lag (2025:220)
.
14 a §
Kamerabevakning enligt 14 § får endast bedrivas om  intresset av sådan bevakning väger tyngre än den enskildes  intresse av att inte bli bevakad.
Vid bedömningen av intresset av kamerabevakning ska det  särskilt beaktas om bevakningen behövs för att
1. förebygga, förhindra eller upptäcka brottslig verksamhet  eller utreda eller lagföra brott på
a) en brottsutsatt plats,
b) en plats där det av särskild anledning finns risk för  angrepp på någons liv, hälsa eller trygghet eller på egendom,  eller
c) en plats där det med hänsyn till omständigheterna finns  risk för allvarlig eller omfattande brottslighet,
2. förebygga, förhindra eller upptäcka brottslig verksamhet  eller utreda eller lagföra brott och bevakningen sker på en  plats som med hänsyn till omständigheterna har strategisk  betydelse för att motverka allvarlig brottslighet eller brott  som har samband med sådan brottslighet,
3. förebygga, förhindra eller upptäcka störningar av allmän  ordning och säkerhet eller begränsa verkningarna av sådana  störningar,
4. utöva kontrollverksamhet, eller
5. tillgodose andra därmed jämförliga ändamål.
Vid bedömningen av den enskildes intresse av att inte bli  bevakad ska det särskilt beaktas
1. hur bevakningen ska utföras,
2. om teknik som främjar skyddet av den enskildes personliga  integritet ska användas, och
3. vilket område som ska bevakas.
Lag (2025:220)
.
14 b §
Innan kamerabevakning enligt 14 § påbörjas ska den som  är personuppgiftsansvarig för bevakningen bedöma om  förutsättningarna i 14 a § är uppfyllda.
En ny bedömning ska göras
1. innan bevakningen ändras på ett betydande sätt som ökar  risken för intrång i den enskildes personliga integritet,  eller
2. om förhållandena på den plats som bevakas ändras på ett  betydande sätt som minskar intresset av bevakningen eller ökar  risken för intrång i den enskildes personliga integritet.
Bedömningen ska dokumenteras och bevaras i minst fem år efter  det att bevakningen har upphört.
Lag (2025:220)
.
Undantag för viss kamerabevakning
14 c §
Bestämmelserna i 14 a och 14 b §§ gäller inte vid  kamerabevakning
1. vid automatisk hastighetsövervakning,
2. i fall som avses i 11 § 1 och 5-9,
3. i gränsnära områden som avses i 2 § lagen (2023:474) om  polisiära befogenheter i gränsnära områden, eller av  tillfartsvägar till sådana gränsnära områden som avses i 2 § 3  eller 4 samma lag, om bevakningen bedrivs inom 20 kilometer  från området, och
4. som Polismyndigheten eller Säkerhetspolisen bedriver av  väg, gata, torg och annan led eller plats som allmänt används  för trafik med motorfordon, om bevakningen har till syfte att  genom insamling av uppgifter om motorfordon förebygga,  förhindra eller upptäcka brottslig verksamhet som innefattar  brott för vilket det är föreskrivet fängelse i två år eller  mer eller utreda eller lagföra ett sådant brott.
Lag (2025:220)
.
Tillfälliga undantag för viss kamerabevakning
14 d §
Bestämmelserna i 14 a och 14 b §§ gäller inte vid  kamerabevakning som bedrivs
1. under högst tre månader, om det av särskild anledning finns  risk för allvarlig brottslighet eller brott som har samband  med sådan brottslighet, och syftet med bevakningen är att  förebygga, förhindra eller upptäcka sådan brottslig verksamhet  eller utreda eller lagföra sådana brott, och
2. i brådskande fall och under högst två veckor, om det av  särskild anledning finns risk för
a) brottslighet som inte är ringa, och syftet med bevakningen  är att förebygga, förhindra eller upptäcka sådan brottslig  verksamhet eller utreda eller lagföra sådana brott, eller
b) störningar av allmän ordning och säkerhet, och syftet med  bevakningen är att förebygga, förhindra, upptäcka eller  begränsa verkningarna av sådana störningar.
Lag (2025:220)
.
Upplysning om kamerabevakning och enskildas rätt till  information
Krav på upplysning
15 §
Upplysning om kamerabevakning som omfattas av denna lag  ska lämnas genom tydlig skyltning eller på något annat  verksamt sätt.
Om ljud kan avlyssnas eller tas upp vid bevakningen, ska en  särskild upplysning lämnas om detta.
Bestämmelser om rätten till information om den  personuppgiftsbehandling som kamerabevakningen innebär finns i  EU:s dataskyddsförordning och andra föreskrifter som anges i 
6 §.
Lag (2025:220)
.
Undantag från upplysningskravet och rätten till information
16 §
Upplysning enligt 15 § och information om den  personuppgiftsbehandling som kamerabevakningen innebär behöver  inte lämnas vid bevakning som
1. sker för att skydda en byggnad, en annan anläggning eller  ett område som enligt 4 § 5 eller 6, 5 § 1-5 eller 6 § första  stycket skyddslagen (2010:305) har förklarats vara  skyddsobjekt, om bevakningen endast omfattar skyddsobjektet  eller ett område i dess omedelbara närhet,
2. bedrivs av Försvarsmakten från ett fordon, fartyg eller  luftfartyg som ett led i en militär insats eller militär  övning eller som behövs för att prova utrustning för sådan  bevakning, eller
3. bedrivs av den som är räddningsledare enligt lagen 
(2003:778) om skydd mot olyckor eller av Polismyndigheten, om  bevakningen är av vikt för att efterforska en försvunnen  person.
Undantagen i första stycket gäller inte om ljud ska avlyssnas  eller tas upp vid kamerabevakningen.
Lag (2025:220)
.
16 a §
Upplysning enligt 15 § och information om den  personuppgiftsbehandling som kamerabevakningen innebär behöver  inte lämnas vid bevakning som bedrivs i brådskande fall från  ett luftfartyg av den som är räddningsledare enligt lagen 
(2003:778) om skydd mot olyckor eller av Polismyndigheten, om  bevakningen är av vikt för att avvärja en överhängande fara  för olycka, begränsa verkningarna av en inträffad olycka eller  minska risken för nya olyckor.
Upplysning och information ska lämnas så snart det är möjligt.
Undantagen i första stycket gäller inte om ljud ska avlyssnas  eller tas upp vid kamerabevakningen.
Lag (2025:220)
.
Undantag från upplysningskravet och rätten till information i  verksamheter som omfattas av brottsdatalagen eller rör  nationell säkerhet
16 b §
Upplysning enligt 15 § och information om den  personuppgiftsbehandling som kamerabevakningen innebär behöver  inte lämnas i en verksamhet som avses i 14 § vid bevakning som  bedrivs
1. vid automatisk hastighetsövervakning, eller
2. från ett civilt fordon som används i verksamheten, om  syftet med bevakningen är att förebygga, förhindra eller  upptäcka brottsliga angrepp på fordonet eller utreda eller  lagföra sådana angrepp.
Undantagen i första stycket gäller inte om ljud ska avlyssnas  eller tas upp vid kamerabevakningen.
Lag (2025:220)
.
16 c §
Upplysning enligt 15 § och information om den  personuppgiftsbehandling som kamerabevakningen innebär behöver  inte lämnas i en verksamhet som avses i 14 § vid bevakning som  bedrivs i brådskande fall från ett luftfartyg.
Upplysning och information ska lämnas så snart det är möjligt.
Undantagen i första stycket gäller inte om ljud ska avlyssnas  eller tas upp vid kamerabevakningen.
Lag (2025:220)
.
Undantag i enskilda fall
17 §
Om det finns synnerliga skäl får tillsynsmyndigheten  i enskilda fall besluta om undantag från upplysningskravet  och rätten till information om den personuppgiftsbehandling  som kamerabevakningen innebär.
Ansökan om undantag
18 §
En ansökan om sådant undantag som avses i 17 § ska  göras skriftligen hos tillsynsmyndigheten.
Ansökan ska innehålla uppgift om den som ska bedriva  kamerabevakningen och i förekommande fall den som ska ha hand  om bevakningen för hans eller hennes räkning samt skälen för  ansökan.
Om bevakningen avser en arbetsplats, ska ett yttrande från  ett skyddsombud, en skyddskommitté eller en organisation som  företräder arbetstagarna på arbetsplatsen lämnas in  tillsammans med ansökan.
Yttrande av kommunen
19 §
Innan tillsynsmyndigheten beslutar om ett sådant undantag  som avses i 17 §, ska den kommun där kamerabevakningen ska ske  få tillfälle att yttra sig, om det av särskild anledning  behövs ett yttrande.
Lag (2025:220)
.
Beslut om undantag
20 §
I ett beslut om undantag enligt 17 § ska det anges  vem som ska bedriva kamerabevakningen och i förekommande fall  vem som ska ha hand om bevakningen för hans eller hennes  räkning. Beslutet ska förenas med de villkor som behövs och  får meddelas för en begränsad tid.
Om förutsättningarna för ett beslut om undantag ändras, får  tillsynsmyndigheten besluta om nya villkor eller, om  förutsättningarna för ett sådant beslut inte längre är  uppfyllda, återkalla beslutet.
Förhandlingsskyldighet för arbetsgivare
21 §
I fråga om arbetsgivares beslut om kamerabevakning av  en arbetsplats, finns bestämmelser om förhandlingsskyldighet  i 11-14 §§ lagen (1976:580) om medbestämmande i  arbetslivet.
Tystnadsplikt och utlämnande av uppgifter
22 §
Den som tar befattning med en uppgift som har  inhämtats genom kamerabevakning får inte obehörigen röja  eller utnyttja det som han eller hon på detta sätt har fått  veta om någon enskilds personliga förhållanden.
I det allmännas verksamhet tillämpas offentlighets- och  sekretesslagen (2009:400) i stället för första stycket.
Tillsyn, sanktionsavgifter och skadestånd
Tillsynsmyndighet
23 §
Den myndighet som regeringen bestämmer utövar tillsyn  över kamerabevakning enligt denna lag.
Befogenheter
24 §
Bestämmelser om tillsynsmyndighetens befogenheter i  EU:s dataskyddsförordning och de föreskrifter som anges i 6 §  ska gälla även vid tillsynen över att denna lag följs.
Sanktionsavgifter
25 §
Tillsynsmyndigheten får ta ut en sanktionsavgift av den  som bedriver kamerabevakning och
1. bryter mot kraven på dokumenterad bedömning i 9 eller 
14 b §,
2. bryter mot kravet på förteckning över pågående  kamerabevakning i 10 §,
3. bryter mot upplysningskravet i 15 §, eller
4. inte följer villkor i ett beslut om undantag som har  meddelats med stöd av 20 §.
Lag (2025:220)
.
26 §
Vid beslut om sanktionsavgift ska artikel 83.1, 83.2  och 83.3 i EU:s dataskyddsförordning, i den ursprungliga  lydelsen, och 6 kap. 4-7 §§ lagen (2018:218) med  kompletterande bestämmelser till EU:s dataskyddsförordning  tillämpas. Vid kamerabevakning som omfattas av  brottsdatalagen (2018:1177) ska i stället 6 kap. 3 § tredje  stycket och 6 kap. 4-9 §§ den lagen tillämpas.
27 §
Vid sådana överträdelser som avses i 25 § 1 och 2 ska  avgiftens storlek bestämmas med tillämpning av artikel 83.4 i  EU:s dataskyddsförordning, i den ursprungliga lydelsen, eller,  i fråga om myndigheter, med tillämpning av den lägre  avgiftsnivån i 6 kap. 2 § andra stycket lagen (2018:218) med  kompletterande bestämmelser till EU:s dataskyddsförordning.  Vid kamerabevakning som omfattas av brottsdatalagen 
(2018:1177) ska avgiftens storlek i stället bestämmas med  tillämpning av 6 kap. 3 § första stycket den lagen.
Vid sådana överträdelser som avses i 25 § 3 och 4 ska  avgiftens storlek bestämmas med tillämpning av artikel 83.5 i  EU:s dataskyddsförordning, i den ursprungliga lydelsen, eller,  i fråga om myndigheter, med tillämpning av den högre  avgiftsnivån i 6 kap. 2 § andra stycket lagen med  kompletterande bestämmelser till EU:s dataskyddsförordning.  Vid kamerabevakning som omfattas av brottsdatalagen ska  avgiftens storlek i stället bestämmas med tillämpning av 
6 kap. 3 § andra stycket den lagen.
Lag (2025:220)
.
Skadestånd
28 §
Vid överträdelse av bestämmelser i denna lag eller av  beslut som har meddelats med stöd av lagen ska bestämmelser  om rätt till ersättning i artikel 82 i EU:s  dataskyddsförordning tillämpas. Vid kamerabevakning som  omfattas av brottsdatalagen (2018:1177) ska i stället 7 kap. 
1 § den lagen tillämpas.
Överklagande
29 §
Tillsynsmyndighetens beslut enligt denna lag får  överklagas till allmän förvaltningsdomstol. När ett beslut  överklagas, är tillsynsmyndigheten motpart i domstolen.
Beslut om undantag enligt 20 § får överklagas även av den  kommun där bevakningen ska ske och, om bevakningen ska avse en  arbetsplats, av en organisation som företräder arbetstagarna  på arbetsplatsen.
Prövningstillstånd krävs vid överklagande till kammarrätten.
Lag (2025:220)
.
Övergångsbestämmelser
2018:1200
1. Denna lag träder i kraft den 1 augusti 2018.
2. Genom lagen upphävs kameraövervakningslagen (2013:460).
3. Tillstånd till kameraövervakning som har beslutats enligt  den upphävda lagen och som avser kamerabevakning som omfattas  av kravet på tillstånd i den nya lagen gäller fortfarande.  Övriga tillstånd som har beslutats enligt den upphävda lagen  gäller inte längre.
4. Anmälningar som har gjorts enligt den upphävda lagen  gäller inte längre.
5. Beslut om undantag från upplysningskravet som har fattats  enligt 27 § tredje stycket den upphävda lagen gäller som ett  beslut om undantag från upplysningskravet och rätten till  information enligt 17 § den nya lagen.
6. Ärenden som har inletts hos länsstyrelserna enligt den  upphävda lagen men ännu inte har avgjorts ska överlämnas till  den myndighet som utövar tillsyn över kamerabevakning enligt  den nya lagen.
7. Om ett beslut som har fattats enligt den upphävda lagen  har överklagats av någon annan än tillsynsmyndigheten enligt  den nya lagen, är tillsynsmyndigheten motpart i domstolen.
8. Äldre föreskrifter om straff gäller fortfarande för  överträdelser som har skett före ikraftträdandet.
2019:1163
1. Denna lag träder i kraft den 1 januari 2020.
2. Tillstånd till kameraövervakning eller kamerabevakning som  har beviljats Kustbevakningen, Polismyndigheten,  Säkerhetspolisen eller Tullverket enligt  kameraövervakningslagen (2013:460) eller kamerabevakningslagen 
(2018:1200) upphör att gälla vid utgången av december 2019.
3. Tillsynsmyndigheten får fortfarande ta ut en  sanktionsavgift enligt 25 § 1 eller 2 av Kustbevakningen,  Polismyndigheten, Säkerhetspolisen och Tullverket om  myndigheterna före ikraftträdandet har bedrivit  kamerabevakning och brutit mot tillståndskravet i 7 § eller  inte följt villkor i ett beslut om tillstånd som har meddelats  med stöd av 13 eller 14 §.
2020:519
1. Denna lag träder i kraft den 1 augusti 2020.
2. Tillstånd till kameraövervakning eller kamerabevakning som  har beslutats enligt kameraövervakningslagen (2013:460) eller  kamerabevakningslagen (2018:1200) och som avser bevakning som  enligt de nya bestämmelserna inte längre omfattas av krav på  tillstånd, upphör att gälla vid utgången av juli 2020.
3. Tillsynsmyndigheten får fortfarande ta ut en  sanktionsavgift enligt 25 § 1 eller 2 av den som före  ikraftträdandet bedrivit kamerabevakning som enligt de nya  bestämmelserna inte längre omfattas av tillstånd och som  brutit mot tillståndskravet i 7 § eller inte följt villkor i  ett beslut om tillstånd som har meddelats med stöd av 13 eller 
14 §.
2025:220
1. Denna lag träder i kraft den 1 april 2025.
2. Tillstånd till kamerabevakning som har beslutats enligt  kameraövervakningslagen (2013:460) eller kamerabevakningslagen 
(2018:1200) upphör att gälla vid utgången av mars 2025.
3. Bestämmelserna i 25 och 27 §§ i den äldre lydelsen gäller  för överträdelser före ikraftträdandet av
a) kravet på tillstånd till kamerabevakning, eller
b) villkor i beslut om tillstånd enligt någon av de upphävda 
13 och 14 §§.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.