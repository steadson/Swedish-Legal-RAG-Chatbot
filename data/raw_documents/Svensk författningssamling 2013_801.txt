Title: Bibliotekslag (2013:801)
SFS Number: Svensk författningssamling 2013:801
URL: https://www.riksdagen.se/sv/dokument-och-lagar/dokument/svensk-forfattningssamling/bibliotekslag-2013801_sfs-2013-801/
Source Link: http://rkrattsbaser.gov.se/sfst?bet=2013:801
Amendment Register Link: http://rkrattsbaser.gov.se/sfsr?bet=2013:801
Ministry/Authority: Kulturdepartementet
Issued: 2013-10-31
Metadata: {"Utfärdad": "2013-10-31", "Ändrad": "t.o.m. SFS 2024:1073"}

==================================================

Bibliotekslag (2013:801)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2013:801
Departement/myndighet
:   
Kulturdepartementet
Utfärdad
:   
2013-10-31
Ändrad
:   
t.o.m. SFS 2024:1073
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
I denna lag finns bestämmelser om det allmänna biblioteksväsendet. Det allmänna biblioteksväsendet består av all offentligt finansierad biblioteksverksamhet och utgörs av:
1. folkbibliotek,
2. skolbibliotek,
3. regional biblioteksverksamhet,
4. högskolebibliotek,
5. lånecentraler, och
6. övrig offentligt finansierad biblioteksverksamhet.
Ändamål
2 §
Biblioteken i det allmänna biblioteksväsendet ska verka för det demokratiska samhällets utveckling genom att bidra till kunskapsförmedling och fri åsiktsbildning.
Biblioteken i det allmänna biblioteksväsendet ska främja litteraturens ställning och intresset för bildning, upplysning, utbildning och forskning samt kulturell verksamhet i övrigt. Biblioteksverksamhet ska finnas tillgänglig för alla.
Ansvarsfördelning
3 §
Bibliotekshuvudmän är kommunerna, regionerna, staten och,  i fråga om vissa skolor, enskilda.
1. För folkbibliotek ansvarar kommunerna.
2. För skolbibliotek ansvarar kommuner, regioner, staten eller  enskilda huvudmän i enlighet med bestämmelserna i 2 kap.  skollagen (2010:800).
3. För regional biblioteksverksamhet ansvarar regionerna och  de kommuner som inte ingår i en region.
4. För högskolebibliotek vid universitet och högskolor som  omfattas av högskolelagen (1992:1434) ansvarar staten.
5. För lånecentraler ansvarar staten.
6. För övrig offentligt finansierad biblioteksverksamhet  ansvarar den som enligt särskilda bestämmelser är huvudman för  verksamheten.
Om ett kommunalt eller statligt bibliotek drivs av någon annan  än huvudmannen ansvarar huvudmannen för att den som driver  biblioteket följer bestämmelserna i denna lag.
Lag (2019:961)
.
Prioriterade grupper
4 §
Biblioteken i det allmänna biblioteksväsendet ska ägna särskild uppmärksamhet åt personer med funktionsnedsättning, bland annat genom att utifrån deras olika behov och förutsättningar erbjuda litteratur och tekniska hjälpmedel för att kunna ta del av information.
5 §
Biblioteken i det allmänna biblioteksväsendet ska ägna särskild uppmärksamhet åt de nationella minoriteterna och personer som har annat modersmål än svenska, bland annat genom att erbjuda litteratur på
1. de nationella minoritetsspråken,
2. andra språk än de nationella minoritetsspråken och svenska, och
3. lättläst svenska.
Folkbibliotek
6 §
Varje kommun ska ha folkbibliotek. Folkbiblioteken ska vara tillgängliga för alla och anpassade till användarnas behov.
Folkbibliotekens utbud av medier och tjänster ska präglas av allsidighet och kvalitet.
7 §
Folkbiblioteken ska särskilt främja läsning och tillgång till litteratur.
Folkbiblioteken ska verka för att öka kunskapen om hur informationsteknik kan användas för kunskapsinhämtning, lärande och delaktighet i kulturlivet.
8 §
Folkbiblioteken ska ägna särskild uppmärksamhet åt barn och ungdomar för att främja deras språkutveckling och stimulera till läsning, bland annat genom att erbjuda litteratur utifrån deras behov och förutsättningar.
9 §
På folkbiblioteken ska allmänheten avgiftsfritt få låna eller på annat sätt få tillgång till litteratur under en viss tid oavsett publiceringsform.
Första stycket hindrar inte att folkbiblioteken tar ut
1. ersättning för kostnader för porto, fotokopiering och andra liknande tjänster, och
2. avgift för de fall låntagare inte inom avtalad tid lämnar tillbaka det som de har lånat.
Skolbibliotek
10 §
För skolbibliotek finns utöver vad som gäller enligt  denna lag ytterligare bestämmelser i 2 kap. 24 a-24 d §§  skollagen (2010:800).
Lag (2024:1073)
.
Regional biblioteksverksamhet
11 §
Varje region och de kommuner som inte ingår i en region  ska bedriva regional biblioteksverksamhet med syfte att främja  samarbete, verksamhetsutveckling och kvalitet när det gäller  de folkbibliotek som är verksamma i länet.
Lag (2019:961)
.
Högskolebibliotek
12 §
Det ska finnas tillgång till högskolebibliotek vid alla universitet och högskolor som omfattas av högskolelagen
(1992:1434). Dessa bibliotek ska svara för biblioteksverksamhet inom de områden som anknyter till utbildning och forskning vid universitetet eller högskolan.
Lånecentraler
13 §
För en kompletterande informations- och medieförsörjning ska det finnas en eller flera lånecentraler.
Samverkan
14 §
I syfte att ge alla tillgång till landets samlade biblioteksresurser ska bibliotek och bibliotekshuvudmän inom det allmänna biblioteksväsendet samverka.
15 §
Biblioteken i det allmänna biblioteksväsendet ska avgiftsfritt ställa litteratur ur de egna samlingarna till varandras förfogande.
Skyldigheten att avgiftsfritt ställa litteratur till förfogande gäller inte för folk- eller skolbibliotek.
16 §
Bestämmelsen i 2 kap. 1 § kommunallagen (2017:725) om  anknytning till kommunens område eller dess medlemmar hindrar  inte att folk- eller skolbibliotek avgiftsfritt ställer  litteratur till förfogande för ett bibliotek i det allmänna  biblioteksväsendet som är beläget utanför kommungränsen.
Lag (2017:768)
.
Biblioteksplaner
17 §
Kommuner och regioner ska anta biblioteksplaner för sin  verksamhet på biblioteksområdet.
Lag (2019:961)
.
Uppföljning
18 §
Den myndighet som regeringen bestämmer ska ha en nationell överblick över och främja samverkan inom det allmänna biblioteksväsendet.
Myndigheten ska tillsammans med de regionala biblioteksverksamheterna och kommunerna följa upp hur de biblioteksplaner som antagits har utformats och hur de används.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.