Title: Förordning (2021:1335) om utbildning till lärare och förskollärare
SFS Number: Svensk författningssamling 2021:1335
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20211335-om-utbildning-till-larare_sfs-2021-1335/
Source Link: http://rkrattsbaser.gov.se/sfst?bet=2021:1335
Amendment Register Link: http://rkrattsbaser.gov.se/sfsr?bet=2021:1335
Ministry/Authority: Utbildningsdepartementet
Issued: 2021-12-22
Metadata: {"Utfärdad": "2021-12-22", "Ändrad": "t.o.m. SFS 2024:164"}

==================================================

Förordning (2021:1335) om utbildning till lärare och förskollärare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:1335
Departement/myndighet
:   
Utbildningsdepartementet
Utfärdad
:   
2021-12-22
Ändrad
:   
t.o.m. SFS 2024:164
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Grundläggande krav på utbildningen
3 kap. Särskilda krav på utbildningen
4 kap. Kombinationer av undervisningsämnen i utbildning som  leder till ämneslärarexamen
5 kap. Samverkan och anställningar inom utbildningen
1 kap. Inledande bestämmelser
Inledning
1 §
Denna förordning reglerar hur utbildning till lärare och  förskollärare ska utformas.
Med utbildning till lärare avses i denna förordning  utbildningsprogram som leder till grundlärar-, ämneslärar-  eller yrkeslärarexamen och utbildning enligt
- förordningen (2011:686) om kompletterande pedagogisk  utbildning som leder till ämneslärarexamen,
- förordningen (2016:705) om kompletterande pedagogisk  utbildning som leder till ämneslärarexamen för personer som  har en examen på forskarnivå, och
- förordningen (2021:1336) om försöksverksamhet med  kompletterande pedagogisk utbildning som leder till  grundlärarexamen eller ämneslärarexamen.
Med utbildning till förskollärare avses i denna förordning  utbildningsprogram som leder till förskollärarexamen.
2 §
I denna förordning finns bestämmelser om
- grundläggande krav på utbildningen (2 kap.),
- särskilda krav på utbildningen (3 kap.),
- kombinationer av undervisningsämnen i utbildning som leder  till ämneslärarexamen (4 kap.), och
- samverkan och anställningar inom utbildningen (5 kap.).
De grundläggande kraven på utbildningen i 2 kap. är gemensamma  för utbildning som leder till förskollärar-, grundlärar-,  ämneslärar- och yrkeslärarexamen.
De särskilda kraven på utbildningen i 3 kap. är  programspecifika och gäller enbart för utbildning som leder  till förskollärar-, grundlärar- eller ämneslärarexamen.
Förordning (2024:164).
3 §
Förordningen är meddelad med stöd av 8 kap. 7 §  regeringsformen.
Uttryck i förordningen
4 §
I förordningen avses med
- högskolor: universitet och högskolor som omfattas av  högskolelagen (1992:1434) och enskilda utbildningsanordnare  som har tillstånd enligt lagen (1993:792) om tillstånd att  utfärda vissa examina,
- praktiknära forskning: forskning i samverkan med  förskollärar- och lärarprofessionen utifrån förskolans och  skolans behov av kunskap för att förbättra verksamheten,
- undervisningsämne: ett ämne som ska ingå i en lärares examen  och som motsvaras av ett av skolväsendets ämnen som det finns  en fastlagd kurs- eller ämnesplan för eller, i vissa fall när  utbildningen inriktar sig mot arbete i gymnasieskolan, flera  ämnen i skolväsendet som det finns fastlagda ämnesplaner för.
Förordning (2024:164).
5 §
Av 6 kap. 4 § första och andra styckena  högskoleförordningen (1993:100) framgår dels att inom  högskoleutbildning får bara de examina avläggas som anges i  bilaga 2 till den förordningen (examensordningen), dels att  det i examensordningen anges på vilken nivå en viss examen ska  avläggas och vilka krav som ska uppfyllas för en viss examen 
(examensbeskrivning).
Av 6 kap. 4 § tredje stycket samma förordning framgår att det  i bland annat följande förordningar finns avvikande  bestämmelser om vilka krav som ska uppfyllas för förskollärar-,  grundlärar-, ämneslärar- och yrkeslärarexamen och på vilken  nivå sådana examina ska avläggas:
- förordningen (2011:686) om kompletterande pedagogisk  utbildning som leder till ämneslärarexamen,
- förordningen (2016:705) om kompletterande pedagogisk  utbildning som leder till ämneslärarexamen för personer som  har en examen på forskarnivå, och
- förordningen (2021:1336) om försöksverksamhet med  kompletterande pedagogisk utbildning som leder till  grundlärarexamen eller ämneslärarexamen.
Av 6 kap. 5 § högskoleförordningen framgår att det i denna  förordning finns krav på den utbildning som ska leda fram till  förskollärar-, grundlärar-, ämneslärar- och yrkeslärarexamen.  I bland annat de förordningar som anges i andra stycket finns  det bestämmelser som avviker från denna förordning.
Förordning (2024:164).
5 a §
Av 2 kap. 13-19 §§ skollagen (2010:800) och förordningen 
(2011:326) om behörighet och legitimation för lärare och  förskollärare framgår vad som krävs för att få bedriva  undervisning i skolväsendet.
Av 2 kap. 22 a § förordningen om behörighet och legitimation  för lärare och förskollärare framgår vilka ämnen i  gymnasieskolan som motsvaras av de undervisningsämnen som  anges i 4 kap. 4 §. Förordning (2024:164).
2 kap. Grundläggande krav på utbildningen
1 §
Ett grundläggande krav på utbildning till lärare och  förskollärare är att den ska innefatta
- utbildningsvetenskaplig kärna om 60 högskolepoäng, och
- verksamhetsförlagd utbildning om 30 högskolepoäng.
Utbildningsvetenskaplig kärna
2 §
Innehållet i den utbildningsvetenskapliga kärnan ska ge en  grund inom de kunskapsområden som är centrala för  yrkesutövningen.
3 §
Studierna inom den utbildningsvetenskapliga kärnan ska  anknyta till den kommande yrkesutövningen och omfatta  följande:
- skolväsendets historia, organisation och villkor samt  värdegrunden i förskolan och skolan, innefattande de  grundläggande demokratiska värderingarna och de mänskliga  rättigheterna,
- läroplansteori och didaktik,
- vetenskapsteori och forskningsmetodik,
- utveckling och lärande, som ska ha ett tvärvetenskapligt  perspektiv där kognitionsvetenskap ingår, samt  specialpedagogik,
- sociala relationer, konflikthantering och ledarskap,
- uppföljning och analys av lärande och utveckling för arbete  som förskollärare eller bedömning och betygssättning för  arbete som lärare, och
- utvärdering och utvecklingsarbete.
Verksamhetsförlagd utbildning
Allmänna bestämmelser
4 §
Den verksamhetsförlagda utbildningen ska syfta till att ge  praktiska färdigheter i yrkesutövningen och möjlighet att  tillämpa teoretiska kunskaper. Detta ska ske genom deltagande  i skol- och förskoleverksamhet under handledning.
I den verksamhetsförlagda utbildningen ska högskolorna använda  sig av övningsskolor och övningsförskolor enligt 10-12 §§.
5 §
För utbildning till lärare och förskollärare ska den  verksamhetsförlagda utbildningen vara förlagd inom relevant  verksamhet och, för utbildning till lärare, även inom relevant  ämne.
Att en del av ämnesstudierna och de ämnesdidaktiska studierna  ska utgöras av verksamhetsförlagd utbildning framgår av 3 kap. 
4 § andra stycket, 5 § tredje stycket, 7 § tredje stycket och 
8 § tredje stycket.
6 §
Högskolorna ska, i den utsträckning det är möjligt,  förlägga den verksamhetsförlagda utbildningen inom  verksamheter med olika förutsättningar.
I det fall utbildningen sker på distans ska högskolan se till  att den verksamhetsförlagda utbildningen förläggs så nära  studentens bostadsort som möjligt.
7 §
För en helt eller delvis verksamhetsförlagd kurs ska fler  än ett betygssteg användas för ett godkänt resultat, om den  verksamhetsförlagda delen av kursen omfattar mer än tre  högskolepoäng.
Av 6 kap. 18 § tredje stycket högskoleförordningen (1993:100)  framgår att betyget beslutas av en examinator.
8 §
Högskolorna ska sträva efter att särskilt yrkesskickliga  lärare och förskollärare används i den verksamhetsförlagda  utbildningen.
Högskolorna ska anordna utbildning (handledarutbildning) av de  lärare och förskollärare som handleder studenter under deras  verksamhetsförlagda utbildning, om det inte finns tillräckligt  många utbildade handledare i den verksamhet där studenterna  genomför sin utbildning.
9 §
Vid högskolan ska det finnas lärare som har till uppgift  att följa och bidra till studenternas utveckling under den  verksamhetsförlagda delen av utbildningen. Sådana lärare ska  ge handledarna stöd i deras arbete med studenterna under den  verksamhetsförlagda utbildningen.
Särskilda bestämmelser om övningsskolor och övningsförskolor
10 §
En övningsskola eller övningsförskola är en eller flera  skol- eller förskoleenheter inom grundskolan, gymnasieskolan,  den kommunala vuxenutbildningen eller förskolan där
1. ledning, organisation och undervisning såväl som kvalitets-  och utvecklingsarbete håller god kvalitet,
2. det finns så många lärare eller förskollärare som är  handledare att var och en av dem handleder endast ett fåtal  lärar- eller förskollärarstudenter, och
3. handledarna har
a) nödvändig lärar- eller förskollärarutbildning,
b) minst 7,5 högskolepoäng inom området handledarskap eller  motsvarande, och
c) bedömts vara särskilt yrkesskickliga lärare eller  förskollärare.
11 §
Övningsskolor och övningsförskolor ska ge studenterna en  inblick i praktiknära forskning.
12 §
Vid högskolorna ska alla studenter fullgöra en så stor  del som möjligt av sin verksamhetsförlagda utbildning vid en  övningsskola eller övningsförskola.
Högskolan ska eftersträva en hög koncentration av studenter  vid varje övningsskola eller övningsförskola.
Kraven enligt första stycket eller i 10 och 11 §§ gäller inte  om det finns särskilda skäl.
3 kap. Särskilda krav på utbildningen
Särskilda krav på utbildning till förskollärare
1 §
En utbildning till förskollärare ska innefatta studier  inom det förskolepedagogiska området om 120 högskolepoäng.
Särskilda krav på utbildning till lärare
Grundlärarexamen
2 §
En utbildning till lärare som leder till en  grundlärarexamen ska ges med inriktning mot arbete i  fritidshem, med inriktning mot arbete i förskoleklass och  grundskolans årskurs 1-3 eller med inriktning mot arbete i  grundskolans årskurs 4-6.
En sådan utbildning ska innefatta ämnesstudier och  ämnesdidaktiska studier med relevans för undervisning i något  av skolväsendets ämnen för vilket det finns en fastlagd  kursplan.
3 §
I utbildning med inriktning mot arbete i fritidshem ska  ämnesstudierna och de ämnesdidaktiska studierna omfatta 
90 högskolepoäng, varav 60 högskolepoäng inom det  fritidspedagogiska området och 30 högskolepoäng i ett eller  två praktiska eller estetiska ämnen.
4 §
I utbildning med inriktning mot arbete i förskoleklass och  grundskolans årskurs 1-3 ska ämnesstudierna och de  ämnesdidaktiska studierna omfatta totalt 165 högskolepoäng i  svenska, matematik, engelska, samhällsorienterande ämnen,  naturorienterande ämnen och teknik. Svenska som andraspråk  eller modersmål kan ingå i ämnesstudierna och de  ämnesdidaktiska studierna. För svenska och matematik krävs  minst 30 högskolepoäng i vardera ämnet och för engelska krävs  minst 15 högskolepoäng.
Av ämnesstudierna och de ämnesdidaktiska studierna ska 
15 högskolepoäng utgöra ämnesrelaterad verksamhetsförlagd  utbildning.
5 §
I utbildning med inriktning mot arbete i grundskolans  årskurs 4-6 ska ämnesstudierna och de ämnesdidaktiska  studierna omfatta totalt 165 högskolepoäng i svenska,  matematik, engelska och ett valbart fördjupningsområde. För  svenska, engelska och matematik krävs minst 30 högskolepoäng i  vardera ämnet. Därutöver krävs 30 högskolepoäng i något av de  för studenten valbara områdena:
1. naturorienterande ämnen och teknik,
2. samhällsorienterande ämnen,
3. ett eller två praktiska eller estetiska ämnen,
4. modersmål,
5. svenska som andraspråk, eller
6. svenska som andraspråk och ett praktiskt eller estetiskt  ämne.
Om det valbara området består av svenska som andraspråk och  ett praktiskt eller estetiskt ämne enligt första stycket 6  krävs minst 15 högskolepoäng i svenska som andraspråk.
Av ämnesstudierna och de ämnesdidaktiska studierna ska 
15 högskolepoäng utgöra ämnesrelaterad verksamhetsförlagd  utbildning.
Ämneslärarexamen
6 §
En utbildning till lärare som leder till ämneslärarexamen  ska ges med inriktning mot arbete i grundskolans årskurs 7-9  eller med inriktning mot arbete i gymnasieskolan.
En sådan utbildning ska innefatta ämnesstudier och  ämnesdidaktiska studier med relevans för ett  undervisningsämne.
Att utbildningen för var och en av inriktningarna ska ges med  ett begränsat antal kombinationer av undervisningsämnen  framgår av 4 kap. Förordning (2024:164).
7 §
I utbildning med inriktning mot arbete i grundskolans  årskurs 7-9 ska ämnesstudierna och de ämnesdidaktiska  studierna omfatta totalt 165 högskolepoäng i två  undervisningsämnen eller totalt 195 högskolepoäng i tre  undervisningsämnen. Utbildningen ska dock omfatta ämnesstudier  och ämnesdidaktiska studier om totalt 195 högskolepoäng i två  undervisningsämnen när två av undervisningsämnena svenska,  samhällskunskap eller musik ingår i utbildningen. Utbildningen  får vidare omfatta ämnesstudier och ämnesdidaktiska studier om  totalt 195 högskolepoäng i två undervisningsämnen om  undervisningsämnet bild eller musik ingår i utbildningen.
Utbildningen ska omfatta minst en fördjupning om 
90 högskolepoäng i relevant ämne eller ämnesområde. För varje  övrigt ämne som ingår i utbildningen krävs minst 
45 högskolepoäng om utbildningen omfattar tre  undervisningsämnen och minst 60 högskolepoäng om utbildningen  omfattar två undervisningsämnen. När svenska, samhällskunskap  eller musik ingår krävs dock alltid 90 högskolepoäng inom de  ämnesområden som är relevanta för dessa undervisningsämnen.
Av ämnesstudierna och de ämnesdidaktiska studierna ska 
15 högskolepoäng utgöra ämnesrelaterad verksamhetsförlagd  utbildning. Förordning (2024:164).
8 §
I utbildning med inriktning mot arbete i gymnasieskolan  ska ämnesstudierna och de ämnesdidaktiska studierna omfatta  totalt 225 högskolepoäng i två undervisningsämnen.  Utbildningen ska dock omfatta ämnesstudier och ämnesdidaktiska  studier om totalt 255 högskolepoäng i två undervisningsämnen  om undervisningsämnet svenska, samhällskunskap eller musik  ingår.
Utbildningen ska omfatta en fördjupning om 120 högskolepoäng i  relevant ämne eller ämnesområde och en fördjupning om 
90 högskolepoäng i ett annat relevant ämne eller ämnesområde.  När svenska, samhällskunskap eller musik ingår krävs dock  alltid 120 högskolepoäng inom de ämnesområden som är relevanta  för dessa undervisningsämnen.
Av ämnesstudierna och de ämnesdidaktiska studierna ska 
15 högskolepoäng utgöra ämnesrelaterad verksamhetsförlagd  utbildning. Förordning (2024:164).
4 kap. Kombinationer av undervisningsämnen i utbildning som  leder till ämneslärarexamen
Innehåll
1 §
I detta kapitel finns bestämmelser om vilka  undervisningsämnen som får kombineras i en utbildning som  leder till ämneslärarexamen enligt högskoleförordningen 
(1993:100). Förordning (2024:164).
Kombinationer av undervisningsämnen för inriktning mot  grundskolans årskurs 7-9
Grupper av undervisningsämnen
2 §
Undervisningsämnen för inriktning mot arbete i  grundskolans årskurs 7-9 delas in i följande grupper:
1. engelska, matematik, modersmål, moderna språk, svenska,  svenska som andraspråk och teckenspråk,
2. geografi, historia, religionskunskap och samhällskunskap,
3. biologi, fysik, kemi och teknik,
4. hem- och konsumentkunskap, idrott och hälsa och slöjd, och
5. bild och musik. Förordning (2024:164).
Tillåtna kombinationer av undervisningsämnen
3 §
För inriktning mot arbete i grundskolans årskurs 7-9 får  undervisningsämnena kombineras enligt följande:
1. två undervisningsämnen ur någon av grupperna i 2 § 1-3,
2. ett undervisningsämne ur gruppen i 2 § 1 och ett  undervisningsämne ur någon av grupperna i 2 § 2-5,
3. ett undervisningsämne ur grupperna i 2 § 2 eller 3 och ett  undervisningsämne ur någon av grupperna i 2 § 4 eller 5,
4. två olika språk inom undervisningsämnet moderna språk,  eller
5. undervisningsämnena bild och slöjd.
Om examen omfattar ytterligare ett undervisningsämne utöver  vad som anges i
1. första stycket 1-3 eller 5 ska detta ämne vara ett annat  undervisningsämne ur någon av grupperna i 2 § 1-5, eller
2. första stycket 4 ska detta ämne vara ett tredje språk inom  undervisningsämnet moderna språk eller ett annat ämne ur någon  av grupperna i 2 § 1-5. Förordning (2024:164).
Kombinationer av undervisningsämnen för inriktning mot  gymnasieskolan
Grupper av undervisningsämnen
4 §
Undervisningsämnen för inriktning mot arbete i  gymnasieskolan delas in i följande grupper:
1. engelska, matematik, modersmål, svenska och svenska som  andraspråk,
2. grekiska, latin, moderna språk och teckenspråk,
3. filosofi, företagsekonomi, geografi, historia, juridik,  psykologi, religionskunskap och samhällskunskap,
4. biologi, fysik, kemi, naturkunskap och teknik,
5. idrott och hälsa, och
6. bild, dans, musik och teater. Förordning (2024:164).
Tillåtna kombinationer av undervisningsämnen
5 §
För inriktning mot arbete i gymnasieskolan får  undervisningsämnena kombineras enligt följande:
1. två undervisningsämnen ur någon av grupperna i 4 § 1-4,
2. ett undervisningsämne ur gruppen i 4 § 1 och ett annat  undervisningsämne ur någon av grupperna i 4 § 2-4,
3. två olika språk inom undervisningsämnet moderna språk,
4. undervisningsämnet idrott och hälsa och ett  undervisningsämne ur någon av grupperna i 4 § 1-4,
5. ett undervisningsämne ur gruppen i 4 § 6 och ett  undervisningsämne ur någon av grupperna i 4 § 1-4, eller
6. ett undervisningsämne ur gruppen i 4 § 6 och ytterligare 
90 högskolepoäng inom det i gruppen i 4 § 6 valda  undervisningsämnet. Förordning (2024:164).
5 kap. Samverkan och anställningar inom utbildningen
Samverkan
1 §
Högskolan ska ha en struktur för samverkan om utbildningen  till lärare och förskollärare. Samverkan ska ske inom  högskolan, med andra högskolor och med huvudmän inom  skolväsendet. Samverkan ska ske om utbildningen och om  forskning med anknytning till utbildningen.
Anställningar inom utbildningen
2 §
Högskolan ska sträva efter att inkludera särskilt  yrkesskickliga lärare och förskollärare från skolväsendet i  utbildning till lärare och förskollärare. Sådana lärare och  förskollärare kan anställas för en begränsad tid enligt 4 kap. 
9 § högskoleförordningen (1993:100).
Inom utbildningen ska högskolan också sträva efter att  anställa lärare med examen på forskarnivå.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.