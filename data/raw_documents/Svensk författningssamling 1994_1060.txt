Title: Förordning (1994:1060) om intensivövervakning med elektronisk kontroll
SFS Number: Svensk författningssamling 1994:1060
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19941060-om-intensivovervakning-med_sfs-1994-1060/
Source Link: http://rkrattsbaser.gov.se/sfst?bet=1994:1060
Amendment Register Link: http://rkrattsbaser.gov.se/sfsr?bet=1994:1060
Ministry/Authority: Justitiedepartementet L5
Issued: 1994-06-09
Metadata: {"Utfärdad": "1994-06-09", "Ändrad": "t.o.m. SFS 2025:474"}

==================================================

Förordning (1994:1060) om intensivövervakning med elektronisk kontroll
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1994:1060
Departement/myndighet
:   
Justitiedepartementet L5
Utfärdad
:   
1994-06-09
Omtryck
:   
SFS 1996:1088
Ändrad
:   
t.o.m. SFS 2025:474
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
När en domstol underrättar den som dömts till fängelse i högst sex månader om utgången i målet, skall domstolen skriftligen informera den dömde om möjligheten att verkställa straffet genom intensivövervakning med elektronisk kontroll.
Sådan information behöver dock inte lämnas om den redan har lämnats av en lägre domstol. Förordning (2007:103).
2 §
I fall som avses i 1 § lagen (1994:451) om  intensivövervakning med elektronisk kontroll behöver det inte  utfärdas ett föreläggande om inställelse vid  kriminalvårdsanstalt enligt 6 § första stycket strafftidslagen 
(2018:1251) förrän Kriminalvården fått tillfälle att informera  den dömde om innehållet i lagen om intensivövervakning med  elektronisk kontroll. Förordning (2019:99).
3 §
Meddelar en allmän förvaltningsdomstol eller en övervakningsnämnd beslut i mål eller ärende enligt lagen
(1994:451) om intensivövervakning med elektronisk kontroll, ska en kopia av beslutet utan dröjsmål skickas till Kriminalvården.
Förordning (2011:145).
4 §
Har verkställighet utanför anstalt enligt lagen (1994:451)  om intensivövervakning med elektronisk kontroll påbörjats och  beslutar övervakningsnämnden att beslutet om sådan  verkställighet ska upphävas eller beslutar Kriminalvården att  beslutet tills vidare inte ska gälla, ska nämnden eller  myndigheten underrätta Polismyndigheten. Underrättelsen ska  innehålla uppgift om den ort där den dömde vistas eller senast  har vistats eller har sin hemort. När Polismyndigheten  omhändertar den dömde för förpassning till en  kriminalvårdsanstalt eller ett häkte, ska myndigheten  omedelbart underrätta övervakningsnämnden och Kriminalvården  om datum och tidpunkt för omhändertagandet.
Meddelar Kriminalvården ett sådant beslut som avses i första  stycket, ska myndigheten underrätta den aktuella  övervakningsnämnden. Om beslutet meddelas under en sådan dag  som anges i 5 § eller nära inpå en sådan dag, ska  underrättelse också lämnas till den övervakningsnämnd som har  eller kommer att ha beredskap. Denna nämnd behöver dock inte  underrättas om beslutet meddelas nära inpå en arbetsdag.
Förordning (2019:99).
5 §
Mellan kl. 09.00 och 13.00 under söndag, annan allmän helgdag, lördag, midsommarafton, julafton och nyårsafton skall övervakningsnämnderna ha beredskap för prövning av frågor om upphävande av beslut om verkställighet utanför anstalt. Beredskapen skall fullgöras av ordförandena i nämnderna. Förordning (1996:1088).
6 §
Kriminalvården indelar övervakningsnämnderna i tre beredskapsområden. En övervakningsnämnd i varje beredskapsområde skall ha beredskap under tid som anges i 5 §.
Förordning (2005:1012).
7 §
Den övervakningsnämnd som Kriminalvården bestämmer skall svara för samordningen av beredskapen inom beredskapsområdet.
Övervakningsnämnderna inom beredskapsområdet fördelar beredskapen mellan sig. Om nämnderna inte kan enas om fördelningen avgörs frågan av Kriminalvården. Förordning (2005:1012).
8 §
En övervakningsnämnd som har beredskap skall underrätta andra övervakningsnämnder om sin befattning med ärenden som normalt  skulle ha handlagts av dessa nämnder. Förordning (1996:1088).
9 §
Kriminalvården får meddela närmare föreskrifter om beredskapen i övrigt samt ytterligare föreskrifter om verkställigheten av lagen (1994:451) om intensivövervakning med elektronisk kontroll. Förordning (2005:1012).
10 §
Om Kriminalvården beslutar att en person som är dömd för ett brott som har riktat sig mot någons liv, hälsa, frihet eller frid ska verkställa fängelsestraffet genom intensivövervakning med elektronisk kontroll, ska Kriminalvården underrätta målsäganden om beslutet.
Underrättelsen ska utformas på ett sätt som är lämpligt med hänsyn till omständigheterna i det enskilda fallet. Den ska innehålla information om de regler som gäller för meddelande av kontaktförbud enligt lagen (1988:688) om kontaktförbud.
Förordning (2011:971).
11 §
Bestämmelserna i förordningen (1989:929) om ersättning av allmänna medel för skada orsakad av den som utför samhällstjänst skall också tillämpas på skada som orsakats av den som utför oavlönat arbete enligt en föreskrift som meddelats med stöd av 8 § första stycket 2 lagen (1994:451) om intensivövervakning med elektronisk kontroll.
Förordning (2007:103).
12 §
För varje person som undergår verkställighet genom intensivövervakning med elektronisk kontroll skall föras journal enligt föreskrifter som Kriminalvården meddelar.
Förordning (2005:1012).
13 §
Bestämmelser om skyldighet att anmäla till socialnämnden  att ett barn kan behöva nämndens skydd finns i 19 kap. 1 §  socialtjänstlagen (2025:400). Förordning (2025:474).
14 §
När Polismyndigheten har tagit upp fingeravtryck,  salivprov för dna-analys och fotografi av ansikte med stöd av 
8 a § lagen (1994:451) om intensivövervakning med elektronisk  kontroll ska Kriminalvården underrättas. Förordning (2025:146).
Övergångsbestämmelser
1994:1060
Denna förordning träder i kraft den 1 augusti 1994 och upphör att gälla vid utgången av år 1998. Förordningen skall dock även därefter tillämpas i fall som avses i punkt 1 andra - fjärde meningarna i övergångsbestämmelserna till lagen (1994:451) om försöksverksamhet med intensivövervakning med elektronisk kontroll.
(Förordning 1996:785).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.