Title: Förordning (2022:98) om statligt stöd till åtgärder för efterbehandling av föroreningsskador
SFS Number: Svensk författningssamling 2022:98
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202298-om-statligt-stod-till_sfs-2022-98/
Source Link: http://rkrattsbaser.gov.se/sfst?bet=2022:98
Amendment Register Link: http://rkrattsbaser.gov.se/sfsr?bet=2022:98
Ministry/Authority: Klimat- och näringslivsdepartementet
Issued: 2022-02-03
Metadata: {"Utfärdad": "2022-02-03"}

==================================================

Förordning (2022:98) om statligt stöd till åtgärder för efterbehandling av föroreningsskador
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:98
Departement/myndighet
:   
Klimat- och näringslivsdepartementet
Utfärdad
:   
2022-02-03
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Om det finns medel och förutsättningar för att ge stöd,  får Naturvårdsverket bevilja medel till länsstyrelsen enligt  denna förordning för åtgärder som syftar till att  efterbehandla en föroreningsskada på en fastighet.
2 §
Om Naturvårdsverket har beviljat medel till länsstyrelsen,  får länsstyrelsen ge statligt stöd till fastighetsägande  företag enligt denna förordning.
3 §
Förordningen gäller inte åtgärder som måste genomföras för  att den myndighet som är tillsynsmyndighet enligt  miljötillsynsförordningen (2011:13) har
1. begärt verkställighet enligt 26 kap. 17 § miljöbalken,  eller
2. meddelat beslut om rättelse enligt 26 kap. 18 §  miljöbalken.
4 §
Förordningen är meddelad med stöd av 8 kap. 7 §  regeringsformen.
Ordförklaringar
5 §
I denna förordning betyder
- föroreningsskada: en miljöskada som kan medföra skada eller  olägenhet för människors hälsa eller miljön enligt 10 kap. 1 §  första stycket miljöbalken,
- fastighetsägande företag: en fysisk eller juridisk person  som bedriver ekonomisk verksamhet genom att tillhandahålla  varor eller tjänster på en marknad och som äger en fastighet  som är föroreningsskadad, och
- huvudman: en kommun eller en annan statlig myndighet än  länsstyrelsen som har ansvar för budget och för att genomföra  och följa upp åtgärder som stöd ges för enligt denna  förordning.
I övrigt har ord och uttryck i förordningen samma betydelse  som i kommissionens förordning (EU) nr 651/2014 av den 17 juni 
2014 genom vilken vissa kategorier av stöd förklaras förenliga  med den inre marknaden enligt artiklarna 107 och 108 i  fördraget.
Förutsättningar för stöd
6 §
Stöd får ges endast för
1. åtgärder som behövs för att efterbehandla en  föroreningsskada, och
2. uppföljning och utvärdering av en genomförd åtgärd.
7 §
Stöd får endast ges om det fastighetsägande företaget har  medgett att
1. huvudmannen ska ansvara för att efterbehandlingen  genomförs, och
2. länsstyrelsen betalar ut stödet till huvudmannen.
8 §
Om en fastighet ökar i värde till följd av en åtgärd  enligt denna förordning, får stöd endast ges om det  fastighetsägande företaget kommer överens med huvudmannen om  att företaget ska svara för kostnader motsvarande  värdeökningen i den utsträckning som avses i 10 kap. 9 §  miljöbalken.
9 §
Stöd får endast ges om huvudmannen har åtagit sig att  ansvara för att efterbehandlingen genomförs.
10 §
Stöd får endast ges om
1. ansvar enligt miljöbalken eller äldre lagstiftning att  genomföra eller bekosta åtgärderna inte kan utkrävas eller  endast kan utkrävas delvis,
2. den eller de som är ansvariga för att bekosta åtgärderna  inte kan betala för genomförandet, eller
3. det finns synnerliga skäl.
11 §
Stöd får endast ges i enlighet med de villkor som anges i  kapitel I och artikel 45 i kommissionens förordning 
(EU) nr 651/2014.
12 §
Om uppgifter om ett stöd enligt denna förordning ska  offentliggöras enligt artikel 9 i kommissionens förordning 
(EU) nr 651/2014, får stödet endast beviljas om företaget  samtycker till offentliggörandet.
13 §
Stöd får inte ges för åtgärder som har påbörjats innan
1. Naturvårdsverket har beslutat att bevilja medel för en  åtgärd enligt denna förordning, och
2. länsstyrelsen har beslutat att ge stöd för en åtgärd enligt  denna förordning.
Stödberättigande kostnader
14 §
Stödberättigande kostnader är kostnaderna för  efterbehandlingen och kostnaderna för uppföljning och  utvärdering av en genomförd åtgärd, efter det att avdrag har  gjorts för sådan kostnad som avses i 8 § och sådana kostnader  som ska ersättas av annan ansvarig.
En kostnad som annat offentligt stöd har getts för är inte  stödberättigande.
15 §
Stöd får ges för hela eller delar av den stödberättigande  kostnaden enligt 14 §.
Huvudman
16 §
Länsstyrelsen ska före ansökan om stöd utse en huvudman.  Innan länsstyrelsen utser en huvudman, ska länsstyrelsen föra  en dialog med tilltänkt huvudman och den eller de kommuner där  det skadade området ligger. En huvudman får endast utses om  den samtycker till det.
Ansökan om stöd
17 §
En ansökan om stöd ska göras skriftligen och lämnas till  länsstyrelsen i det län där efterbehandlingen ska genomföras.  Om ansökan avser ett föroreningsskadat område som ligger i  flera län, ska ansökan lämnas till länsstyrelsen i det län där  huvuddelen av området ligger.
Ansökan om stöd ska göras gemensamt av det eller de  fastighetsägande företag som äger fastigheterna i det  föroreningsskadade område som ansökan avser och av  huvudmannen. Ansökan ska vara undertecknad av de  fastighetsägande företagen och huvudmannen.
18 §
Ansökan ska innehålla
1. namn på och kontaktuppgifter till huvudman och  kontaktperson för huvudman,
2. namn på och kontaktuppgifter till fastighetsägande företag,  antal anställda, årsomsättning och balansomslutning,
3. en ansvarsutredning,
4. uppgifter om vilken åtgärd som stöd söks för och var det  skadade området ligger,
5. en tidsplan,
6. en beskrivning av det föroreningsskadade området och vilka  hälso- och miljörisker som skadan innebär,
7. en beskrivning av föreslagna åtgärder för efterbehandling  och åtgärdsmål,
8. en beskrivning av åtgärdens finansiering inklusive en  kostnadskalkyl och en förteckning över kostnaderna för att  genomföra åtgärden och hur stor andel av kostnaderna som stöd  söks för,
9. en beräkning av hur stor andel av kostnaderna som hänför  sig till varje fastighetsägande företag och fastighet,
10. en värdering gjord av en oberoende auktoriserad  fastighetsvärderare av fastighetens värdeökning till följd av  efterbehandlingen,
11. dokumentation som styrker att huvudman och  fastighetsägande företag har träffat en sådan överenskommelse  som avses i 8 §,
12. uppgifter om status för detaljplan, antal bostäder och en  redogörelse för bostadsbehovet i berörd kommun i de ärenden  där kommunen har åtagit sig att detaljplanera för  bostadsbyggande och efterbehandlingen syftar till att  möjliggöra det,
13. upplysningar om allt annat offentligt stöd som det  fastighetsägande företaget eller någon annan har sökt eller  beviljats och som avser samma kostnader som ansökan avser, och
14. en beskrivning av hur åtgärderna ska följas upp och  utvärderas.
19 §
Ett fastighetsägande företag eller en huvudman ska på  begäran lämna de ytterligare uppgifter som länsstyrelsen  behöver för att kunna granska ansökan om stöd.
Ansökan om medel
20 §
Länsstyrelsen ska bedöma om det finns förutsättningar för  att ge stöd till en åtgärd enligt denna förordning.
21 §
Om länsstyrelsen bedömer att det finns förutsättningar  för att ge stöd till en åtgärd enligt denna förordning, får  länsstyrelsen ansöka om medel till stöd för en sådan åtgärd.  Ansökan ska göras skriftligen och lämnas till  Naturvårdsverket.
Ansökan ska innehålla
1. en sammanfattning av de uppgifter som framgår av 18 §,
2. en bedömning av ansvarsutredningen, och
3. en bedömning i fråga om hur länsstyrelsen prioriterar att  åtgärder vidtas beträffande föroreningsskadan jämfört med  andra föroreningsskador inom länet och med hänsyn till de  kriterier som anges i 22 och 23 §§.
22 §
Inför ansökan om medel ska länsstyrelsen ta hänsyn till  föroreningsskadans farlighet, föroreningsnivån,  spridningsriskerna, omgivningens känslighet och skyddsvärde  samt den samlade risk som föroreningsskadan innebär för  människors hälsa eller miljön.
Om ansökan om medel avser stöd för att åtgärda skadad mark där  kommunen har åtagit sig att detaljplanera för bostadsbyggande,  ska hänsyn också tas till bostadsbehovet i kommunen och det  antal bostäder som stödet möjliggör.
23 §
Ansökan om medel ska i första hand göras för den eller de  åtgärder som efterbehandlar föroreningsskador som innebär
1. ett hot mot människors hälsa,
2. ett hot mot naturområden med stora skyddsvärden,
3. ett hot mot betydande vattenförsörjningsintressen,
4. skadliga halter av föroreningar som på grund av bedömd  hälso- eller miljöfarlighet har hög prioritet i miljöarbetet,  eller
5. skadliga halter av föroreningar som försvårar  förutsättningarna för bostadsbyggande.
Prövning av ansökan om medel
24 §
Naturvårdsverket prövar ansökan om medel till stöd för en  åtgärd enligt denna förordning.
25 §
Den nationella plan för avhjälpande av föroreningsskador  som Naturvårdsverket ska ta fram enligt 1 c § förordningen 
(2004:100) om statsbidrag för avhjälpande av föroreningsskador  ska utgöra utgångspunkten för prövningen av ansökningar om  medel enligt denna förordning.
Beslut om medel
26 §
Naturvårdsverket får förena beslut om att bevilja medel  till stöd för en åtgärd enligt denna förordning med villkor  för användningen av medlen.
I ett beslut om att bevilja medel ska Naturvårdsverket upplysa  om
1. vilken länsstyrelse som tar emot medlen,
2. vem som är sökande hos länsstyrelsen enligt 18 § 1 och 2,
3. den åtgärd som medlen avser att stödja, och
4. det totala belopp som beviljas.
Utbetalning av medel
27 §
Naturvårdsverket betalar ut beviljade medel till  länsstyrelsen.
Prövning av ansökan om stöd
28 §
Länsstyrelsen prövar ansökan om stöd för en åtgärd enligt  denna förordning.
Beslut om stöd
29 §
Länsstyrelsen får förena beslut om stöd för en åtgärd  enligt denna förordning med de villkor som krävs för att  syftet med stödet ska tillgodoses.
I ett beslut om stöd ska länsstyrelsen upplysa om
1. vem som är huvudman,
2. vilket eller vilka fastighetsägande företag som är  stödmottagare,
3. den åtgärd som stöd lämnas för,
4. det totala stödbeloppet som beviljas, och
5. hur stor del av det totala beloppet som hänför sig till  varje fastighetsägande företag och fastighet.
Utbetalning av stöd
30 §
Länsstyrelsen ska betala ut stödet till den huvudman som  ansvarar för att genomföra åtgärderna, i den takt som behövs  för att genomföra dem.
31 §
Länsstyrelsen ska besluta att ett stöd inte ska betalas  ut om det fastighetsägande företaget är föremål för  betalningskrav på grund av ett beslut av Europeiska  kommissionen som förklarar ett stöd beviljat av en svensk  stödgivare olagligt och oförenligt med den inre marknaden.
32 §
Länsstyrelsen ska besluta att ett stöd helt eller delvis  inte ska betalas ut, om
1. det fastighetsägande företaget eller huvudmannen genom att  ha lämnat oriktiga uppgifter eller på annat sätt orsakat att  stödet har getts felaktigt eller med för högt belopp,
2. stödet av något annat skäl än de i 1 har getts felaktigt  eller med för högt belopp och det fastighetsägande företaget  eller huvudmannen skäligen borde ha insett detta, eller
3. ett villkor för stödet inte har följts och avvikelsen inte  är av mindre betydelse.
Redovisning
33 §
Huvudmannen ska på begäran av länsstyrelsen lämna  uppgifter om stödets användning, slutlig redovisning av  genomförda åtgärder och specificerade skriftliga underlag som  styrker de stödberättigande kostnaderna.
34 §
Länsstyrelsen ska till Naturvårdsverket slutredovisa en  genomförd åtgärd som omfattas av stöd enligt denna förordning  tillsammans med en ekonomisk redovisning.
Slutredovisningen ska lämnas senast sex månader efter det att  åtgärderna har slutförts, om inte Naturvårdsverket beslutar om  annat.
Tillsyn, uppföljning och utvärdering
35 §
Länsstyrelsen utövar tillsyn över att villkoren för  stödet följs.
36 §
Naturvårdsverket ska följa upp och utvärdera de stöd som  ges enligt denna förordning.
37 §
Ett fastighetsägande företag eller en huvudman som har  tagit emot stöd ska på begäran lämna de uppgifter som  länsstyrelsen eller Naturvårdsverket behöver för att utöva  tillsyn eller följa upp och utvärdera stödet.
Vägledning
38 §
Naturvårdsverket ska ge länsstyrelserna vägledning enligt  denna förordning.
39 §
Länsstyrelserna ska ge huvudmän vägledning enligt denna  förordning.
Återbetalning och återkrav
40 §
Ett fastighetsägande företag är skyldigt att betala  tillbaka hela eller en del av ett utbetalat stöd som har  använts, om
1. det fastighetsägande företaget genom att ha lämnat oriktiga  uppgifter eller på annat sätt har orsakat att stödet har getts  felaktigt eller med för högt belopp,
2. stödet av något annat skäl än de i 1 har getts felaktigt  eller med för högt belopp och det fastighetsägande företaget  skäligen borde ha insett detta, eller
3. det fastighetsägande företaget inte har följt ett villkor  för stödet och det är skäligt att företaget ska betala  tillbaka stödet.
Ränta enligt räntelagen (1975:635) ska betalas på det belopp  som det fastighetsägande företaget är skyldigt att återbetala.
41 §
Om ett fastighetsägande företag är återbetalningsskyldigt  enligt 40 § ska länsstyrelsen besluta att helt eller delvis  kräva tillbaka stödet med ränta.
Länsstyrelsen får besluta att helt eller delvis avstå från  kravet eller räntan, om det finns särskilda skäl.
42 §
Länsstyrelsen får besluta att kräva tillbaka ett  utbetalat stöd från en huvudman som är en kommun, om
1. stödet inte har använts,
2. stödbeslutet har grundats på oriktiga eller ofullständiga  uppgifter från huvudmannen, eller
3. ett villkor för stödet inte har följts och avvikelsen inte  är av mindre betydelse.
43 §
Om Naturvårdsverket bedömer att det finns skäl att  överväga att ett fastighetsägande företag ska betala tillbaka  ett utbetalat stöd, ska Naturvårdsverket informera  länsstyrelsen om detta.
Ansvar att företräda staten
44 §
Om länsstyrelsen bedömer att det finns skäl att väcka  talan enligt 10 kap. 9 § miljöbalken om kostnadsansvar för  fastighetsägare, ska länsstyrelsen informera Kammarkollegiet  om detta.
45 §
Kammarkollegiet ska företräda staten mot fastighetsägande  företag i mål enligt 21 kap. 1 § första stycket 9 miljöbalken  om kostnadsansvar för fastighetsägare, om det efter  genomförandet av en efterbehandling enligt denna förordning  visar sig att det har skett en värdeökning som innebär att det  fastighetsägande företaget kan förpliktas att svara för  kostnader för efterbehandling enligt 10 kap. 9 § miljöbalken.  Kammarkollegiet ska samråda med Naturvårdsverket och  länsstyrelsen.
Offentliggörande, rapportering och registerföring
46 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och förordningen 
(2016:605) om tillämpning av Europeiska unionens  statsstödsregler.
Överklagande
47 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 31 och 32 §§ får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.