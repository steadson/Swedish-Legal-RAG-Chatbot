Title: Järnvägsmarknadslag (2022:365)
SFS Number: Svensk författningssamling 2022:365
URL: https://www.riksdagen.se/sv/dokument-och-lagar/dokument/svensk-forfattningssamling/jarnvagsmarknadslag-2022365_sfs-2022-365/
Source Link: http://rkrattsbaser.gov.se/sfst?bet=2022:365
Amendment Register Link: http://rkrattsbaser.gov.se/sfsr?bet=2022:365
Ministry/Authority: Landsbygds- och infrastrukturdepartementet RSIB TM
Issued: 2022-04-28
Metadata: {"Utfärdad": "2022-04-28"}

==================================================

Järnvägsmarknadslag (2022:365)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:365
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2022-04-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Licens
3 kap. Redovisning av järnvägsverksamhet
4 kap. Krav för att säkerställa infrastrukturförvaltares  oberoende
5 kap. Krav för att säkerställa infrastrukturförvaltares  oberoende i vertikalt integrerade företag
6 kap. Rätt att utföra och organisera trafik
7 kap. Infrastrukturkapacitet
8 kap. Infrastrukturförvaltares avgifter
9 kap. Tjänster
10 kap. Tillsyn
11 kap. Överklagande
Övergångsbestämmelser
1 kap. Inledande bestämmelser
Lagens syfte och innehåll
1 §
Denna lag innehåller bestämmelser om förvaltning och  användning av järnvägsinfrastruktur samt tillhandahållande av  tjänster åt järnvägsföretag. Syftet med lagen är att  säkerställa en väl fungerande järnvägsmarknad.
Lagen genomför Europaparlamentets och rådets direktiv 
2012/34/EU av den 21 november 2012 om inrättande av ett  gemensamt europeiskt järnvägsområde.
2 §
Bestämmelserna i lagen avser
- inledande bestämmelser (1 kap.),
- licens (2 kap.),
- redovisning av järnvägsverksamhet (3 kap.),
- krav för att säkerställa infrastrukturförvaltares oberoende 
(4 kap.),
- krav för att säkerställa infrastrukturförvaltares oberoende  i vertikalt integrerade företag (5 kap.),
- rätt att utföra och organisera trafik (6 kap.),
- infrastrukturkapacitet (7 kap.),
- infrastrukturförvaltares avgifter (8 kap.),
- tjänster (9 kap.),
- tillsyn (10 kap.),
- överklagande (11 kap.).
Lagens tillämpningsområde
3 §
Denna lag ska tillämpas på
1. förvaltning av järnvägsinfrastruktur,
2. förvaltning av sådana privatägda anslutningslinjer eller  privatägda sidospår som behövs för tillträde till en  anläggning för tjänster,
3. utförande och organisation av järnvägstrafik, och
4. tillhandahållande av tjänster.
4 §
Denna lag ska inte tillämpas på verksamhet vid
1. tunnelbana och spårväg,
2. lokala och regionala järnvägsnät som är fristående och  enbart avsedda för persontrafik eller museitrafik, eller
3. privatägda järnvägsnät som ägaren eller  infrastrukturförvaltaren endast använder för transporter av  eget gods.
Bestämmelserna i 3, 10 och 11 kap. ska dock tillämpas för ett  järnvägsföretag som bedriver verksamhet vid ett järnvägsnät  enligt första stycket 2 och som står under direkt eller  indirekt kontroll av ett företag eller någon annan som även  utför eller organiserar trafik på ett järnvägsnät av annat  slag.
5 §
För ett järnvägsföretag ska 2-5 kap. tillämpas endast om  företaget i egenskap av järnvägsföretag har som huvudsaklig  verksamhet, eller som en av flera huvudsakliga verksamheter,  att tillhandahålla gods- eller persontrafik eller dragkraft  för sådan trafik.
6 §
För den som förvaltar en privatägd anslutningslinje eller  ett privatägt sidospår som behövs för tillträde till en  anläggning för tjänster ska endast 6, 10 och 11 kap.  tillämpas.
7 §
För en tjänsteleverantör ska endast 9, 10 och 11 kap.  tillämpas. Detsamma gäller för den som förvaltar spår inom en  anläggning för tjänster, när det gäller dessa spår.
Tillsynsmyndighet
8 §
Den myndighet som regeringen bestämmer 
(tillsynsmyndigheten) ska utöva tillsyn, pröva ansökningar om  licens och utföra andra uppgifter enligt vad som framgår av  denna lag.
Tillsynsmyndigheten är tillståndsmyndighet enligt artikel 16  och regleringsorgan enligt artikel 55 i direktiv 2012/34/EU  och fullgör de uppgifter som framgår av direkt tillämpliga EU-
rättsakter som har utfärdats med stöd av direktivet och av  Europaparlamentets och rådets förordning (EU) nr 913/2010 av  den 22 september 2010 om ett europeiskt järnvägsnät för  konkurrenskraftig godstrafik.
Ord och uttryck i lagen
9 §
I lagen avses med
anläggning för tjänster: mark, spår, installationer, byggnader  och utrustning som iordningställts för att det ska gå att  utföra eller tillhandahålla en sådan tjänst som avses i 9  kap.,
drift av järnvägsinfrastruktur: beslutsfattande om tilldelning  av tåglägen och beslutsfattande om uttag av avgifter för  användning av järnvägsinfrastruktur och trafikledning,
EES: Europeiska ekonomiska samarbetsområdet,
infrastrukturförvaltare: den som förvaltar  järnvägsinfrastruktur och driver anläggningar som hör till  infrastrukturen,
järnvägsföretag: den som tillhandahåller dragkraft och utför  järnvägstrafik,
järnvägsinfrastruktur: spår-, signal- och  säkerhetsanläggningar avsedda för järnvägstrafik,  trafikledningsanläggningar, anordningar för elförsörjning av  trafiken samt övriga fasta anordningar som behövs för  anläggningarnas bestånd, drift eller brukande, dock inte om  anläggningarna och anordningarna utgör, eller är belägna inom,  privatägda anslutningslinjer, privatägda sidospår eller andra  anläggningar för tjänster än stationer för passagerare,
järnvägsnät: sammanhängande järnvägsinfrastruktur som  förvaltas av en och samma infrastrukturförvaltare,
tjänsteleverantör: den som ansvarar för förvaltning av en  anläggning för tjänster eller för tillhandahållande av sådana  tjänster som avses i 9 kap.,
tågläge: den infrastrukturkapacitet som enligt en tågplan får  tas i anspråk för att framföra ett tåg från en plats till en  annan under en viss tidsperiod,
tågplan: en plan över alla tåglägen under en viss angiven  period,
väsentliga uppgifter: beslutsfattande om tilldelning av  tåglägen och beslutsfattande om uttag av avgifter för  användning av järnvägsinfrastruktur.
Tillsynsmyndighetens beslut om undantag
10 §
Tillsynsmyndigheten får, efter att ha informerat  Europeiska kommissionen, besluta att en  infrastrukturförvaltare för en lokal lågtrafikerad  järnvägslinje inte ska tillämpa 4 eller 5 kap. Detta gäller  dock endast under förutsättning att linjen
1. inte är en del av ett järnvägsnät som förvaltas av staten,
2. är högst 100 kilometer lång,
3. huvudsakligen används för godstrafik, och
4. används av endast ett järnvägsföretag eller att den som  utför de väsentliga uppgifterna för linjen inte är ett  järnvägsföretag eller ett företag som kontrolleras av ett  järnvägsföretag.
Om linjen används av endast ett järnvägsföretag, får  tillsynsmyndigheten besluta att infrastrukturförvaltaren inte  heller ska tillämpa 7 eller 8 kap.
11 §
Tillsynsmyndigheten får besluta att en  infrastrukturförvaltare för lokal järnvägsinfrastruktur som  saknar strategisk betydelse för järnvägsmarknaden inte ska  tillämpa 4 kap. 3, 4, 6 eller 7 §, 5 kap. 2-5 §§, 7 eller 
8 kap. Ett sådant beslut får, när det gäller skyldighet att  upprätta en verksamhetsplan enligt 7 kap. 5 §, även avse  infrastrukturförvaltare för regional järnvägsinfrastruktur som  saknar strategisk betydelse för järnvägsmarknaden.
Innan ett sådant beslut meddelas ska tillsynsmyndigheten  inhämta beslut från Europeiska kommissionen i frågan om  huruvida infrastrukturen kan anses sakna strategisk betydelse.
Bemyndiganden
12 §
Regeringen eller den myndighet som regeringen bestämmer  får meddela föreskrifter om skyldigheter för  infrastrukturförvaltare att föra register över sin  järnvägsinfrastruktur och andra liknande anläggningar och  anordningar.
13 §
Regeringen eller den myndighet som regeringen bestämmer  får meddela föreskrifter om avgifter för tillsyn, registrering  och ärendehandläggning enligt denna lag, föreskrifter som har  meddelats i anslutning till lagen och sådana direkt  tillämpliga EU-rättsakter som avses i 8 § andra stycket.
2 kap. Licens
Krav på järnvägsföretag
1 §
Ett järnvägsföretag ska ha en licens för sin verksamhet.
Ytterligare bestämmelser om tillstånd för järnvägsföretag  finns i 3 kap. järnvägssäkerhetslagen (2022:367) och 4 kap.  lagen (2022:368) om nationella järnvägssystem.
Krav för utfärdande av licens
2 §
En licens ska beviljas ett järnvägsföretag som
1. har sin hemvist eller sitt säte i Sverige,
2. med hänsyn till yrkeskunnande, ekonomisk förmåga och gott  anseende anses vara lämpligt att tillhandahålla dragkraft och  utföra järnvägstrafik, och
3. genom en försäkring eller motsvarande kan täcka den  skadeståndsskyldighet som kan uppkomma till följd av  järnvägsverksamheten.
Kraven i första stycket får anpassas till den verksamhet som  ska bedrivas. I licensen ska tillsynsmyndigheten ange hur  kraven har anpassats och vilken verksamhet som licensen gäller  för.
En licens eller ett annat motsvarande tillstånd som är  utfärdat i en annan stat inom EES eller i Schweiz gäller i  Sverige.
Omprövning av licens
3 §
En licens ska omprövas om verksamheten förändras på något  väsentligt sätt.
Licensinnehavaren är skyldig att på förhand anmäla sådana  förändringar som avses i första stycket till  tillsynsmyndigheten.
Återkallelse av licens
4 §
Tillsynsmyndigheten får återkalla en licens om
1. förutsättningarna för licensen inte längre uppfylls,
2. licensinnehavaren inte fullgör sina skyldigheter enligt  denna lag, föreskrifter som meddelats i anslutning till lagen  eller sådana direkt tillämpliga EU-rättsakter som avses i 
1 kap. 8 § andra stycket, eller
3. licensinnehavaren under minst sex sammanhängande månader  inte har använt licensen.
5 §
Om ett konkursförfarande eller ett förfarande enligt lagen 
(1996:764) om företagsrekonstruktion har inletts mot  licensinnehavaren, ska tillsynsmyndigheten återkalla licensen  om det finns grundad anledning att anta att en  tillfredsställande finansiell omstrukturering inte kan  åstadkommas inom rimlig tid.
Bemyndigande
6 §
Regeringen eller den myndighet som regeringen bestämmer  får meddela föreskrifter om omprövning av licenser, om  tillfälliga licenser och om tillfällig indragning av licenser.
3 kap. Redovisning av järnvägsverksamhet
Redovisningsskyldighet och bokföring
1 §
Järnvägsföretag och infrastrukturförvaltare som både  tillhandahåller transporttjänster och förvaltar  järnvägsinfrastruktur ska särredovisa verksamheterna.
Allmänna medel som betalas ut till en av dessa två  verksamheter får inte föras över till den andra verksamheten.
2 §
Ett järnvägsföretag som tillhandahåller både  godstransporter och helt eller delvis offentligt finansierade  persontransporter ska särredovisa verksamheterna.
Allmänna medel som betalas ut till persontransportverksamhet  får inte föras över till andra verksamheter och ska redovisas  enligt Europaparlamentets och rådets förordning (EG) nr 
1370/2007 av den 23 oktober 2007 om kollektivtrafik på järnväg  och väg och om upphävande av rådets förordning (EEG) nr 
1191/69 och (EEG) nr 1107/70.
3 §
Särskilda bestämmelser om
1. redovisning i vertikalt integrerade företag finns i 5 kap. 
10 §, och
2. separata räkenskaper för tjänsteleverantörer och företag  eller organ som kontrollerar en tjänsteleverantör finns i 
9 kap. 7 §.
Offentliggörande av redovisning
4 §
Den som är skyldig att särredovisa en verksamhet enligt 1  eller 2 § ska offentliggöra den redovisningen.
Undantag från tillämpningsområdet
5 §
Detta kapitel gäller inte för den som utför museitrafik.
Skyldigheten att särredovisa enligt 1 § gäller inte heller för  den verksamhetsutövare som, utan att ta emot allmänna medel,  bedriver järnvägstrafik och förvaltar järnvägsinfrastruktur  endast i syfte att förse den egna verksamheten med sådana  tjänster som avses i 9 kap.
Bemyndigande
6 §
Regeringen eller den myndighet som regeringen bestämmer  får meddela föreskrifter om redovisning och bokföring enligt 1  och 2 §§.
4 kap. Krav för att säkerställa infrastrukturförvaltares  oberoende
Tillämpningsområde
1 §
Detta kapitel gäller inte för en infrastrukturförvaltare i  ett vertikalt integrerat företag i den utsträckning som det  finns avvikande bestämmelser i 5 kap.
Grundläggande skyldighet
2 §
En infrastrukturförvaltare ska behandla järnvägsföretag  och andra sökande av infrastrukturkapacitet på ett opartiskt  och icke-diskriminerande sätt.
Infrastrukturförvaltares organisation och oberoende
3 §
En infrastrukturförvaltare ska vara organisatoriskt och  juridiskt åtskild från järnvägsföretag.
En infrastrukturförvaltare ska vara organiserad så att den i  fråga om de väsentliga uppgifterna är oberoende i förhållande  till järnvägsföretag och andra sökande av  infrastrukturkapacitet.
Styrelseledamöters och andra befattningshavares oberoende
4 §
En ledamot i en infrastrukturförvaltares styrelse får inte  vara påverkad av någon personlig, ekonomisk eller yrkesmässig  intressekonflikt i förhållande till järnvägsföretag eller  andra sökande av infrastrukturkapacitet och ska agera på ett  opartiskt och icke-diskriminerande sätt i förhållande till  järnvägsföretag och andra sökande av infrastrukturkapacitet.  Ledamoten får inte samtidigt vara ledamot i ett  järnvägsföretags styrelse.
Infrastrukturförvaltaren ska säkerställa att de personer som  rapporterar direkt till infrastrukturförvaltarens styrelse och  de befattningshavare som ansvarar för väsentliga uppgifter  inte är påverkade av någon personlig, ekonomisk eller  yrkesmässig intressekonflikt i förhållande till  järnvägsföretag eller andra sökande av infrastrukturkapacitet  och att de agerar på ett opartiskt och icke-diskriminerande  sätt i förhållande till järnvägsföretag och andra sökande av  infrastrukturkapacitet.
Infrastrukturförvaltaren ska även säkerställa att en  befattningshavare som ansvarar för väsentliga uppgifter inte  samtidigt är ledamot i ett järnvägsföretags styrelse.
Krav på opartiskhet vid trafikledning och planering av  underhåll
5 §
En infrastrukturförvaltare ska utföra trafikledning och  planering av underhåll på ett öppet, opartiskt och icke-
diskriminerande sätt i förhållande till järnvägsföretag och  andra sökande av infrastrukturkapacitet.
Infrastrukturförvaltaren ska säkerställa att de  befattningshavare som ansvarar för beslut som rör  trafikledning eller planering av underhåll inte är påverkade  av någon personlig, ekonomisk eller yrkesmässig  intressekonflikt i förhållande till järnvägsföretag eller  andra sökande av infrastrukturkapacitet och att de agerar på  ett opartiskt och icke-diskriminerande sätt i förhållande till  järnvägsföretag och andra sökande av infrastrukturkapacitet.
Uppdrag åt någon annan att sköta infrastrukturförvaltarens  uppgifter
6 §
En infrastrukturförvaltare får uppdra åt någon annan att  sköta driften av järnvägsinfrastrukturen, under förutsättning  att
1. opartiskhet och icke-diskriminering i förhållande till  järnvägsföretag och andra sökande av infrastrukturkapacitet  kan säkerställas,
2. kommersiellt känslig information från järnvägsföretag och  andra sökande av infrastrukturkapacitet kan skyddas, och
3. den som ska sköta driften inte är ett järnvägsföretag eller  ett företag som kontrollerar ett järnvägsföretag eller  kontrolleras av ett järnvägsföretag.
Samarbetsavtal
7 §
En infrastrukturförvaltare får ingå samarbetsavtal med  järnvägsföretag om det sker på ett icke-diskriminerande sätt.  Ett samarbetsavtal ska syfta till att skapa fördelar för  transportkunderna, såsom sänkta kostnader och förbättrad  prestanda på den del av järnvägsnätet som avtalet avser.
Infrastrukturförvaltaren och det eller de järnvägsföretag som  avser att ingå ett samarbetsavtal, ska anmäla det till  tillsynsmyndigheten.
Finansiella krav
Intäkter
8 §
Intäkter från förvaltning av järnvägsinfrastruktur får  endast användas av infrastrukturförvaltaren för att finansiera  den egna verksamheten.
Lån
9 §
En infrastrukturförvaltare får inte direkt eller indirekt  ge lån till ett järnvägsföretag. Infrastrukturförvaltaren får  inte heller direkt eller indirekt ta emot lån från ett  järnvägsföretag.
Bemyndigande
10 §
Regeringen eller den myndighet som regeringen bestämmer  får meddela föreskrifter om krav för att säkerställa  infrastrukturförvaltares oberoende.
5 kap. Krav för att säkerställa infrastrukturförvaltares  oberoende i vertikalt integrerade företag
Vertikalt integrerade företag
1 §
Med ett vertikalt integrerat företag avses en  organisationsstruktur där
1. en infrastrukturförvaltare kontrolleras av ett företag som  på samma gång kontrollerar ett eller flera järnvägsföretag som  bedriver järnvägstrafik på infrastrukturförvaltarens  järnvägsnät,
2. en infrastrukturförvaltare kontrolleras av ett eller flera  järnvägsföretag som bedriver järnvägstrafik på  infrastrukturförvaltarens järnvägsnät, eller
3. en infrastrukturförvaltare kontrollerar ett eller flera  järnvägsföretag som bedriver järnvägstrafik på  infrastrukturförvaltarens järnvägsnät.
Med kontroll i första stycket avses detsamma som i rådets  förordning (EG) nr 139/2004 av den 20 januari 2004 om kontroll  av företagskoncentrationer. Med kontroll avses inte sådan  kontroll som utövas av staten över järnvägsföretag och  infrastrukturförvaltare som är oberoende av varandra.
Med ett vertikalt integrerat företag avses också ett företag  som organiseras i klart avgränsade avdelningar som inte är  separata juridiska personer, där minst en avdelning utför  uppgifter som infrastrukturförvaltare och en eller flera andra  avdelningar tillhandahåller transporttjänster.
Grundläggande skyldigheter i ett vertikalt integrerat företag
Allmänt om infrastrukturförvaltares oberoende
2 §
En infrastrukturförvaltare i ett vertikalt integrerat  företag ska vara en egen juridisk person. Detta krav gäller  dock inte i sådana vertikalt integrerade företag som avses i 
1 § tredje stycket.
Avgörande inflytande över väsentliga uppgifter
3 §
Andra enheter än infrastrukturförvaltaren i ett vertikalt  integrerat företag får inte ha ett avgörande inflytande över  de väsentliga uppgifterna.
Uppdrag åt en annan enhet att sköta de väsentliga uppgifterna
4 §
I ett vertikalt integrerat företag får en annan enhet än  infrastrukturförvaltaren utföra de väsentliga uppgifterna  endast om den enheten uteslutande utför sådana uppgifter.
Särskilda krav i fråga om styrelseledamöter och vissa  befattningshavare
5 §
En infrastrukturförvaltare i ett vertikalt integrerat  företag ska säkerställa att en ledamot i förvaltarens styrelse  och en befattningshavare som ansvarar för de väsentliga  uppgifterna hos förvaltaren inte får en ersättning som grundar  sig på det finansiella resultatet för andra enheter i det  vertikalt integrerade företaget.
Finansiella krav och krav på finansiell insyn i ett vertikalt  integrerat företag
Vinstutdelning
6 §
En infrastrukturförvaltare som ingår i ett vertikalt  integrerat företag får inte lämna vinstutdelning i fråga om en  vinst som har genererats av förvaltningen av  järnvägsinfrastrukturen till en ägare som utövar kontroll över  både infrastrukturförvaltaren och ett järnvägsföretag i det  vertikalt integrerade företaget.
Lån
7 §
Ett lån mellan infrastrukturförvaltaren och en annan enhet  i samma vertikalt integrerade företag är tillåtet endast om  låneavtalet ingås på marknadsmässiga villkor.
Tjänster
8 §
Om en enhet i ett vertikalt integrerat företag  tillhandahåller en tjänst åt infrastrukturförvaltaren i det  vertikalt integrerade företaget, ska tjänsten regleras genom  ett avtal och tillhandahållas till marknadspris eller till ett  pris som motsvarar kostnaden för att utföra tjänsten och en  rimlig vinst.
Skulder
9 §
En infrastrukturförvaltares skulder ska hållas faktiskt  och redovisningsmässigt åtskilda från andra enheters skulder i  samma vertikalt integrerade företag.
Redovisning
10 §
Redovisningen i ett vertikalt integrerat företag ska  utformas så att kraven i 6-9 §§ och 4 kap. 8 och 9 §§ samt  föreskrifter som har meddelats i anslutning till dessa  bestämmelser kan kontrolleras.
Redovisningen ska ge möjlighet till insyn i  betalningsströmmarna mellan olika enheter i det vertikalt  integrerade företaget genom att olika verksamheter redovisas  separat.
Bemyndiganden
11 §
Regeringen eller den myndighet som regeringen bestämmer  får meddela föreskrifter om
1. krav för att säkerställa infrastrukturförvaltares oberoende  i ett vertikalt integrerat företag,
2. överlåtelse av infrastrukturförvaltares uppgifter till en  annan enhet i samma vertikalt integrerade företag, och
3. gemensamma informationssystem och hur känslig information  ska hanteras i vertikalt integrerade företag.
6 kap. Rätt att utföra och organisera trafik
Trafikeringsrätt
1 §
Ett järnvägsföretag som har sitt säte i en stat inom EES  eller i Schweiz har rätt att på rättvisa, icke-diskriminerande  och öppna villkor utföra och organisera trafik på svenska  järnvägsnät.
Även andra fysiska eller juridiska personer som har sin  hemvist eller sitt säte i en stat inom EES eller i Schweiz,  som har ett allmännyttigt eller kommersiellt intresse av  infrastrukturkapacitet och som uppfyller de krav som  uppställts av infrastrukturförvaltaren med stöd av 7 kap. 9 §,  har rätt att på rättvisa, icke-diskriminerande och öppna  villkor organisera trafik på svenska järnvägsnät.
Rätten att utföra eller organisera trafik enligt första och  andra styckena gäller även på privatägda anslutningslinjer och  privatägda sidospår som behövs för tillträde till en  anläggning för tjänster.
2 §
Regeringen kan med stöd av 8 kap. 7 § regeringsformen  meddela föreskrifter om vem som, utöver dem som anges i 1 §,  har rätt att utföra eller organisera trafik på järnvägsnät som  förvaltas av staten.
I fråga om andra järnvägsnät bestämmer  infrastrukturförvaltaren vem som, utöver dem som anges i 1 §,  har rätt att utföra eller organisera trafik.
Undantag för viss järnvägsinfrastruktur
3 §
Rätten att utföra eller organisera trafik enligt 1 §  gäller inte på järnvägsinfrastruktur som endast är avsedd för  stads- och förortstrafik.
Bemyndigande
4 §
Regeringen får meddela föreskrifter om begränsningar i  rätten att ta upp och lämna av passagerare på linjen mellan  Stockholms centralstation och Arlanda flygplats.
7 kap. Infrastrukturkapacitet
Grundläggande skyldigheter
1 §
En infrastrukturförvaltare ska behandla en ansökan om  infrastrukturkapacitet från den som har rätt att utföra eller  organisera trafik. Infrastrukturförvaltaren ska på ett  konkurrensneutralt och icke-diskriminerande sätt och mot en  avgift tilldela den sökande infrastrukturkapacitet i enlighet  med denna lag.
En infrastrukturförvaltare får inte obehörigen föra vidare  eller utnyttja uppgifter som en sökande i samband med ansökan  tillhandahåller om sina affärs- eller driftsförhållanden. I  det allmännas verksamhet tillämpas offentlighets- och  sekretesslagen (2009:400).
Av bilaga VII till direktiv 2012/34/EU framgår en tidsplan som  förvaltaren ska följa vid tilldelning av  infrastrukturkapacitet och planering av banarbeten.
2 §
En infrastrukturförvaltare ska bedöma behovet av att  organisera tåglägen för olika typer av transporter, inklusive  behovet av reservkapacitet. Om ansökningarna om  infrastrukturkapacitet inte kan samordnas, ska förvaltaren  tilldela kapacitet med hjälp av avgifter eller i enlighet med  prioriteringskriterier som medför ett samhällsekonomiskt  effektivt utnyttjande av infrastrukturen.
Infrastrukturförvaltaren får, efter samråd med berörda parter,  reservera viss järnvägsinfrastruktur för viss järnvägstrafik  om det finns alternativ järnvägsinfrastruktur. Att  infrastrukturen har reserverats för viss järnvägstrafik får  inte hindra annan trafik på denna järnvägsinfrastruktur, om  kapacitet finns tillgänglig och järnvägsfordonen har de  tekniska egenskaper som krävs.
3 §
En infrastrukturförvaltare ska samarbeta med andra  infrastrukturförvaltare för att på ett effektivt sätt kunna  tillhandahålla och tilldela infrastrukturkapacitet på mer än  ett järnvägsnät. Behovet av tåglägen för internationell trafik  ska särskilt beaktas.
Minimipaket av tillträdestjänster
4 §
En infrastrukturförvaltare ska ge dem som har tilldelats  infrastrukturkapacitet rätt att använda denna kapacitet.  Vidare ska dessa på ett konkurrensneutralt och icke-
diskriminerande sätt ges tillgång till:
1. användning av järnvägsinfrastrukturen, inklusive växlar,
2. trafikledning, inklusive signalsystem, kontroll,  tågklarering samt överföring och tillhandahållande av  information om tågrörelser,
3. användning av elförsörjningsutrustning för drivmotorström  till tåg, där det finns tillgång till sådan, och
4. all övrig information som behövs för att utföra den  järnvägstrafik för vilken kapacitet har tilldelats.
Verksamhetsplan
5 §
En infrastrukturförvaltare som helt eller delvis  finansieras av allmänna medel ska anta en verksamhetsplan för  sitt järnvägsnät. Verksamhetsplanen ska innehålla en  redogörelse för planerad användning och utveckling av  järnvägsnätet. Innan verksamhetsplanen antas ska  infrastrukturförvaltaren ge berörda företag, organisationer  och myndigheter möjlighet att lämna synpunkter på innehållet i  planen.
6 §
Tillsynsmyndigheten får, efter att ha informerat  Europeiska kommissionen, besluta att en förvaltare av en sådan  lokal lågtrafikerad järnvägslinje som avses i 1 kap. 10 §  första stycket ska undantas från kravet i 5 § på att upprätta  en verksamhetsplan.
Rapportering av avvikelser
7 §
För järnvägsnät där verksamhetsstyrning med  kvalitetsavgifter enligt 28 § tillämpas ska  infrastrukturförvaltaren tillhandahålla ett system för att  rapportera och registrera avvikelser från den användning av  infrastrukturen som har fastställts i en tågplan och i ett  trafikeringsavtal samt orsakerna till sådana avvikelser.
Beskrivning av järnvägsnät
8 §
En infrastrukturförvaltare ska upprätta en beskrivning av  det järnvägsnät som förvaltaren råder över. Beskrivningen ska  innehålla uppgifter om tillgänglig infrastruktur samt  information om villkoren för tillträde till och användning av  infrastrukturen och om förfaranden och kriterier för  fördelning av infrastrukturkapacitet.
Beskrivningen ska upprättas efter samråd med berörda parter.  Beskrivningen ska offentliggöras, uppdateras regelbundet och  ändras vid behov.
9 §
En infrastrukturförvaltare får i beskrivningen av  järnvägsnätet ställa krav på den som ansöker om  infrastrukturkapacitet i syfte att säkerställa framtida  avgiftsintäkter och en effektiv användning av  järnvägsinfrastrukturen. Kraven ska vara lämpliga, tydliga och  icke-diskriminerande. De får endast avse ekonomisk garanti och  förmåga att ansöka om kapacitet.
Tilldelningsförfarande
Ansökan
10 §
Den som har rätt att utföra eller organisera trafik på  svenska järnvägsnät kan ansöka om infrastrukturkapacitet i  form av ett tågläge hos en infrastrukturförvaltare i enlighet  med förvaltarens beskrivning av järnvägsnätet.
Om infrastrukturkapacitet begärs på flera järnvägsnät, får  ansökan göras hos en av de berörda infrastrukturförvaltarna.  Denne ska då begära kapacitet hos övriga  infrastrukturförvaltare i enlighet med ansökan.
Infrastrukturkapacitet för banarbeten
11 §
Infrastrukturförvaltaren ska senast under  tilldelningsförfarandet ange vilken infrastrukturkapacitet som  förvaltaren önskar använda för planerade banarbeten.
Förslag till tågplan
12 §
Infrastrukturförvaltaren ska ta fram ett förslag till  tågplan med utgångspunkt i de ansökningar som kommit in och  med beaktande av behovet av reservkapacitet. I förslaget ska  det även anges vilka tåglägen för internationell trafik som  planerats tillsammans med andra infrastrukturförvaltare.
Infrastrukturförvaltaren ska i så stor utsträckning som  möjligt tillmötesgå alla ansökningar om infrastrukturkapacitet  samt beakta den ekonomiska effekten på de sökandes verksamhet  och andra förhållanden av betydelse för de sökande.
Berörda parter ska ges möjlighet att yttra sig över förslaget  till tågplan. Tidsfristen för att yttra sig får inte  understiga en månad för det första förslaget till tågplan.
Samordning
13 §
Infrastrukturförvaltaren ska genom samordning av  ansökningarna försöka lösa de eventuella intressekonflikter  som uppstår vid kapacitetstilldelningen.  Infrastrukturförvaltaren får föreslå en sökande en annan  infrastrukturkapacitet än den begärda.
Tågplan
14 §
Om ansökningarna kan samordnas, ska  infrastrukturförvaltaren fastställa kapacitetstilldelningen i  en tågplan.
Infrastrukturförvaltarens tvistlösning
15 §
Om en intressekonflikt mellan två eller flera sökande  inte kan lösas, ska infrastrukturförvaltaren tillhandahålla  ett förfarande för skyndsam tvistlösning.
Överbelastad infrastruktur
16 §
Om ansökningarna inte kan samordnas trots förfaranden för  samordning och tvistlösning, ska infrastrukturförvaltaren så  snart som möjligt förklara den del av infrastrukturen där  ansökningarna är oförenliga som överbelastad och ange under  vilka tider så är fallet.
Om det är uppenbart att det kommer att uppstå en betydande  kapacitetsbrist på en del av infrastrukturen inom kommande  tågplaneperiod, ska infrastrukturförvaltaren förklara denna  del av infrastrukturen som överbelastad innan ett förfarande  för samordning inleds enligt 13 §.
Kapacitetsförstärkningsplan
17 §
När järnvägsinfrastruktur har förklarats överbelastad  enligt 16 § ska infrastrukturförvaltaren göra en  kapacitetsanalys och upprätta en kapacitetsförstärkningsplan.
Extra avgift
18 §
Den som betalar en extra avgift enligt 8 kap. 4 § har  företräde vid tilldelningen av överbelastad infrastruktur.
Prioriteringskriterier
19 §
Om möjligheten att enligt 8 kap. 4 § ta ut en extra  avgift inte används eller inte leder till att det avgörs  vilken sökande som ska tilldelas infrastrukturkapacitet, ska  infrastrukturförvaltaren tilldela kapacitet i enlighet med de  prioriteringskriterier som anges i beskrivningen av  järnvägsnätet.
Ansökan om tågläge inom gällande tågplan
20 §
En infrastrukturförvaltare ska besvara en ansökan om  enstaka tåglägen inom en gällande tågplan så snart som möjligt  men senast inom fem arbetsdagar. Ansökningar som avser mer än  enstaka tåglägen ska besvaras så snart som möjligt.
Åtgärder vid störningar och liknande
21 §
Vid störningar i järnvägstrafiken ska  infrastrukturförvaltaren vidta alla nödvändiga åtgärder för  att återställa trafiken till normala förhållanden.  Infrastrukturförvaltaren ska ha en beredskapsplan i detta  syfte.
Om förhållandena kräver det, får infrastrukturförvaltaren i en  röjnings- eller nödsituation utan förvarning och under den tid  som behövs för reparationer vidta åtgärder som inte är  förenliga med tidigare beslut om kapacitetstilldelning.
22 §
Ett järnvägsföretag är skyldigt att vid röjnings- och  nödsituationer på infrastrukturförvaltarens begäran och i  enlighet med vad parterna kommer överens om ställa sådana  resurser till förfogande som förvaltaren anser mest lämpliga  för att återställa förhållandena till de normala.
Tåglägen
23 §
Ett tågläge ska tilldelas för en tågplaneperiod i taget.  Den som har tilldelats ett tågläge får inte överlåta det. Ett  tågläge ska inte anses som överlåtet om den som inte är ett  järnvägsföretag anlitar ett järnvägsföretag för att utföra  trafiken.
Den som har överlåtit ett tågläge ska uteslutas från  tilldelning av tåglägen under innevarande eller nästkommande  tågplaneperiod.
24 §
Den som har tilldelats ett tågläge och under en månad  inte har använt tågläget i den utsträckning som anges i  beskrivningen av järnvägsnätet ska på begäran av  infrastrukturförvaltaren avstå från tågläget. Detta gäller  inte om den låga användningen beror på faktorer som inte är av  ekonomisk art och som ligger utanför innehavarens kontroll.
Om ett tågläge inte har använts, kan detta beaktas vid en  senare tilldelning av tåglägen.
Ramavtal
25 §
Ett avtal mellan ett järnvägsföretag eller någon annan  sökande av infrastrukturkapacitet och en  infrastrukturförvaltare om användning av infrastrukturen för  längre tid än en tågplaneperiod (ramavtal) kan inte göras  gällande mot en annan sökande i den mån det i avtalet anges  bestämda tåglägen eller avtalet på något annat sätt utformats  så att det utesluter andra sökandes rätt att använda  infrastrukturen.
Ett ramavtal ska innehålla villkor som gör att avtalet kan  ändras eller begränsas för att göra det möjligt att bättre  använda infrastrukturen.
26 §
Ett ramavtal ska gälla i fem år. Infrastrukturförvaltaren  får samtycka till en kortare eller längre period, om det finns  särskilda skäl. Avtalet får förlängas för perioder av samma  längd som det ursprungliga avtalet.
Trots första stycket får ett ramavtal i fråga om  järnvägstrafik som bedrivs på sådan infrastruktur som har  reserverats för viss järnvägstrafik i enlighet med 2 § andra  stycket gälla i 15 år, om infrastrukturförvaltaren har  vidtagit omfattande investeringar i infrastrukturen för att  möta den sökandes behov. Om det finns synnerliga skäl, får ett  sådant ramavtal ingås för längre tid än 15 år och innehålla  detaljerade villkor om den infrastrukturkapacitet som ska  tillhandahållas den sökande. Sådana villkor får avse  turtäthet, volym och tåglägenas kvalitet.
Trafikeringsavtal
27 §
I samband med tilldelning av ett tågläge ska  infrastrukturförvaltaren och järnvägsföretaget eller någon  annan sökande av infrastrukturkapacitet ingå de avtal av  administrativ, teknisk och ekonomisk natur som behövs för  användningen av tågläget (trafikeringsavtal). Avtalsvillkoren  ska vara konkurrensneutrala och icke-diskriminerande.
Järnvägstrafik får inte utföras utan att trafikeringsavtal har  ingåtts.
Verksamhetsstyrning med kvalitetsavgifter
28 §
Ett trafikeringsavtal ska innehålla villkor om  verksamhetsstyrning med kvalitetsavgifter, som ska gälla vid  normala driftsförhållanden. Kvalitetsavgiften ska betalas av  den part som orsakar avvikelser från den användning av  infrastrukturen som fastställts i tågplanen och  trafikeringsavtalet.
I ett trafikeringsavtal får undantag göras från kravet på  verksamhetsstyrning med kvalitetsavgifter i fråga om
1. lågt trafikerade järnvägsnät,
2. sådana delar av järnvägsnät där risken för driftsstörningar  på grund av en parts avvikelser från den användning av  infrastrukturen som fastställts i tågplanen och  trafikeringsavtalet är obetydlig, och
3. tider på dygnet då risken för driftsstörningar på grund av  sådana avvikelser är obetydlig.
29 §
Infrastrukturförvaltaren avgör när det inte längre råder  normala driftsförhållanden och ska genast underrätta dem med  vilka trafikeringsavtal ingåtts och som är berörda om detta.  Motsvarande gäller när det åter råder normala  driftsförhållanden.
30 §
Kvalitetsavgifter ska utformas så att både  infrastrukturförvaltaren och den som använder infrastrukturen  vidtar skäliga åtgärder för att minimera driftsstörningar i  järnvägssystemet och för att förbättra järnvägsnätets  prestanda.
Bemyndigande
31 §
Regeringen eller den myndighet som regeringen bestämmer  får meddela föreskrifter om
1. kapacitetstilldelning,
2. beskrivning av järnvägsnät, och
3. beredskapsplaner.
8 kap. Infrastrukturförvaltares avgifter
Avgifter för användning av järnvägsinfrastruktur
1 §
En infrastrukturförvaltare ska ta ut konkurrensneutrala  och icke-diskriminerande avgifter för användning av  järnvägsinfrastrukturen.
Samarbete mellan infrastrukturförvaltare
2 §
En infrastrukturförvaltare ska samarbeta med andra  infrastrukturförvaltare för att åstadkomma effektiva  avgiftssystem för järnvägsföretag och andra som bedriver  trafik på mer än ett järnvägsnät. Behovet av  konkurrenskraftiga avgifter för internationell trafik ska  särskilt beaktas.
Avgifter för minimipaketet av tillträdestjänster
3 §
Avgifter för användning av de tillträdestjänster som avses  i 7 kap. 4 § ska fastställas till den kostnad som uppstår som  en direkt följd av framförandet av järnvägsfordon, om inte  något annat följer av 4-8 §§.
4 §
Infrastrukturförvaltaren får ta ut en extra avgift för  användning av överbelastad infrastruktur för att åstadkomma  ett samhällsekonomiskt effektivt utnyttjande av  järnvägsinfrastrukturen.
Om infrastrukturförvaltaren inte har gjort eller genomfört en  kapacitetsförstärkningsplan enligt 7 kap. 17 §, får den extra  avgiften inte tas ut utan tillsynsmyndighetens godkännande.  Ett sådant godkännande ska lämnas om planen inte kan  genomföras på grund av omständigheter utanför förvaltarens  kontroll eller om de alternativ som står till buds för att  komma till rätta med överbelastningen inte är ekonomiskt eller  finansiellt rimliga.
5 §
Infrastrukturförvaltaren får differentiera de avgifter som  avses i 3 § för att
- ta hänsyn till kostnaden för den miljöpåverkan som  framförandet av ett tåg orsakar, eller
- ge incitament till att utrusta tåg med ett europeiskt  fordonsbaserat tågskyddssystem (ETCS).
En differentiering av avgifterna får inte leda till en ökning  av infrastrukturförvaltarens totala intäkter.
6 §
Infrastrukturförvaltaren får, för att uppnå  kostnadstäckning, ta ut högre avgifter än de som följer av 3  och 4 §§, om det är förenligt med ett samhällsekonomiskt  effektivt utnyttjande av infrastrukturen. Avgifterna får inte  sättas så högt att de marknadssegment som kan betala  åtminstone den kostnad som uppstår som en direkt följd av  framförandet av järnvägsfordon, med tillägg av ett vinstuttag  som marknaden kan bära, hindras från att använda  infrastrukturen.
Avgifter för särskilda infrastrukturprojekt
7 §
Infrastrukturförvaltaren får, på grundval av den  långsiktiga kostnaden för ett särskilt infrastrukturprojekt  som ökar effektiviteten i järnvägssystemet och har avslutats  efter 1988, ta ut högre avgifter än de som följer av 3 och 
4 §§, om projektet inte skulle ha kommit till stånd om  avgifterna hade begränsats på det sätt som följer av 3 och 
4 §§.
Rabatt på avgifter
8 §
Infrastrukturförvaltaren får ge rabatt på avgifter för att  främja utvecklingen av ny järnvägstrafik eller användningen av  avsevärt underutnyttjade linjer. Rabatten ska vara  tidsbegränsad.
Infrastrukturförvaltaren får även ge rabatt på avgifter som  avser ett bestämt infrastrukturavsnitt, om rabatten kan  hänföras till administrativa kostnadsbesparingar.
En rabatt på avgifter ska tillämpas på lika villkor för alla  användare i viss trafik.
Bokningsavgifter
9 §
Infrastrukturförvaltaren får ta ut en lämplig avgift för  kapacitet som är tilldelad men inte har använts.
Avgifter för museitrafik
10 §
En infrastrukturförvaltare behöver inte ta ut avgifter  enligt 3 § av den som bedriver museitrafik på järnväg på  ideell grund.
Bemyndiganden
11 §
Regeringen eller den myndighet som regeringen bestämmer  får meddela föreskrifter om
1. undantag från avgifter,
2. avgiftssamarbete enligt 2 §, och
3. analyser av marknadssegment enligt 6 § och krav på  offentliggörande av sådana analyser.
9 kap. Tjänster
Grundläggande tjänster
1 §
En tjänsteleverantör ska på ett icke-diskriminerande sätt  ge tillträde till anläggningar för tjänster och tillgång till  de tjänster som tillhandahålls i dessa anläggningar 
(grundläggande tjänster) till järnvägsföretag och andra som  ansöker om det.
De anläggningar som avses i första stycket är
1. stationer för passagerare, inklusive byggnader och övriga  faciliteter, däribland faciliteter för förmedling av  reseinformation och lokaler som är lämpliga för  biljettförsäljning,
2. godsterminaler,
3. rangerbangårdar och andra anläggningar för tågbildning och  växling,
4. sidospår för uppställning,
5. underhållsanläggningar, dock inte anläggningar för tyngre  underhåll av höghastighetståg eller andra typer av rullande  materiel som kräver särskilda anläggningar,
6. andra tekniska anläggningar än de som avses i 5 samt  anläggningar för rengöring och tvätt,
7. hamnanläggningar med järnvägsanslutning, och
8. bränsledepåer.
Som en grundläggande tjänst avses också tillhandahållande av  hjälpmedel för olycksundsättning.
2 §
En tjänsteleverantör som tillhandahåller en grundläggande  tjänst ska så långt som möjligt tillmötesgå samtliga  ansökningar om tillgång till tjänsten. En ansökan ska besvaras  inom rimlig tid.
Ett beslut om avslag på en ansökan om tillgång till en  grundläggande tjänst ska i förekommande fall och om möjligt  innehålla en upplysning om ett alternativ som innebär att den  sökande kan bedriva trafiken på samma linjer under ekonomiskt  godtagbara förhållanden. Avslagsbeslutet ska vara skriftligt  om tjänsteleverantören står under direkt eller indirekt  kontroll av ett företag eller organ med en dominerande  ställning på den svenska marknaden för  järnvägstransporttjänster.
3 §
Om en anläggning för tjänster som avses i 1 § andra  stycket inte har varit i bruk under minst två år i följd och  ett järnvägsföretag eller någon annan sökande av tjänst har  uttryckt intresse för tillträde till anläggningen, ska ägaren  till anläggningen offentliggöra att den helt eller delvis kan  hyras eller leasas. Detta krav gäller dock inte om det kan  visas att anläggningen ska användas för ett annat ändamål.
Tilläggstjänster och extratjänster
4 §
En tjänsteleverantör som tillhandahåller en tilläggstjänst  eller en extratjänst åt ett järnvägsföretag eller någon annan  som ansöker om en sådan tjänst är skyldig att göra det på ett  icke-diskriminerande sätt.
Tilläggstjänster är
1. tillhandahållande av drivmotorström,
2. uppvärmning av persontåg,
3. kontroll av farligt gods, och
4. assistans för drift av icke-standardtåg.
Extratjänster är
1. telekommunikationstjänster,
2. tillhandahållande av extra information,
3. teknisk kontroll av rullande materiel,
4. biljettförsäljning på stationer, och
5. tyngre underhåll som tillhandahålls i  underhållsanläggningar avsedda för höghastighetståg eller  andra typer av rullande materiel som kräver särskilda  anläggningar.
Tillträde för genomfartstrafik
5 §
Om järnvägstrafik inom en anläggning för tjänster är  nödvändig för att nå en annan anläggning för tjänster, ska  tjänsteleverantörerna genom samarbete säkerställa icke-
diskriminerande tillträde för sådan genomfartstrafik.
Avgifter för tjänster
6 §
Avgifter för tjänster enligt detta kapitel och för  användning av spår inom en anläggning för tjänster ska vara  icke-diskriminerande.
Avgiften för sådana grundläggande tjänster som avses i 1 § och  för sådan genomfartstrafik som avses i 5 § får inte överstiga  kostnaden för att tillhandahålla tjänsten med tillägg av en  rimlig vinst. Detsamma gäller avgifter för sådana  tilläggstjänster och extratjänster som avses i 4 §, om  tjänsteleverantören är ensam om att tillhandahålla dessa  tjänster.
Som rimlig vinst ska anses sådan avkastning på eget kapital  som tar hänsyn till den risk som tjänsteleverantören löper och  som ligger i linje med den genomsnittliga avkastningen för  företag i branschen under de senaste åren.
Krav på oberoende och separata räkenskaper
7 §
Om en tjänsteleverantör som tillhandahåller en  grundläggande tjänst inom en sådan anläggning som avses i 1 §  andra stycket 1-4, 7 eller 8 står under direkt eller indirekt  kontroll av ett företag eller organ med en dominerande  ställning på den svenska marknaden för  järnvägstransporttjänster, ska
1. tjänsteleverantören och det dominerande företaget eller  organet ha separata räkenskaper för tjänstetillhandahållandet  respektive transporttjänsterna, och
2. tjänsteleverantören organiseras så att beslutsfattandet är  oberoende i förhållande till det dominerande företaget.
Bemyndiganden
8 §
Regeringen eller den myndighet som regeringen bestämmer  får meddela föreskrifter om
1. tillhandahållande, redovisning och bokföring av tjänster,  och
2. skyldigheter för tjänsteleverantörer att tillhandahålla  information om sina tillträdesvillkor och avgifter.
9 §
Regeringen eller den myndighet som regeringen bestämmer  får meddela föreskrifter om i vilken utsträckning  genomförandeakter om tillträde till tjänster i enlighet med  artikel 13.9 i direktiv 2012/34/EU ska tillämpas på andra än  järnvägsföretag som ansöker om tillträde till en tjänst.
10 kap. Tillsyn
Allmänna bestämmelser
1 §
Tillsynsmyndigheten ska utöva tillsyn över efterlevnaden  av denna lag och de föreskrifter som har meddelats i  anslutning till lagen.
Tillsynsmyndigheten ska också utöva tillsyn över efterlevnaden  av direkt tillämpliga EU-rättsakter som har utfärdats med stöd  av direktiv 2012/34/EU och av Europaparlamentets och rådets  förordning (EU) nr 913/2010 av den 22 september 2010 om ett  europeiskt järnvägsnät för konkurrenskraftig godstrafik.
2 §
Tillsynsmyndigheten har rätt att av den som bedriver  verksamhet som omfattas av lagen på begäran få
1. sådana upplysningar och ta del av sådana handlingar som  behövs för
a) tillsynen,
b) bedömningen av ansökningar om licens,
c) prövning av tvist enligt 8 §,
d) fullgörande av Sveriges skyldighet att lämna uppgifter om  förhållanden som regleras i denna lag till Europeiska  kommissionen och Europeiska unionens järnvägsbyrå, och
e) klart definierade statistiska ändamål,
2. tillträde till anläggningar, fordon och annan materiel,  områden, lokaler och andra utrymmen, dock inte bostäder, som  har anknytning till den verksamhet som berörs, och
3. tillgång till nödvändig personal, materiel eller liknande  utan kostnad.
Polismyndigheten ska lämna den hjälp som behövs för tillsynen.
Tillsynsmyndigheten får begära verkställighet hos  Kronofogdemyndigheten av ett beslut som gäller åtgärder enligt  första stycket. Då gäller bestämmelserna i utsökningsbalken om  verkställighet av förpliktelser som inte avser  betalningsskyldighet, avhysning eller avlägsnande.
3 §
Infrastrukturförvaltare samt järnvägsföretag och andra  sökande av infrastrukturkapacitet ska utan uppmaning ge  tillsynsmyndigheten full insyn i förhandlingar om avgifter.
4 §
Den som bedriver verksamhet som omfattas av denna lag ska  till den myndighet som regeringen bestämmer lämna sådana  uppgifter som behövs för förvaltningen och utvecklingen av det  statliga järnvägsnätet.
Krav i syfte att garantera tillsynsmyndighetens oberoende
5 §
Den befattningshavare vid tillsynsmyndigheten som ansvarar  för sådana tillsynsbeslut som avses i artikel 56 i direktiv 
2012/34/EU, i lydelsen enligt Europaparlamentets och rådets  direktiv (EU) 2016/2370 av den 14 december 2016 om ändring av  direktiv 2012/34/EU vad gäller öppnandet av marknaden för  inrikes persontrafik på järnväg och styrningen av  järnvägsinfrastrukturen, ska årligen göra en åtagande- och  intresseförklaring. I förklaringen ska befattningshavaren  redovisa sådan eventuell anknytning till företag i  järnvägsbranschen som kan anses påverka hans eller hennes  opartiskhet vid utförande av arbetet.
6 §
En befattningshavare som avses i 5 § får under ett år från  det att anställningen vid tillsynsmyndigheten upphört inte  utföra arbete eller inneha någon ansvarsställning på något av  de företag eller någon av de enheter som omfattas av den  tillsyn som avses i samma paragraf.
Förelägganden
7 §
Tillsynsmyndigheten får besluta de förelägganden som  behövs för att denna lag eller de föreskrifter som har  meddelats i anslutning till lagen ska följas. Detsamma gäller  för att säkerställa efterlevnaden av sådana direkt tillämpliga  EU-rättsakter som avses i 1 § andra stycket.
Ett föreläggande får förenas med vite.
Om någon har påförts konkurrensskadeavgift enligt 3 kap. 5 §  konkurrenslagen (2008:579) eller dömts att betala vite enligt 
6 kap. 2 § samma lag, får vite enligt denna lag inte dömas ut  för samma förfarande.
Prövning av tvist
8 §
Ett järnvägsföretag eller den som ansökt om eller  beviljats infrastrukturkapacitet eller tillgång till en tjänst  får till tillsynsmyndigheten hänskjuta tvister om huruvida ett  beslut som fattats av en infrastrukturförvaltare, en  tjänsteleverantör eller ett vertikalt integrerat företag står  i överensstämmelse med 4-9 kap., föreskrifter som har  meddelats i anslutning till dessa kapitel eller sådana direkt  tillämpliga EU-rättsakter som avses i 1 § andra stycket.
Om det vid prövningen av en tvist om tillträde till en  grundläggande tjänst enligt 9 kap. 1 § bedöms att inget  praktiskt möjligt alternativ till tjänsten finns tillgängligt  och att det är möjligt att tilldela tjänstekapacitet i  anläggningen, ska tillsynsmyndigheten besluta att  tjänsteleverantören ska tilldela den sökande lämplig del av  tjänstekapaciteten.
Tillsynsmyndigheten ska begära in relevant information och  inleda samråd med de berörda parterna i tvisten inom en månad  från det att tvisten hänskjutits till myndigheten.  Tillsynsmyndigheten ska så snart som möjligt och senast sex  veckor från det att all relevant information i tvisten har  lämnats in, besluta i de frågor som tvisten gäller.
Övervakning av tillämpning av samarbetsavtal
9 §
Tillsynsmyndigheten ska övervaka tillämpningen av  samarbetsavtal enligt 4 kap. 7 §. Myndigheten får lämna  rekommendationer om att ett avtal bör ändras eller upphävas.
Bemyndiganden
10 §
Regeringen eller den myndighet som regeringen bestämmer  får meddela föreskrifter om
1. vilka uppgifter som ska lämnas enligt 4 §, och
2. prövning av tvister.
11 kap. Överklagande
1 §
Tillsynsmyndighetens beslut i enskilda fall enligt denna  lag, föreskrifter som meddelats i anslutning till lagen eller  sådana direkt tillämpliga EU-rättsakter som avses i 10 kap. 
1 § andra stycket får överklagas till allmän  förvaltningsdomstol.
Prövningstillstånd krävs vid överklagande till kammarrätten.
2 §
Ett beslut enligt denna lag, föreskrifter som meddelats i  anslutning till lagen eller sådana direkt tillämpliga EU-
rättsakter som avses i 10 kap. 1 § andra stycket gäller  omedelbart, om inte något annat anges i beslutet. Ett beslut  om återkallelse av licens gäller dock inte förrän det har fått  laga kraft, om inte något annat anges i beslutet.
Övergångsbestämmelser
2022:365
1. Denna lag träder i kraft den 1 juni 2022.
2. Bestämmelserna i 4 kap. 3, 4, 8 och 9 §§ gäller inte för en  infrastrukturförvaltare som förvaltar järnvägsinfrastruktur  med stöd av ett avtal om offentlig-privat partnerskap som har  ingåtts före den 16 juni 2015 om den privata parten i avtalet  också är ett järnvägsföretag som tillhandahåller persontrafik  på järnvägsinfrastrukturen.
3. Bestämmelserna i 5 kap. 2, 3 och 5-10 §§ gäller inte för  ett vertikalt integrerat företag som förvaltar  järnvägsinfrastruktur med stöd av ett avtal om offentlig-
privat partnerskap som har ingåtts före den 16 juni 2015 om  det i det vertikalt integrerade företaget ingår ett  järnvägsföretag som tillhandahåller persontrafik på  järnvägsinfrastrukturen.
4. En licens som har beviljats enligt 3 kap. 2 § den upphävda  järnvägslagen (2004:519) gäller som en licens enligt 2 kap.  denna lag.
5. Ett låneavtal mellan en infrastrukturförvaltare och en  annan enhet inom ett vertikalt integrerat företag som har  ingåtts före ikraftträdandet är tillåtet trots att det inte  uppfyller kraven i 5 kap. 7 §, om lånet har ingåtts till  marknadsränta och har betalats ut och betalas av.
6. Äldre föreskrifter gäller för mål och ärenden som har  inletts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.