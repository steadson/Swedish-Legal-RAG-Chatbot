Title: Lag (1999:288) om överlämnande av allmänna handlingar till Svenska kyrkan eller någon av dess organisatoriska delar för förvaring, m.m.
SFS Number: Svensk författningssamling 1999:288
URL: https://www.riksdagen.se/sv/dokument-och-lagar/dokument/svensk-forfattningssamling/lag-1999288-om-overlamnande-av-allmanna_sfs-1999-288/
Source Link: http://rkrattsbaser.gov.se/sfst?bet=1999:288
Amendment Register Link: http://rkrattsbaser.gov.se/sfsr?bet=1999:288
Ministry/Authority: Kulturdepartementet
Issued: 1999-05-04
Metadata: {"Utfärdad": "1999-05-04", "Ändrad": "t.o.m. SFS 2018:1916"}

==================================================

Lag (1999:288) om överlämnande av allmänna handlingar till Svenska kyrkan eller någon av dess organisatoriska delar för förvaring, m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:288
Departement/myndighet
:   
Kulturdepartementet
Utfärdad
:   
1999-05-04
Ändrad
:   
t.o.m. SFS 2018:1916
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens tillämpningsområde
1 §
Denna lag innehåller bestämmelser om överlämnande av  vissa arkiv till en arkivmyndighet och om överlämnande av  allmänna handlingar till Svenska kyrkan eller någon av dess  organisatoriska delar i enlighet med det som anges i 
2 kap. 22 § första stycket tryckfrihetsförordningen samt om  förvaring av dessa handlingar sedan de har överlämnats. I  lagen finns också bestämmelser om skyldigheten att pröva  framställningar om utlämnande av sådana allmänna handlingar  enligt reglerna i tryckfrihetsförordningen och offentlighets-  och sekretesslagen (2009:400).
Lag (2018:1916)
.
Överlämnande av vissa arkiv till arkivmyndighet
2 §
Allmänna handlingar som senast den 31 december 1999 har kommit in till eller upprättats hos Svenska kyrkans beslutande församlingar skall senast den 31 mars 2000 överlämnas till en statlig arkivmyndighet.
I arkivlagen (1990:782) finns bestämmelser om överlämnande i vissa fall av kyrkokommunala myndigheters arkiv till arkivmyndighet.
Förvaring av allmänna handlingar hos Svenska kyrkan
och dess organisatoriska delar
3 §
Regeringen får föreskriva att allmänna handlingar får överlämnas till Svenska kyrkan eller någon av dess organisatoriska delar och förvaras där under viss tid utan att handlingarna upphör att vara allmänna. Detta gäller handlingar som senast den 31 december 1999 har kommit in till eller upprättats hos
1. myndigheter som har upphört och som har haft uppgifter som hänför sig till Svenska kyrkans verksamhet, eller
2. Svenska kyrkans beslutande församlingar.
Vård och tillsyn av de allmänna handlingarna
4 §
Bestämmelser om vården av allmänna handlingar och om arkivmyndigheternas tillsyn finns i arkivlagen (1990:782).
5 §
Svenska kyrkan och dess organisatoriska delar skall vid förvaring och handhavande av de allmänna handlingarna se till att dessa lätt kan särskiljas från andra handlingar.
Om Svenska kyrkan eller någon av dess organisatoriska delar för sin verksamhet behöver göra tillägg i allmänna handlingar skall tilläggen utföras så att det tydligt framgår när och av vem de har gjorts, om det inte av omständigheterna klart framgår att tilläggen har gjorts efter den 31 december 1999.
Skyldigheter mot allmänheten
6 §
Bestämmelser om rätten att ta del av allmänna  handlingar finns i 2 kap. tryckfrihetsförordningen.
Bestämmelser om begränsningar i rätten att ta del av allmänna  handlingar och om skyldigheten att iaktta sekretess finns i  offentlighets- och sekretesslagen (2009:400).
Av 2 kap. 22 § andra stycket tryckfrihetsförordningen och 2  kap. 5 § andra meningen offentlighets- och sekretesslagen  framgår att Svenska kyrkan och dess organisatoriska delar ska  jämställas med en myndighet i fråga om befattningen med  allmänna handlingar som de förvarar enligt denna lag.
Lag (2018:1916)
.
7 §
Svenska kyrkan och dess organisatoriska delar är skyldiga att lämna ut eget material, om detta är en nödvändig förutsättning för att en allmän handling skall kunna lämnas ut med hänsyn till det sätt på vilket materialet tillförts den handlingen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.