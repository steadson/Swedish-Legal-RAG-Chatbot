Title: Förordning (2025:237) om det nationella cybersäkerhetscentret vid Försvarets radioanstalt
SFS Number: Svensk författningssamling 2025:237
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025237-om-det-nationella_sfs-2025-237/
Source Link: http://rkrattsbaser.gov.se/sfst?bet=2025:237
Amendment Register Link: http://rkrattsbaser.gov.se/sfsr?bet=2025:237
Ministry/Authority: Försvarsdepartementet
Issued: 2025-03-20
Metadata: {"Utfärdad": "2025-03-20"}

==================================================

Förordning (2025:237) om det nationella cybersäkerhetscentret vid Försvarets radioanstalt
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:237
Departement/myndighet
:   
Försvarsdepartementet
Utfärdad
:   
2025-03-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller kompletterande bestämmelser om  den verksamhet som ska bedrivas av det nationella  cybersäkerhetscenter som finns inom Försvarets radioanstalt.
Enligt 4 a § förordningen (2007:937) med instruktion för  Försvarets radioanstalt har centret till uppgift att utveckla  och stärka Sveriges samlade förmåga att förebygga, upptäcka  och hantera antagonistiska cyberhot och andra it-incidenter.
2 §
Det nationella cybersäkerhetscentret ska utgöra en  nationell plattform för samverkan och informationsutbyte  mellan aktörer, såväl privata som offentliga, i frågor som rör  cybersäkerhet. Centret ska också vara en kontaktpunkt för  sådana frågor.
3 §
Det nationella cybersäkerhetscentret ska särskilt
1. bidra till att samordna och harmonisera det nationella  cybersäkerhets-
arbetet,
2. lämna råd och stöd till privata och offentliga aktörer i  frågor om hot, sårbarheter och risker med koppling till  cybersäkerhet,
3. lämna råd och stöd till privata och offentliga aktörer vid  it-incidenter,
4. genomföra utbildningar, övningar och andra kompetenshöjande  insatser inom cybersäkerhetsområdet,
5. till privata och offentliga aktörer ta fram samlade  lägesbilder av antagonistiska cyberhot och andra it-
incidenter,
6. bistå Regeringskansliet (Försvarsdepartementet) med samlade  lägesbilder som bland annat innehåller bedömningar av  hotnivån,
7. vara en kontaktpunkt gentemot motsvarande funktioner i  internationella sammanhang och utveckla samarbetet och  informationsutbytet med dessa,
8. rapportera till regeringen om förhållanden på  cybersäkerhetsområdet som kan leda till behov av åtgärder samt  lämna förslag på sådana åtgärder, och
9. informera regeringen om relevanta förhållanden vid ett  sådant hot eller annan incident som avses i 5 § andra stycket.
4 §
Försvarets radioanstalt ska organisera, leda och planera  verksamheten som bedrivs inom ramen för det nationella  cybersäkerhetscentret.
Försvarets radioanstalt ska i den verksamhet som bedrivs inom  ramen för centret samverka med Försvarets materielverk,  Försvarsmakten, Myndigheten för samhällsskydd och beredskap,  Polismyndigheten, Post- och telestyrelsen och Säkerhetspolisen 
(samverkansmyndigheterna).
5 §
Samverkansmyndigheterna ska, inom ramen för sina  respektive befintliga ansvarsområden, löpande bistå det  nationella cybersäkerhetscentret med kunskap, kompetens och  information. Det nationella cybersäkerhetscentret ska löpande  bistå samverkansmyndigheterna med kunskap och information.
Vid ett antagonistiskt cyberhot eller annan it-incident som  har vållat eller som kan antas ha potential att vålla  betydande skada ska det nationella cybersäkerhetscentret och  samverkansmyndigheterna utbyta kunskap, kompetens och  information i syfte att förbättra samordningen mellan  myndigheterna och bidra till att effektivisera myndigheternas  arbete med att hantera cyberhotet eller incidenten.
6 §
Försvarets radioanstalt ska senast den 1 mars varje år  lämna en redovisning av det arbete som har utförts inom det  nationella cybersäkerhetscentret till Regeringskansliet 
(Försvarsdepartementet). Försvarets radioanstalt ska i  redovisningen värdera, sammanställa och rapportera resultatet  av arbetet i centret.
7 §
Inom det nationella cybersäkerhetscentret ska det finnas  ett strategiskt samverkansråd i vilket myndigheterna som anges  i 4 § ska vara representerade. Rådet ska ge Försvarets  radioanstalt stöd i utformningen av den strategiska  inriktningen av centrets verksamhet.
8 §
Myndigheterna ska i det strategiska samverkansrådet  företrädas av sina myndighetschefer eller deras  ställföreträdare. I rådet ska även chefen för det nationella  cybersäkerhetscentret delta.
Ordförande i rådet ska vara generaldirektören för Försvarets  radioanstalt eller hans eller hennes ställföreträdare.  Ledamöterna i rådet får bland sig utse en vice ordförande för  en viss tid.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.