Title: Förordning (2018:199) om stöd för innovativt och hållbart byggande av bostäder
SFS Number: Svensk författningssamling 2018:199
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018199-om-stod-for-innovativt-och_sfs-2018-199/
Source Link: http://rkrattsbaser.gov.se/sfst?bet=2018:199
Amendment Register Link: http://rkrattsbaser.gov.se/sfsr?bet=2018:199
Ministry/Authority: Finansdepartementet BB
Issued: 2018-04-05
Metadata: {"Utfärdad": "2018-04-05", "Ändrad": "t.o.m. SFS 2020:525"}

==================================================

Förordning (2018:199) om stöd för innovativt och hållbart byggande av bostäder
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:199
Departement/myndighet
:   
Finansdepartementet BB
Utfärdad
:   
2018-04-05
Ändrad
:   
t.o.m. SFS 2020:525
Tidsbestämd
: 
2021-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Syfte och tillämpningsområde
1 §
Stöd enligt denna förordning får, i mån av tillgång på  medel, lämnas för åtgärder som syftar till att främja ett  innovativt och hållbart bostadsbyggande med minskad klimat-  och miljöpåverkan.
Normgivningsbemyndigande
2 §
Denna förordning är meddelad med stöd av 8 kap. 7 §  regeringsformen.
Ord och uttryck i förordningen
3 §
Ord och uttryck i denna förordning har samma betydelse  som i kom-missionens förordning (EU) nr 1407/2013 av den 18  december 2013 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse och kommissionens förordning (EU) nr 
651/2014 av den 17 juni 2014 genom vilken vissa kategorier av  stöd förklaras förenliga med den inre marknaden enligt  artiklarna 107 och 108 i fördraget.
EU-rättslig grund
4 §
Stöd ska lämnas
1. i enlighet med de villkor och till sådana åtgärder som  anges i kapitel 1 och artikel 25 eller 29 i kommissionens  förordning (EU) nr 651/2014, eller
2. i enlighet med de villkor som anges i kommissionens  förordning (EU) nr 1407/2013.
Stöd som avses i första stycket 2 får uppgå till högst 75  procent av den beräknade kostnaden för åtgärden.
Förutsättningar för stöd
5 §
Stöd får lämnas för en åtgärd som innebär
1. utveckling av en ny eller väsentligt förbättrad vara,  tjänst eller process, eller
2. användning av en ny eller väsentligt förbättrad vara,  tjänst eller process.
Stöd får endast lämnas till den som bedöms ha förutsättningar  att kunna genomföra åtgärden och sprida information och  erfarenhet om den.
6 §
Stöd får inte lämnas för en åtgärd som stödmottagaren  är skyldig att genomföra enligt lag eller annan författning  och inte heller för en åtgärd som kommer att vara avslutad  senare än två år från dagen för stödbeslutet.
Stöd får inte heller lämnas till någon som har skulder för  svenska skatter eller avgifter hos Kronofogdemyndigheten  eller som är i likvidation eller försatt i konkurs.
Samtycke till offentliggörande
7 §
Stöd som överstiger ett belopp motsvarande 500 000  euro får lämnas endast under förutsättning att stödmottagaren  samtycker till att uppgifter om stödet offentliggörs enligt  artikel 9.1 c i kommissionens förordning (EU) nr 651/2014.
Handläggning av stödärenden
8 §
Boverket prövar frågor om stöd enligt denna  förordning. Innan Boverket beslutar om stöd får verket vid  behov inhämta synpunkter från Naturvårdsverket, Verket för  innovationssystem, Statens centrum för arkitektur och design  och Statens energimyndighet. Om en ansökan avser stöd enligt  kommissionens förordning (EU) nr 1407/2013, ska Boverket  lämna de upplysningar till företaget som framgår av artikel 
6.1 i den förordningen. Boverket ska även utföra den uppgift  som en medlemsstat ska utföra enligt artikel 6.3 samma  förordning.
9 §
Boverket ska
1. besluta om antalet prövningstillfällen per år och  publicera uppgifter om prövningstillfällena på sin webbplats,  och
2. prioritera den eller de åtgärder som vid varje  prövningstillfälle bedöms ha bäst förutsättningar att främja  ett innovativt och hållbart bostadsbyggande med minskad  klimat- och miljöpåverkan.
Ansökan om stöd
10 §
En ansökan om stöd ges in till Boverket. Ansökan ska  göras enligt det formulär som Boverket tillhandahåller.
Ansökan ska ha kommit in till verket innan de åtgärder som  stödet avser påbörjas.
Beslut om stöd
11 §
Av ett beslut om stöd ska det framgå när åtgärden som  stödet beviljats för senast ska vara slutförd.
Ett beslut om stöd ska förenas med villkor om att  stödmottagaren på begäran av Boverket ska lämna de uppgifter  som krävs för uppföljning och utvärdering av stödet.
Ett beslut om stöd får förenas med de övriga villkor som  krävs för att syftet med stödet ska tillgodoses.
11 a §
Trots 6 § första stycket får Boverket efter ansökan  från stödmottagaren förlänga tiden för slutförande av en  åtgärd, om spridningen av det virus som orsakar sjukdomen  covid-19 innebär att åtgärden inte kan slutföras vid den  tidpunkt som avses i 11 § första stycket. Åtgärden måste dock  vara slutförd senast den 30 juni 2021. Förordning (2020:525).
Utbetalning av stöd
12 §
Stöd enligt denna förordning betalas ut av  Boverket.
13 §
Ett beslutat stöd får betalas ut i omgångar. Dock får  högst 75 procent av beloppet betalas ut innan åtgärden har  slutförts.
En begäran om utbetalning av resterande stöd ska ha kommit in  till Boverket inom tre månader från det att åtgärden, enligt  beslutet om stöd, senast ska vara slutförd. Till begäran om  utbetalning ska stödmottagaren bifoga specificerade  skriftliga underlag om kostnaderna för den stödberättigande  åtgärd som beslutet om stöd avser.
14 §
Ett stöd enligt denna förordning får inte betalas ut  till ett företag som är föremål för betalningskrav på grund  av ett beslut av Europeiska kom-missionen som förklarar ett  stöd oförenligt med den inre marknaden.
15 §
Boverket får besluta att ett stöd inte ska betalas ut  om
1. sökanden genom oriktiga uppgifter eller på annat sätt  orsakat att stödet getts felaktigt eller med för högt belopp,
2. stödet av annan orsak getts felaktigt eller med för högt  belopp och mottagaren skäligen borde ha insett detta,
3. det visar sig att det inte funnits förutsättningar för  stödet och den som ansökt om stödet borde ha insett detta,
4. stödet helt eller delvis inte har använts för det ändamål  som det har beviljats för, eller
5. villkoren för stödet inte följs.
Återbetalning
16 §
En stödmottagare är återbetalningsskyldig om det  finns grund för det enligt 15 §.
På det belopp som stödmottagaren är återbetalningsskyldig för  ska ränta enligt räntelagen (1975:635) betalas.
17 §
Om en stödmottagare är återbetalningsskyldig enligt 
16 §, ska Boverket besluta att helt eller delvis kräva  tillbaka stödet och sådan ränta som ska betalas enligt 16 §  andra stycket.
Om det finns särskilda skäl, får Boverket sätta ned kravet på  återbetalning och ränta.
Uppföljning och utvärdering
18 §
Boverket ansvarar för uppföljning och utvärdering av  stöd enligt denna förordning.
Offentliggörande, rapportering och registerföring
19 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens stats-stödsregler och i förordningen 
(2015:605) om tillämpning av Europeiska unionens  statsstödsregler.
Bemyndiganden
20 §
Boverket får meddela
1. ytterligare föreskrifter om de uppgifter som ska lämnas i  ansökan om stöd och i samband med begäran om utbetalning,
2. föreskrifter om de uppgifter som ska lämnas inför  uppföljning och utvärdering av stödet,
3. föreskrifter om elektronisk överföring av ansökan om stöd  enligt 10 § och begäran om utbetalning av stöd enligt 13 §  andra stycket, och
4. föreskrifter om verkställighet av denna förordning i  övrigt.
Överklagande
21 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 14 och 15 §§ om att inte betala  ut stöd får dock inte överklagas.
Övergångsbestämmelser
2018:199
1. Denna förordning träder i kraft den 1 juli 2018.
2. Förordningen upphör att gälla vid utgången av 2020.
3. Den upphävda förordningen ska dock fortsätta att gälla för  stöd som har beviljats före utgången av 2020.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.