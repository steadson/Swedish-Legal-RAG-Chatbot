Title: Förordning (2024:1102) om tillfälligt statsbidrag för åtgärder för en effektiv hälso- och sjukvård
SFS Number: Svensk författningssamling 2024:1102
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241102-om-tillfalligt-statsbidrag_sfs-2024-1102/
Source Link: http://rkrattsbaser.gov.se/sfst?bet=2024:1102
Amendment Register Link: http://rkrattsbaser.gov.se/sfsr?bet=2024:1102
Ministry/Authority: Finansdepartementet
Issued: 2024-11-28
Metadata: {"Utfärdad": "2024-11-28"}

==================================================

Förordning (2024:1102) om tillfälligt statsbidrag för åtgärder för en effektiv hälso- och sjukvård
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1102
Departement/myndighet
:   
Finansdepartementet
Utfärdad
:   
2024-11-28
Tidsbestämd
: 
2031-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  som får lämnas under perioden 2025-2030 till regioner i syfte  att stärka effektiviteten i hälso- och sjukvården genom  omstrukturerings- eller effektiviseringsåtgärder i  verksamheten och dess administration.
Bidrag får lämnas i mån av tillgängliga medel.
2 §
Det som sägs i denna förordning om regioner gäller också  kommuner som inte ingår i en region.
3 §
Denna förordning är meddelad med stöd av 8 kap. 7 och 
11 §§ regeringsformen.
Förutsättningar för bidrag
4 §
Bidrag får lämnas till enskilda regioner, eller till flera  regioner i samverkan.
5 §
Bidrag får inte lämnas för åtgärder som regionen får annat  statligt stöd för.
6 §
Bidrag får lämnas som hel- eller delfinansiering av de  åtgärder som ansökan omfattar.
Ansökan om bidrag
7 §
Delegationen för en effektiv hälso- och sjukvård vid  Kammarkollegiet prövar frågor om bidrag enligt denna  förordning.
8 §
En ansökan om bidrag ska vara skriftlig och ges in till  Delegationen för en effektiv hälso- och sjukvård.
Kammarkollegiet får meddela närmare föreskrifter om tidpunkten  för när ansökan ska ges in.
9 §
En ansökan ska innehålla
1. en analys av de ekonomiska förutsättningarna i regionens  hälso- och sjukvårdsverksamhet,
2. en redogörelse för områden inom hälso- och sjukvården med  stora utvecklingsbehov, och
3. en beskrivning av den eller de åtgärder som bidraget söks  för samt vad som ska uppnås med respektive åtgärd och den  uppskattade kostnaden för åtgärden.
Handläggning av ärenden om bidrag
10 §
Om en ansökan inte är komplett eller om det finns behov  av ytterligare uppgifter eller handlingar för att pröva  ansökan, ska sökanden få tillfälle att inom en viss tid  komplettera den.
11 §
Delegationen för en effektiv hälso- och sjukvård ska  bedöma om den eller de åtgärder som bidrag söks för är  lämpliga för att uppnå syftet som anges i 1 §, eller om det  finns mer ändamålsenliga åtgärder som bidrag i stället bör  lämnas för.
Om delegationen bedömer att andra åtgärder än de som bidrag  söks för är mer ändamålsenliga att ge bidrag för, ska sökanden  underrättas om denna bedömning och få tillfälle att inom en  viss tid yttra sig över bedömningen. Om sökanden begär att få  justera sin ansökan med anledning av delegationens bedömning  ska sökanden få tillfälle att inom en viss tid ge in en sådan  justering.
12 §
Om sökanden inte kompletterar sin ansökan eller inte ger  in ett yttrande eller en justering av ansökan i tid, får  Delegationen för en effektiv hälso- och sjukvård pröva ansökan  i befintligt skick.
13 §
När Delegationen för en effektiv hälso- och sjukvård  fördelar bidrag ska den prioritera mellan och ge företräde  till inkomna ansökningar som i högst utsträckning bedöms kunna  uppfylla det syfte som anges i 1 §.
Beslut om bidrag
14 §
Ett beslut om beviljande av bidrag ska innehålla
1. uppgift om bidragsbeloppets storlek,
2. uppgift om när utbetalning av bidraget ska göras,
3. uppgift om vilken eller vilka åtgärder som bidraget lämnas  för,
4. uppgift om under vilken period åtgärden eller åtgärderna  ska vidtas,
5. uppgift om huruvida bidragsmottagaren ska ge in en  delredovisning,
6. uppgift om hur och när bidragsmottagaren ska redovisa  enligt 15 §,
7. de övriga villkor som behövs för att tillgodose bidragets  syfte,
8. vad som gäller i fråga om hinder mot utbetalning enligt 
17 §,
9. vad som gäller i fråga om återbetalningsskyldighet enligt 
18 §, och
10. vad som gäller i fråga om återkrav enligt 19 §.
Redovisning av mottaget bidrag
15 §
Bidragsmottagaren ska vid den tidpunkt och på det sätt  som anges i beslutet om bidrag redovisa för Delegationen för  en effektiv hälso- och sjukvård hur bidraget har använts.
Om bidragsmottagaren enligt beslutet om bidrag ska ge in en  delredovisning ska en sådan redovisning innehålla uppgifter om  hur genomförandet av de åtgärder som bidraget avser fortgår.
En slutredovisning ska innehålla uppgifter om de genomförda  åtgärderna och deras totala kostnad.
Utbetalning av bidrag
16 §
Bidrag betalas ut av Kammarkollegiet vid de tillfällen  som Delegationen för en effektiv hälso- och sjukvård  bestämmer.
17 §
Delegationen för en effektiv hälso- och sjukvård ska  besluta att ett bidrag helt eller delvis inte ska betalas ut  om
1. bidraget har beviljats på felaktiga grunder eller med för  högt belopp, eller
2. ett villkor för bidraget inte har följts.
Återbetalningsskyldighet och återkrav av bidrag
18 §
En bidragsmottagare är återbetalningsskyldig om
1. det enligt 17 § finns grund för att helt eller delvis inte  betala ut bidrag,
2. bidraget helt eller delvis inte har utnyttjats, eller
3. bidraget har använts för annat ändamål än det har beviljats  för.
19 §
Om en bidragsmottagare är återbetalningsskyldig, ska  Delegationen för en effektiv hälso- och sjukvård besluta att  helt eller delvis kräva tillbaka bidraget tillsammans med  ränta. Om det finns särskilda skäl får delegationen besluta  att helt eller delvis sätta ned kravet på återbetalning eller  räntan.
Återkrav och ränta betalas in till Kammarkollegiet.
20 §
Räntan betalas från och med den dag som infaller en månad  efter det att beslut om återkrav har fattats. Räntesatsen ska  vid varje tidpunkt överstiga statens utlåningsränta med två  procentenheter.
Överklagande
21 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.