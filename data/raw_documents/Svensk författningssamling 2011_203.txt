Title: Budgetlag (2011:203)
SFS Number: Svensk författningssamling 2011:203
URL: https://www.riksdagen.se/sv/dokument-och-lagar/dokument/svensk-forfattningssamling/budgetlag-2011203_sfs-2011-203/
Source Link: http://rkrattsbaser.gov.se/sfst?bet=2011:203
Amendment Register Link: http://rkrattsbaser.gov.se/sfsr?bet=2011:203
Ministry/Authority: Finansdepartementet BA ToT
Issued: 2011-03-10
Metadata: {"Utfärdad": "2011-03-10", "Ändrad": "t.o.m. SFS 2022:1580"}

==================================================

Budgetlag (2011:203)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:203
Departement/myndighet
:   
Finansdepartementet BA ToT
Utfärdad
:   
2011-03-10
Ändrad
:   
t.o.m. SFS 2022:1580
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Budgetpolitiska mål och riktlinjer
3 kap. Budgetering
4 kap. Redovisning mot inkomsttitlar och anslag
5 kap. Statens upplåning och skuldförvaltning
6 kap. Ekonomiska åtaganden och utlåning
7 kap. Finansiering av investeringar och utlåning
8 kap. Förvärv och överlåtelse av egendom
9 kap. Uppföljning och prognoser
10 kap. Redovisningsskyldighet och revision
11 kap. Genomförande av statens budget
Övergångsbestämmelser
1 kap. Inledande bestämmelser
Lagens tillämpningsområde
1 §
Bestämmelser om statens budget finns i 9 kap. 1-10 §§
regeringsformen. I denna lag finns ytterligare bestämmelser om budgeten.
Statens verksamhet
2 §
Med statens verksamhet avses i denna lag sådan verksamhet som sköts av regeringen, domstolarna och de förvaltningsmyndigheter som lyder under regeringen.
Effektivitet och hushållning
3 §
I statens verksamhet ska hög effektivitet eftersträvas och god hushållning iakttas.
2 kap. Budgetpolitiska mål och riktlinjer
Mål för den offentliga sektorns finansiella sparande
1 §
Regeringen ska till riksdagen lämna förslag till mål för den offentliga sektorns finansiella sparande (överskottsmål).
1 a §
Om riksdagen har beslutat om ett sådant överskottsmål som avses i 1 §, ska regeringen vid minst två tillfällen under året för riksdagen redovisa hur målet uppnås.
Regeringen ska då beakta effekterna av beslutade och för riksdagen presenterade budgetpolitiska åtgärder.
Regeringen ska vid en bedömd avvikelse från målet även redogöra för hur en återgång till målet ska ske.
Lag (2014:866)
.
Utgiftstak samt preliminära inkomstberäkningar och utgiftsramar
2 §
Regeringen ska i budgetpropositionen lämna förslag till tak för statens utgifter (utgiftstak) som ska användas i beredningen av förslaget till statens budget och i genomförandet av den budgeterade verksamheten.
Förslaget ska avse det tredje tillkommande budgetåret.
3 §
Regeringen ska i budgetpropositionen lämna förslag till preliminära inkomstberäkningar och utgiftsramar för det andra och tredje tillkommande budgetåret.
Lag (2014:866)
.
4 §
Finns det risk för att ett beslutat utgiftstak kommer att överskridas, ska regeringen för att undvika detta vidta sådana åtgärder som den har befogenhet till eller föreslå riksdagen nödvändiga åtgärder.
Utvärdering
5 §
Regeringen ska se till att en utvärdering utförs av hur de budgetpolitiska målen uppnås.
Lag (2014:866)
.
3 kap. Budgetering
Inkomsttitlar och anslag
1 §
För budgetering och redovisning av inkomster på statens budget ska inkomsttitlar för olika slag av inkomster användas.
2 §
Vid budgetering av utgifter för bestämda ändamål ska ramanslag användas.
Omfattningen av statens budget
3 §
Regeringens förslag till statens budget ska omfatta alla inkomster och utgifter samt andra betalningar som påverkar statens lånebehov.
4 §
Statens inkomster och utgifter ska budgeteras och redovisas brutto på inkomsttitlar och anslag med de undantag som anges i 6 §.
5 §
Utgifter får inte budgeteras och redovisas mot inkomsttitlar.
6 §
Om riksdagen har beslutat att inkomster får tas i anspråk för ett bestämt ändamål på annat sätt än genom beslut om anslag
(specialdestination), ska inkomsterna inte budgeteras och redovisas mot inkomsttitlar. Inkomster av skatter ska dock alltid budgeteras och redovisas mot inkomsttitlar.
Ska inkomsterna helt eller till en bestämd del täcka utgifternai en viss verksamhet ska inkomsterna och motsvarande utgifter inte heller budgeteras eller redovisas mot anslag. Om inkomsterna till en obestämd del ska täcka utgifter i en verksamhet ska inkomsterna redovisas mot anslag
(nettoredovisning).
Första och andra styckena gäller även sådana inkomster som regeringen med stöd av riksdagens bemyndigande har beslutat ska specialdestineras till en viss verksamhet.
7 §
Regeringen får förfoga över avgiftsinkomster från frivilligt efterfrågade varor och tjänster som staten tillhandahåller och besluta om inkomsterna ska budgeteras och redovisas mot inkomsttitel eller specialdestineras till en viss verksamhet.
Villkor för ramanslag
8 §
Ett anslag får tillfälligt överskridas genom att en kredit motsvarande högst tio procent av det anvisade anslaget
(anslagskredit) tas i anspråk. Följande år ska tillgängliga medel reduceras med ett belopp motsvarande den ianspråktagna anslagskrediten.
Med riksdagens bemyndigande får regeringen även besluta att ett anslag får överskridas, om detta är nödvändigt för att i en verksamhet täcka särskilda utgifter som inte var kända då anslaget anvisades eller för att ett av riksdagen beslutat ändamål med anslaget ska kunna uppfyllas.
9 §
Regeringen får besluta att anslag för räntor på statsskulden samt andra utgifter för upplåning och skuldförvaltning får överskridas om det är nödvändigt för att fullgöra statens betalningsåtaganden.
10 §
Outnyttjade medel på ett anslag (anslagssparande) får användas följande år.
Outnyttjade medel får dock användas längst två år efter det att anslaget senast var uppfört på budgeten.
11 §
När regeringen tilldelar en myndighet ett anslag, får den besluta om begränsningar i villkoren för utnyttjandet av anslaget.
12 §
Regeringen får besluta att medel på ett anvisat anslag inte ska användas, om detta är motiverat av särskilda omständigheter i en verksamhet eller av statsfinansiella eller andra samhällsekonomiska skäl.
4 kap. Redovisning mot inkomsttitlar och anslag
1 §
Om inte riksdagen beslutar annat, ska redovisning mot inkomsttitlar och anslag göras enligt 2 och 3 §§.
2 §
Inkomster av skatter och avgifter ska redovisas det budgetår som intäkterna hänför sig till. Övriga inkomster ska redovisas det budgetår som inkomsterna hänför sig till.
Om inkomster med stöd av 3 kap. 6 § andra stycket redovisas mot anslag, ska redovisningen dock göras på samma grund som gäller för de utgifter som redovisas mot anslaget enligt 3 §.
3 §
Utgifter för transfereringar ska redovisas det budgetår då betalning sker. Förvaltningsutgifter ska redovisas det budgetår som kostnaderna hänför sig till. Övriga utgifter ska redovisas det budgetår som utgifterna hänför sig till.
4 §
Redovisning ska ske löpande.
5 kap. Statens upplåning och skuldförvaltning
1 §
Efter särskilt bemyndigande som lämnas för ett budgetår i  sänder får regeringen eller efter regeringens bestämmande  Riksgäldskontoret ta upp lån till staten för att
1. finansiera löpande underskott i statens budget och andra  utgifter som grundar sig på riksdagens beslut,
2. tillhandahålla sådana krediter och fullgöra sådana  garantier som riksdagen beslutat om,
3. amortera, lösa in och köpa upp statslån, och
4. i samråd med Riksbanken tillgodose behovet av statslån med  olika löptider.
Lag (2022:1580)
.
2 §
Efter särskilt bemyndigande som lämnas av riksdagen för ett budgetår i sänder får regeringen eller efter regeringens bestämmande ett affärsverk ta upp lån till staten för affärsverkets verksamhet.
3 §
Lån som har tagits upp av staten enligt 1 eller 2 § eller 
10 kap. 4 § lagen (2022:1568) om Sveriges riksbank förvaltas  av regeringen eller, efter regeringens bemyndigande, av  Riksgäldskontoret eller affärsverk.
Om staten tar upp ett lån enligt 10 kap. 4 § lagen om Sveriges  riksbank, får de medel som Riksbanken tillför staten i utbyte  mot de lånade medlen endast användas för återbetalning av  samma lån. Regeringen får dock, efter att Riksbanken har fått  tillfälle att lämna synpunkter, besluta annat om det finns  särskilda skäl.
Lag (2022:1580)
.
4 §
För samtliga lån och garantier som regeringen, Riksgäldskontoret eller ett affärsverk ombesörjer är staten ansvarig.
5 §
Statens skuld, med undantag för den skuld som förvaltas av affärsverken enligt 3 §, ska förvaltas så att kostnaden för skulden långsiktigt minimeras samtidigt som risken i förvaltningen beaktas. Förvaltningen ska ske inom ramen för de krav som penningpolitiken ställer.
6 §
Regeringen ska senast den 15 november varje år besluta om riktlinjer för Riksgäldskontorets förvaltning av statsskulden.
Regeringen ska inhämta förslag till riktlinjer från Riksgäldskontoret samt låta Riksbanken yttra sig över kontorets förslag.
7 §
Regeringen ska från och med 2012 och därefter vartannat år i en skrivelse till riksdagen utvärdera förvaltningen av statsskulden. Skrivelsen ska senast den 25 april överlämnas till riksdagen.
6 kap. Ekonomiska åtaganden och utlåning
Beställningsbemyndiganden
1 §
För det ändamål och intill det belopp som riksdagen beslutat för budgetåret får regeringen beställa varor eller tjänster samt besluta om bidrag, ersättning, lån eller liknande som medför utgifter under senare budgetår än det budgeten avser.
Regeringen får dock utan särskilt bemyndigande göra ekonomiska åtaganden för staten om dessa uppgår till högst tio procent av ett anvisat anslag, dock högst tio miljoner kronor.
Regeringen ska när den begär ett bemyndigande enligt första stycket ange under vilka år det ekonomiska åtagandet beräknas medföra utgifter.
2 §
Regeringen får göra sådana ekonomiska åtaganden för staten som är nödvändiga för att den löpande verksamheten ska fungera tillfredsställande.
Utlåning och garantier
3 §
För det ändamål och intill det belopp som riksdagen har beslutat för ett eller flera budgetår får regeringen besluta om utlåning som finansieras med lån i Riksgäldskontoret, ställa ut kreditgarantier och göra andra liknande åtaganden.
Om det finns särskilda skäl får en kreditgaranti eller liknande åtagande enligt riksdagens bestämmande göras utan att beloppet begränsas.
4 §
För ett lån eller åtagande enligt 3 § ska ränta eller avgift tas ut. Räntan eller avgiften ska motsvara statens förväntade kostnad för lånet eller åtagandet, om inte riksdagen för ett visst lån eller åtagande har beslutat annat.
Om det krävs till följd av bestämmelserna om statsstöd i artikel 107 i fördraget om Europeiska unionens funktionssätt
(EUF-fördraget), får räntan eller avgiften sättas högre än vad som anges i första stycket.
Om lån- eller garantitagaren ska betala en ränta eller avgift som inte helt täcker kostnaderna enligt första stycket, ska regeringen föreslå riksdagen hur mellanskillnaden ska finansieras.
Regeringen eller den myndighet som regeringen bestämmer beslutar för visst lån eller viss garanti om räntans eller avgiftens storlek.
5 §
Till den del inkomsterna från räntor och avgifter enligt 4
§ första stycket motsvarar förväntade förluster ska de föras till konton i Riksgäldskontoret. Även annan finansiering av förväntad förlust enligt 4 § tredje stycket ska föras till sådana konton. Inkomster i utländsk valuta får föras till konton i bank.
Konstaterade förluster för statens utlåning och åtaganden ska täckas med medel från dessa konton.
7 kap. Finansiering av investeringar och utlåning
1 §
Inom låneramar som riksdagen har beslutat för budgetåret får regeringen besluta att anläggningstillgångar som används i statens verksamhet, med det undantag som anges i 2 §, ska finansieras med lån i Riksgäldskontoret. Regeringen får besluta om villkoren för sådana lån.
2 §
Förvärv av aktier eller andelar i ett företag och annat tillskott av kapital ska finansieras med anslag.
3 §
Utlåning för vilken den förväntade förlusten är låg får finansieras med lån i Riksgäldskontoret.
4 §
Inom en kreditram som riksdagen har beslutat för budgetåret får regeringen besluta att rörelsekapital i statens verksamhet ska finansieras med krediter i Riksgäldskontoret. Regeringen får besluta om villkoren för dessa krediter och om likvida medel som myndigheterna disponerar.
5 §
Andra tillgångar än de som anges i 1, 3 och 4 §§ ska finansieras med anslag eller med inkomster som anges i 8 kap.
9-12 §§.
6 §
Bestämmelserna i 1-5 §§ gäller inte om riksdagen för en viss myndighet, ett visst lån eller en viss anskaffning beslutar om någon annan finansiering.
8 kap. Förvärv och överlåtelse av egendom
1 §
I 2-12 §§ anges grunder för förfogandet över statens egendom.
Bestämmelserna gäller tillgångar som regeringen förvaltar och förfogar över. Detta gäller dock inte varor som avses i 3 kap.
7 §.
Med försäljning avses i 2 och 4-7 §§ även byte.
Fast egendom
2 §
När värdet av fast egendom inte överstiger 75 miljoner kronor, får regeringen besluta att sälja egendomen, om den inte alls eller endast i ringa utsträckning behövs i statens verksamhet och om det inte finns särskilda skäl för att egendomen fortfarande ska ägas av staten.
Trots första stycket får regeringen besluta om försäljning till en kommun för samhällsbyggnadsändamål.
Aktier och andelar
3 §
Regeringen får inte utan riksdagens bemyndigande förvärva aktier eller andelar i ett företag eller på annat sätt öka statens röst- eller ägarandel i ett företag. Regeringen får inte heller utan riksdagens bemyndigande tillskjuta kapital till ett företag.
Regeringen får dock förvärva aktier eller andelar i företag som ett led i förvaltningen av egendom som tillfallit staten genom testamente eller gåva.
4 §
Regeringen får besluta om försäljning av aktier eller andelar i ett företag där staten har mindre än hälften av rösterna för samtliga aktier eller andelar, om inte riksdagen bestämt annat för företaget.
Regeringen får inte utan riksdagens bemyndigande genom försäljning eller på annat sätt minska statens ägarandel i företag där staten har hälften eller mer än hälften av rösterna för samtliga aktier eller andelar.
Annan lös egendom
5 §
För upplåtelse av tomträtt samt försäljning av tomträtt och sådan byggnad som är lös egendom gäller bestämmelserna i 2 §
om försäljning av fast egendom.
6 §
Regeringen får besluta att överlåta annan lös egendom än sådan som anges i 4 och 5 §§, om egendomen inte längre behövs för statens verksamhet eller blivit obrukbar eller om den inte anskaffats med statens medel.
Affärsmässighet
7 §
Förvärv genom köp eller byte och försäljning ska genomföras affärsmässigt, om inte särskilda skäl talar mot det.
Disposition av försäljningsinkomster
8 §
Har riksdagen beslutat om försäljning av egendom, ska inkomsten redovisas mot en inkomsttitel, om inte riksdagen bestämmer annat.
I 9-12 §§ anges hur inkomsten får disponeras i de fall då regeringen har beslutat om försäljning.
9 §
Om egendomen har använts i en verksamhet för vilken riksdagen har godkänt en investeringsplan, får regeringen besluta att inkomsten ska disponeras för att finansiera investeringar som ingår i planen.
Bestämmelser om disposition av inkomst från försäljning av egendom som inte använts i en sådan verksamhet finns i 10-12
§§.
10 §
Om egendomen har finansierats med medel från anslag får regeringen, sedan medel motsvarande egendomens bokförda värde redovisats mot en inkomsttitel, besluta att det som återstår av inkomsten ska disponeras i den verksamhet där den sålda egendomen har använts.
Om inkomsten uppgår till ett mindre belopp, får regeringen besluta att hela inkomsten ska disponeras i den verksamhet där den sålda egendomen har använts.
Har fast egendom eller aktier sålts, ska dock hela inkomsten redovisas mot en inkomsttitel.
11 §
Om egendomen har finansierats med lån, får regeringen sedan lånet lösts besluta att det som återstår av inkomsten ska disponeras i den verksamhet där den sålda egendomen har använts.
Har fast egendom eller aktier sålts, ska dock det som återstår av inkomsten redovisas mot en inkomsttitel.
12 §
Om egendomen har finansierats på annat sätt än med medel från anslag eller med lån, får regeringen besluta att hela inkomsten ska disponeras i den verksamhet där den sålda egendomen har använts.
9 kap. Uppföljning och prognoser
Uppföljning
1 §
Regeringen ska noggrant följa hur statens inkomster, utgifter och upplåning utvecklas i förhållande till beräknade och beslutade belopp.
Regeringen ska i budgetpropositionen och i den ekonomiska vårpropositionen förklara väsentliga skillnader mellan budgeterade belopp och beräknat utfall för det innevarande budgetåret.
2 §
Har upphävts genom
lag (2014:866)
Prognoser
3 §
Regeringen ska i budgetpropositionen och den ekonomiska vårpropositionen redovisa prognoser över den makroekonomiska utvecklingen, statens inkomster och utgifter, statens lånebehov, utgifterna under utgiftstaket och den offentliga sektorns inkomster, utgifter och skulder.
Prognoserna ska omfatta det innevarande budgetåret och de tre därpå följande åren och baseras på väl specificerade förutsättningar.
Lag (2013:1015)
.
4 §
Regeringen ska i den ekonomiska vårpropositionen redovisa en bedömning av de offentliga finansernas långsiktiga hållbarhet.
Lag (2013:1015)
.
Utvärdering
5 §
Regeringen ska regelbundet redovisa en utvärdering av de prognoser som anges i 3 §.
Lag (2013:1015)
.
10 kap. Redovisningsskyldighet och revision
Allmänt om redovisningen
1 §
Regeringen är redovisningsskyldig inför riksdagen för de tillgångar som regeringen förvaltar och förfogar över.
Redovisningsskyldigheten omfattar även den verksamhet som bedrivs av staten samt statens skulder och övriga ekonomiska åtaganden.
God redovisningssed och rättvisande bild
2 §
Bokföring och redovisning i staten ska fullgöras på ett sätt som stämmer överens med god redovisningssed.
Redovisningen ska ge en rättvisande bild av verksamheten, det ekonomiska resultatet och ställningen samt förvaltningen av statens tillgångar.
Resultatredovisning
3 §
Regeringen ska i budgetpropositionen lämna en redovisning av de resultat som uppnåtts i verksamheten i förhållande till de av riksdagen beslutade målen. Redovisningen ska vara anpassad till utgiftsområdena.
Lag (2014:866)
.
Redovisning av skatteutgifter
4 §
Regeringen ska varje år lämna en redovisning av skatteutgifter till riksdagen.
Årsredovisningen för staten
5 §
Årsredovisningen för staten ska lämnas till riksdagen senast den 15 april året efter budgetåret.
6 §
Årsredovisningen för staten ska innehålla
1. en uppföljning av riksdagens beslut om den offentliga sektorns finansiella sparande (överskottsmålet), utgiftstaket och andra övergripande budgetpolitiska mål,
2. utfallet på budgetens inkomsttitlar och anslag samt av statens lånebehov,
3. en redovisning av hur regeringen har utnyttjat bemyndiganden som den fått med stöd av 6 kap. 1 § första stycket och 6 kap.
3
§,
4. en resultaträkning, en balansräkning, en finansieringsanalys och noter,
5. en redovisning av utvecklingen av statsskulden,
6. upplysningar om förväntade förluster och väsentliga risker i statens utlåning och utställda garantier som beslutats enligt 6
kap. 3 §,
7. en samlad redovisning av vilka åtgärder regeringen vidtagit med anledning av Riksrevisionens iakttagelser,
8. en resultaträkning och en balansräkning avseende EU-medel samt en kassamässig redovisning av anslag och inkomsttitlar avseende in- och utbetalningar till och från EU, samt
9. ett uttalande av regeringen om huruvida
- räkenskaperna enligt 8 har upprättats enligt god redovisningssed och ger en rättvisande bild, och
- det finns regler och system som syftar till att skapa en betryggande intern styrning och kontroll av EU-medel.
Regeringen ska i anslutning till redovisningen enligt första stycket 2 förklara väsentliga skillnader mellan budgeterade belopp och utfallet.
7 §
Resultaträkningen, balansräkningen och finansieringsanalysen ska omfatta statens samtliga intäkter och kostnader, tillgångar och skulder samt betalningar som påverkar statens nettoupplåning.
Regeringen får dock besluta att en viss verksamhet eller en viss tillgång eller skuld inte ska omfattas av resultaträkningen, balansräkningen och finansieringsanalysen.
Regeringen ska i årsredovisningen för staten lämna upplysningar om skälen för detta.
8 §
I resultaträkningen och balansräkningen ska
1. samma principer för värdering, klassificering och indelning av de olika posterna tillämpas från ett budgetår till ett annat,
2. värderingen av de olika posterna göras med rimlig försiktighet,
3. intäkter och kostnader som är hänförliga till budgetåret tas med oavsett tidpunkten för betalningen,
4. de olika beståndsdelar som balansräkningen består av värderas var och en för sig,
5. tillgångar och skulder eller intäkter och kostnader inte kvittas mot varandra, samt
6. den ingående balansen för ett budgetår stämma överens med den utgående balansen för det närmast föregående budgetåret.
Om det är förenligt med vad som föreskrivs i 2 §, får regeringen avvika från första stycket. Regeringen ska lämna upplysningar om skälen för avvikelsen och redovisa en bedömning av dess effekt på den ekonomiska ställningen och resultatet.
9 §
Resultaträkningen ska innehålla följande rubriker:
Intäkter, Kostnader, Resultat från andelar i hel- och delägda företag, Finansiella intäkter och kostnader samt Årets över-
eller underskott.
Balansräkningen ska innehålla följande rubriker på tillgångssidan: Anläggningstillgångar (Immateriella, Materiella och Finansiella anläggningstillgångar), Utlåning, Varulager m.m., Fordringar, Periodavgränsningsposter, Kortfristiga placeringar samt Kassa och bank. På skuldsidan ska den innehålla följande rubriker: Nettoförmögenhet, Fonder, Avsättningar, Statsskulden, Skulder m.m. och Periodavgränsningsposter.
Finansieringsanalysen ska innehålla följande rubriker: Statens verksamhet, Investeringar, Utlåning, Finansiella aktiviteter och Statens nettoupplåning.
Under rubrikerna ska redovisningen delas in i poster.
10 §
För varje post i resultaträkningen och balansräkningen samt finansieringsanalysen ska beloppet av motsvarande post för det närmast föregående budgetåret anges.
Om regeringen har ändrat principerna för värdering, klassificering eller indelning i poster eller avgränsningen av staten enligt 7 §, ska posterna för närmast föregående budgetår räknas om eller ändras på det sätt som behövs för att de ska kunna jämföras med budgetårets poster på ett meningsfullt sätt.
Om det finns särskilda skäl och det är förenligt med god redovisningssed, får avvikelse från vad som föreskrivs i andra stycket göras. I så fall ska regeringen lämna upplysningar om skälen för detta.
Revision
11 §
I 13 kap. regeringsformen och i lagen (2002:1022) om revision av statlig verksamhet m.m. finns bestämmelser om revision av statlig verksamhet.
11 kap. Genomförande av statens budget
1 §
Om riksdagen senast en vecka före det följande budgetårets  början inte har beslutat om anslag för ett visst ändamål får  regeringen i den omfattning som behövs vidta åtgärder för att  den senaste budgeten med de ändringar som följer av andra  beslut av riksdagen ska gälla till dess att riksdagen beslutar  om anslag.
Lag (2021:1119)
.
2 §
Regeringen meddelar föreskrifter om genomförandet av  statens budget.
Lag (2021:1119)
.
Övergångsbestämmelser
2011:203
1. Denna lag träder i kraft den 1 april 2011, då lagen
(1988:1387) om statens upplåning och skuldförvaltning och lagen (1996:1059) om statsbudgeten upphör att gälla.
2. Bestämmelserna i 3 kap. 5 och 6 §§ tillämpas första gången i fråga om budgeten för 2012. Bestämmelsen i 17 § andra stycket och 18 § lagen (1996:1059) om statsbudgeten gäller fortfarande i fråga om redovisning mot inkomsttitlar och anslag under 2011.
3. Outnyttjade medel på anslag som inte har varit uppförda på statens budget efter 2010 får användas längst till utgången av 2012.
4. Bestämmelsen i 4 kap. 2 § första stycket första meningen tillämpas när det gäller redovisning av inkomster av avgifter första gången i fråga om budgeten för 2012. Bestämmelsen i 10 § andra stycket lagen om statsbudgeten gäller fortfarande i fråga om redovisning av inkomster av avgifter under 2011.
5. Bestämmelserna i 6 kap. 4 § tillämpas i fråga om utlåning från och med den 1 januari 2012. För studielån enligt studiestödslagen (1999:1395) tillämpas dock dessa bestämmelser från och med den 1 januari 2014.
Lag (2012:966)
.
6. Bestämmelserna i 6 kap. 5 § tillämpas från och med den 1 januari 2012. För studielån enligt studiestödslagen
(1999:1395) tillämpas dock dessa bestämmelser från och med den 1 januari 2014.
Lag (2012:966)
.
7. Bestämmelsen i 7 kap. 3 § tillämpas första gången i fråga om budgeten för 2012.
8. Bestämmelserna i 10 kap. 6-10 §§ tillämpas första gången i fråga om årsredovisningen för staten 2011. Bestämmelserna i 37 § andra stycket lagen (1996:1059) om statsbudgeten ska gälla i fråga om årsredovisningen för staten 2010.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.