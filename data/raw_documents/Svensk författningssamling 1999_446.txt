Title: Lag (1999:446) om proviantering av fartyg och luftfartyg
SFS Number: Svensk författningssamling 1999:446
URL: https://www.riksdagen.se/sv/dokument-och-lagar/dokument/svensk-forfattningssamling/lag-1999446-om-proviantering-av-fartyg-och_sfs-1999-446/
Source Link: http://rkrattsbaser.gov.se/sfst?bet=1999:446
Amendment Register Link: http://rkrattsbaser.gov.se/sfsr?bet=1999:446
Ministry/Authority: Finansdepartementet S2
Issued: 1999-06-03
Metadata: {"Utfärdad": "1999-06-03", "Ändrad": "t.o.m. SFS 2023:205"}

==================================================

Lag (1999:446) om proviantering av fartyg och luftfartyg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:446
Departement/myndighet
:   
Finansdepartementet S2
Utfärdad
:   
1999-06-03
Ändrad
:   
t.o.m. SFS 2023:205
Övrig text
:   
Rättelseblad 2009:1340 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna lag finns bestämmelser om proviantering med icke-
unionsvaror och med obeskattade unionsvaror för förbrukning eller försäljning ombord på fartyg eller luftfartyg vid resa till utländsk ort.
Lag (2011:292)
.
2 §
I denna lag förstås med
obeskattade varor:
a) varor som inte har beskattats med mervärdesskatt eller, i  fråga om punktskattepliktiga varor, punktskatt i Sverige,  och
b) varor som har beskattats i Sverige men där varorna sedan  blivit befriade från punktskatt eller mervärdesskatt,
unionsvaror: detsamma som i artikel 5.23 i Europaparlamentets  och rådets förordning (EU) nr 952/2013 av den 9 oktober 2013  om fastställande av en tullkodex för unionen,
icke-unionsvaror: detsamma som i artikel 5.24 i förordning 
(EU) nr 952/2013,
EU:s tullområde: de områden som anges i artikel 4 i  förordning (EU) nr 952/2013,
EU:s skatteområde: det område inom vilket unionens  bestämmelser om en viss skatt är tillämpliga,
nikotinprodukter: e-vätskor och andra nikotinhaltiga  produkter enligt lagen (2018:696) om skatt på vissa  nikotinhaltiga produkter.
Lag (2018:699)
.
Proviantering
3 §
Proviantering med obeskattade unionsvaror får ske för  försäljning ombord vid resa till en plats utanför EU:s  skatteområde och för förbrukning ombord vid resa till utländsk  ort.
Proviantering med icke-unionsvaror får ske för förbrukning  ombord vid resa till utländsk ort över det fria havet, om  varorna består av animaliska livsmedel och provianteringen  sker enligt gällande föreskrifter om kontroll av livsmedel som  importeras från ett land utanför EU.
I fråga om mervärdesskatt får proviantering ske i de fall som  avses i 10 kap. 71 § 1 eller 2 mervärdesskattelagen 
(2023:200).
Lag (2023:205)
.
4 §
Vid resa till en plats utanför EU:s tullområde får proviantering ske med obeskattade unionsvaror och icke-
unionsvaror för försäljning och förbrukning ombord.
Lag (2011:292)
.
Särskilt om vissa fartygslinjer
5 §
Proviantering med obeskattade unionsvaror och med icke-
unionsvaror för försäljning från kiosk eller liknande försäljningsställe ombord på fartyg på linjer mellan Sverige och Norge eller Sverige och Åland får endast avse spritdrycker, vin, starköl, öl, tobaksvaror, parfymer, kosmetiska preparat, toalettmedel samt choklad- och konfektyrvaror.
Lag (2011:292)
.
6 §
Proviantering med obeskattade unionsvaror och med icke-
unionsvaror för försäljning ombord får inte avse spritdrycker, vin eller starköl på fartygslinje mellan svensk hamn från norska gränsen i norr till och med Lysekil i söder och norsk hamn från och med Risör i väster till svenska gränsen i öster.
På en sådan fartygslinje får obeskattad försäljning inte överstiga 20 cigaretter eller 10 cigariller eller cigarrer eller 50 gram andra tobaksvaror per passagerare.
Tullverket ska på ansökan besluta att bestämmelserna i första och andra styckena inte ska tillämpas om det är fråga om en fartygslinje mellan svensk hamn från och med Strömstad i norr till och med Lysekil i söder och norsk hamn från och med Risör i väster till och med Sandefjord i öster med åretrunttrafik enligt regelbunden tidtabell och kapacitet att transportera gods och fordon i betydande omfattning.
Lag (2011:292)
.
Tillstånd
7 §
Proviantering med obeskattade alkoholdrycker,  tobaksvaror och nikotinprodukter samt icke-unionsvaror får  endast ske om tillstånd har beviljats. Tillstånd till  proviantering ska beviljas den som bedriver verksamheten på  fartyget eller luftfartyget om denne med hänsyn till sina  ekonomiska förhållanden och omständigheterna i övrigt bör  beviljas sådant tillstånd.
Tillstånd enligt första stycket beviljas för viss tid eller  för varje tillfälle som proviantering sker. Tillstånd för  viss tid får beviljas den som bedriver reguljär trafik eller  liknande verksamhet.
Lag (2018:699)
.
8 §
Proviantering enligt 7 § får ske endast till
1. luftfartyg som har en högsta tillåtna startvikt som överstiger 5 700 kilogram och som är destinerat till en utländsk flygplats för att lämna eller hämta passagerare eller last,
2. fartyg som går i yrkesmässig trafik, dock inte fiskefartyg, och vars bruttodräktighet är minst 75 och som skall anlöpa utländsk hamn för att lämna eller hämta passagerare eller last eller som skall företa kryssning i mer avlägsna farvatten som turistfartyg, eller
3. statsfartyg och statsluftfartyg.
Om det finns särskilda skäl får Tullverket bevilja dispens från kraven på lägsta startvikt respektive bruttodräktighet i första stycket 1 och 2.
Lag (2001:903)
.
9 §
Proviantering enligt 7 § får inte ske i större omfattning än vad som är skäligt med hänsyn till
1. resans art och varaktighet,
2. det antal personer som kan beräknas följa med transportmedlet,
3. de begränsningar för omsättningen på transportmedlet som kan finnas, och
4. det förråd av varor som redan finns ombord.
10 §
Tillstånd till proviantering beviljas av Tullverket.
Tillsyn
11 §
Tillsyn över att denna lag följs utövas av Tullverket.
12 §
Bokföring för den som beviljats tillstånd skall vara utformad så att kontroll av verksamheten är möjlig.
13 §
Om Tullverket begär det ska tillståndshavaren tillhandahålla bokföringshandlingar och övriga handlingar som rör verksamheten.
Tillståndshavaren ska också lämna tillträde till utrymmen som används i verksamheten.
Bestämmelserna om undantag av handlingar från granskning i 47 kap. 2-7 §§ skatteförfarandelagen (2011:1244) gäller i tillämpliga delar i fråga om handlingar som ska tillhandahållas enligt denna lag.
Lag (2011:1395)
.
Återkallelse
14 §
Tullverket får återkalla ett tillstånd till proviantering  om
1. förutsättningarna för att bevilja tillstånd inte längre finns,
2. tillståndshavaren använder varorna för andra ändamål än som  anges i tillståndet,
3. tillståndshavaren inte fullgör sina skyldigheter enligt 12 eller 13 §, eller
4. tillståndshavaren inte samverkar vid revision enligt skatteförfarandelagen (2011:1244).
Beslut om återkallelse gäller omedelbart, om inte annat  beslutas.
Lag (2011:1395)
.
14 a §
Tullverket får återkalla ett beslut enligt 6 § tredje stycket om förutsättningarna för att inte tillämpa paragrafens första och andra stycken inte längre föreligger.
Lag (2002:264)
.
Uppgiftsskyldighet
15 §
Uppgifter som en myndighet förfogar över och som behövs för prövning och tillsyn enligt denna lag ska på Tullverkets begäran lämnas till verket.
Uppgiftsskyldighet enligt första stycket föreligger dock inte i fråga om uppgifter för vilka sekretess gäller till följd av 15 kap. 1 eller 2 § eller 16 kap. 1 § offentlighets- och sekretesslagen (2009:400)
eller en bestämmelse till vilken det hänvisas i någon av de nämnda paragraferna.
Om sekretess gäller för uppgift enligt någon annan bestämmelse i offentlighets- och sekretesslagen och ett utlämnande skulle medföra synnerligt men för något enskilt eller allmänt intresse, föreligger uppgiftsskyldighet endast om regeringen på ansökan av Tullverket beslutar att uppgiften ska lämnas ut.
Lag (2009:483)
.
16 §
Regeringen eller den myndighet som regeringen bestämmer får meddela föreskrifter om uppgiftsskyldighet för tillståndshavare.
Överklagande
17 §
Beslut enligt 13 § första stycket får inte överklagas.
Övriga beslut enligt denna lag överklagas hos allmän förvaltningsdomstol.
Prövningstillstånd krävs vid överklagande till kammarrätten.
Övergångsbestämmelser
1999:1332
1. Denna lag träder i kraft den 1 januari 2000.
2. Den nya lydelsen av 6 § första stycket skall dock tillämpas för tid från och med den 1 juli 1999.
3. Undantag som regeringen medger enligt 6 § tredje stycket får omfatta tid från och med den 1 juli 1999.
2002:264
Denna lag träder i kraft den 1 juni 2002. Omfattas en fartygslinje vid lagens ikraftträdande av ett beslut om undantag från de begränsningar som avses i 6 § första och andra styckena skall beslutet anses ha meddelats enligt den nya lydelsen av 6 §.
2002:427
Denna lag träder i kraft den 1 januari 2003. Äldre föreskrifter gäller fortfarande för förhållanden som hänför sig till tiden före ikraftträdandet.
2011:1395
1. Denna lag träder i kraft den 1 januari 2012.
2. I fråga om revision enligt skattebetalningslagen
(1997:483) gäller 14 § i sin äldre lydelse.
2016:273
1. Denna lag träder i kraft den 1 maj 2016.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2017:1198
1. Denna lag träder i kraft den 1 januari 2018.
2. Äldre bestämmelser gäller fortfarande för mervärdesskatt  som hänför sig till tiden före ikraftträdandet.
2023:205
1. Denna lag träder i kraft den 1 juli 2023.
2. Äldre föreskrifter gäller fortfarande för förhållanden som  hänför sig till tiden före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.