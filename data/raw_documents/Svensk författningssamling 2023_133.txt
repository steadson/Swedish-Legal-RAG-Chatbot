Title: Förordning (2023:133) om producentansvar för däck
SFS Number: Svensk författningssamling 2023:133
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023133-om-producentansvar-for-dack_sfs-2023-133/
Source Link: http://rkrattsbaser.gov.se/sfst?bet=2023:133
Amendment Register Link: http://rkrattsbaser.gov.se/sfsr?bet=2023:133
Ministry/Authority: Klimat- och näringslivsdepartementet
Issued: 2023-03-16
Metadata: {"Utfärdad": "2023-03-16", "Ändrad": "t.o.m. SFS 2025:828"}

==================================================

Förordning (2023:133) om producentansvar för däck
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:133
Departement/myndighet
:   
Klimat- och näringslivsdepartementet
Utfärdad
:   
2023-03-16
Ändrad
:   
t.o.m. SFS 2025:828
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om ett system för  utökat producentansvar för hantering av uttjänta däck.
2 §
Förordningen är meddelad med stöd av
- 15 kap. 12 § i fråga om 15 och 36 §§,
- 15 kap. 13 § miljöbalken i fråga om 9, 10, 35 och 44 §§,
- 15 kap. 14 § miljöbalken i fråga om 11-13 och 44 §§,
- 15 kap. 15 § miljöbalken i fråga om 14, 16-21, 23-25, 27-34  och 44 §§,
- 15 kap. 45 § miljöbalken i fråga om 37 §,
- 8 kap. 11 § regeringsformen i fråga om 44 §, och
- 8 kap. 7 § regeringsformen i fråga om övriga bestämmelser.
Bestämmelse i annan förordning
3 §
I 3 kap. 24 § avfallsförordningen (2020:614) finns en  bestämmelse om att uttjänta däck som inte är monterade på en  uttjänt bil endast får lämnas till en  producentansvarsorganisation, till någon som enligt 15 § är  skyldig att ta emot däck i samband med att den tillhandahåller  andra däck eller till en verksamhet som regummerar däck.
Förordning (2025:828).
Ordförklaringar
4 §
I denna förordning avses med
däck: en däckstomme med slitbana,
uttjänta däck: däck som är avfall, och
regummera däck: att byta slitbana på ett däck eller sätta på  en ny slitbana på en däckstomme.
5 §
Med producent avses i denna förordning den som  yrkesmässigt
1. för in däck till Sverige och
a) använder däcken i en yrkesmässig verksamhet, eller
b) släpper ut däcken på den svenska marknaden,
2. tillverkar däck i Sverige och släpper ut dem på den svenska  marknaden,
3. från ett annat land än Sverige säljer däck till en slutlig  användare i Sverige, om den slutliga användaren inte omfattas  av 1 a, eller
4. regummerar däck och släpper ut dem på den svenska  marknaden.
Med däck avses även däck som är monterade på sådana fordon och  redskap som avses i 8 §.
Den som är producent enligt förordningen (2023:132) om  producentansvar för bilar och den som regummerar däck som  tidigare har släppts ut på den svenska marknaden anses dock  inte vara producent enligt denna förordning.
6 §
I denna förordning avses med
vara etablerad i Sverige: att ha hemvist eller säte i Sverige  och bedriva en yrkesmässig verksamhet här,
tillhandahålla ett däck på den svenska marknaden: att mot  betalning eller gratis göra däck tillgängliga för  distribution, förbrukning eller användning på den svenska  marknaden i samband med yrkesmässig verksamhet, och
släppa ut ett däck på den svenska marknaden: att för första  gången tillhandahålla däck på den svenska marknaden.
7 §
Ord och uttryck i denna förordning har i övrigt samma  betydelse som i 15 kap. miljöbalken och avfallsförordningen 
(2020:614).
Tillämpningsområde
8 §
Denna förordning ska tillämpas på däck för personbilar,  lastbilar, bussar, motorcyklar, traktorer, terrängmotorfordon,  motorredskap, släpfordon och efterfordon.
Skyldighet för en producent att göra en anmälan
9 §
Den som avser att i egenskap av producent tillhandahålla  däck på den svenska marknaden eller föra in däck till Sverige  och använda dem i en yrkesmässig verksamhet, ska anmäla detta  till Naturvårdsverket. Anmälan ska göras innan däcken  tillhandahålls på marknaden eller förs in till Sverige.
En anmälan ska innehålla
1. producentens namn, kontaktuppgifter och person- eller  organisationsnummer,
2. uppgift om vilken typ av däck som producenten ska släppa ut  eller använda, och
3. uppgift om vilken producentansvarsorganisation som  producenten tillhandahåller eller anlitar.
10 §
En producent som har gjort en anmälan enligt 9 § ska  snarast underrätta Naturvårdsverket om ändringar i fråga om de  uppgifter som har lämnats.
Producentombud
11 §
En producent som inte är etablerad i Sverige får utse ett  producentombud som är etablerat i Sverige. Producentombudet  ska utses genom en skriftlig fullmakt.
Producentombudet ska i stället för producenten fullgöra  skyldigheterna i denna förordning i fråga om de produkter som  omfattas av producentombudets anmälan.
12 §
Ett producentombud som har utsetts enligt 11 § ska anmäla  detta till Naturvårdsverket.
En anmälan ska innehålla
1. producentombudets namn, kontaktuppgifter, person- eller  organisationsnummer och en kopia av fullmakten,
2. producentens namn, kontaktuppgifter, person- eller  organisationsnummer, eller om sådant inte finns, producentens  skatteregistreringsnummer, och
3. uppgift om vilken produkt som ombudet ska ansvara för.
Om producenten inte har gjort en anmälan enligt 9 § ska  producentombudet i samband med en anmälan enligt första  stycket lämna de uppgifter som avses i 9 § 2 och 3.
13 §
Ett producentombud som har gjort en anmälan enligt 12 §  ska snarast underrätta Naturvårdsverket om ändringar i fråga  om de uppgifter som har lämnats.
Skyldighet att anlita eller själv tillhandahålla en  producentansvarsorganisation
14 §
En producent som släpper ut däck på den svenska marknaden  eller för in däck till Sverige och använder dem i en  yrkesmässig verksamhet ska anlita eller själv tillhandahålla  en producentansvarsorganisation som är godkänd enligt 24 §.
Skyldighet att ta emot uttjänta däck
15 §
Den som vid sitt affärsställe tillhandahåller däck till  en slutlig användare ska i samband med att däcken säljs, utan  att begära ersättning, ta emot samma mängd uttjänta däck från  köparen.
Krav på en producentansvarsorganisation
Insamlingsmål
16 §
En producentansvarsorganisation ska från och med den 
1 januari 2027 se till att minst 95 procent av alla uttjänta  däck samlas in.
Insamlingsgraden ska beräknas genom att vikten av de insamlade  uttjänta däcken under ett kalenderår delas med 90 procent av  den genomsnittliga vikten av de däck som de producenter som  har anlitat producentansvarsorganisationen har släppt ut på  marknaden eller fört in till Sverige under de föregående tre  kalenderåren.
Likabehandling av producenter
17 §
En producentansvarsorganisation ska ge producenter,  oavsett storlek och ursprung, möjlighet att uppfylla kravet i 
14 § utan villkor som diskriminerar någon producent.
Ersättning från producenter till  producentansvarsorganisationer
18 §
Vid beräkningen av den ersättning som en  producentansvarsorganisation tar ut från en producent ska  producentansvarsorganisationen ta hänsyn till den mängd däck  som producenten för in till Sverige eller släpper ut på den  svenska marknaden.
Lämpliga och rikstäckande mottagningssystem
19 §
En producentansvarsorganisation ska tillhandahålla ett  lämpligt och rikstäckande mottagningssystem för uttjänta däck.  Ett mottagningssystem är lämpligt om
1. uttjänta däck tas emot kostnadsfritt,
2. det finns mottagningsställen som är lättillgängliga för den  som vill lämna ifrån sig uttjänta däck, och
3. de uttjänta däck som lämnas in tas om hand på ett hälso-  och miljömässigt godtagbart sätt.
En producentansvarsorganisation behöver inte ta emot en större  mängd uttjänta däck än vad som står i rimlig proportion till  den verksamhet som bedrivs av de producenter som anlitar  organisationen.
Ett mottagningssystem är rikstäckande om det finns  insamlingsplatser i varje kommun med en geografisk spridning  inom kommunen som är skälig med hänsyn till  befolkningstätheten och övriga omständigheter.
20 §
En producentansvarsorganisation ska utan kostnad hämta  sådana uttjänta däck som har tagits emot av den som  tillhandahåller däck vid ett fast affärsställe enligt 15 §.  Hämtning ska genomföras i den omfattning som är skälig med  hänsyn till mängden insamlade däck och risken för negativa  effekter på människors hälsa och miljön.
Rutiner för internkontroll
21 §
En producentansvarsorganisation ska ha rutiner för  internkontroll för att säkerställa
1. att den ersättning som betalas av producenterna uppfyller  de krav som anges i 18 §,
2. kvaliteten på de uppgifter som ska lämnas enligt 31 §, och
3. att kraven i förordning (EG) nr 1013/2006 uppfylls.
Godkännande av en producentansvarsorganisation
22 §
Frågor om godkännande av en producentansvarsorganisation  prövas av Naturvårdsverket.
23 §
En ansökan om godkännande av en  producentansvarsorganisation ska vara skriftlig och innehålla
1. sökandens namn, kontaktuppgifter och organisationsnummer,
2. uppgift om villkoren för att anlita  producentansvarsorganisationen,
3. uppgift om hur mottagningssystemet ska utformas och drivas,
4. uppgift om hur insamlingsmålet i 16 § ska uppnås, och
5. uppgifter som i övrigt behövs för en prövning av om  producentansvarsorganisationen kan antas uppfylla kraven i  denna förordning.
En ansökan om godkännande ska vara inlämnad senast den 31 mars  året innan verksamheten ska påbörjas. En ansökan om förnyat  godkännande ska vara inlämnad senast den 31 mars året innan  godkännandet löper ut.
Beslut om godkännande
24 §
Ett godkännande får endast ges till en  producentansvarsorganisation som
1. har ekonomiska och organisatoriska förutsättningar att  upprätthålla ett mottagningssystem som uppfyller kraven i 
19 §, och
2. i övrigt kan antas uppfylla kraven i denna förordning.
25 §
Ett godkännande får förenas med de villkor som behövs och  ska begränsas till att avse viss tid, dock längst tio år.
26 §
Naturvårdsverket ska informera allmänheten om vilka  producent-ansvarsorganisationer som är godkända.
Omprövning av villkor och återkallelse av godkännande
27 §
Naturvårdsverket får, på eget initiativ, ändra ett  villkor som ett godkännande är förenat med till en  producentansvarsorganisations nackdel, om det behövs för att  producentansvarsorganisationen ska uppfylla kraven i denna  förordning.
Naturvårdsverket får även ompröva ett villkor om en  producentansvarsorganisation har ansökt om det.
28 §
Naturvårdsverket får återkalla ett beslut om att godkänna  en producentansvarsorganisation om  producentansvarsorganisationen inte uppfyller kraven i denna  förordning och bristerna är av väsentlig betydelse.
Ett godkännande ska återkallas om  producentansvarsorganisationen har upphört med sin verksamhet.  En producentansvarsorganisation som avser att upphöra med sin  verksamhet ska anmäla det till Naturvårdsverket.
Driften av ett mottagningssystem
29 §
En producentansvarsorganisation ska
1. fortlöpande se till att mottagningssystemet uppfyller  kraven i 19 §,
2. snarast underrätta Naturvårdsverket om sådana förändringar  av hur mottagningssystemet organiseras eller drivs som kan  påverka bedömningen av mottagningssystemets lämplighet och  täckningsgrad,
3. snarast underrätta Naturvårdsverket om vad som kommer fram  vid samråd med kommunen enligt 30 §, och
4. lämna de uppgifter till kommunen som kommunen behöver för  att uppfylla kravet på att lämna information till hushåll i 
37 §.
Samråd under driften av mottagningssystemet
30 §
En producentansvarsorganisation ska, om det behövs eller  om en kommun begär det, samråda med berörda kommuner i frågor  som rör mottagningssystemet.
Årlig rapportering till Naturvårdsverket
31 §
En godkänd producentansvarsorganisation ska senast den 
31 mars varje år lämna uppgifter till Naturvårdsverket om  vikten av de insamlade uttjänta däck som har samlats in under  närmast föregående kalenderår.
Producentansvarsorganisationen ska samtidigt redogöra för hur  de insamlade däcken har behandlats i fråga om förberedelse för  återanvändning, materialåtervinning och energiutvinning och  för hur däcken slutligt har omhändertagits.
Information som en producentansvarsorganisation ska göra  tillgänglig
32 §
En producentansvarsorganisation ska vidta lämpliga  åtgärder för att informera innehavare av uttjänta däck om
1. var uttjänta däck kan lämnas till ett mottagningssystem och  att inlämningen är gratis,
2. det återvinningsresultat som producentansvarsorganisationen  bidrar till,
3. vikten av att uttjänta däck tas om hand på ett hälso- och  miljömässigt godtagbart sätt, och
4. vikten av att minska nedskräpningen.
33 §
En producentansvarsorganisation ska på sin webbplats göra  information tillgänglig om
1. vilka som äger producentansvarsorganisationen,
2. vilka producenter som har anlitat  producentansvarsorganisationen,
3. hur den ersättning som tas ut från en producent beräknas,  angett i kronor per sålt däck eller per kilogram däck som  släpps ut på den svenska marknaden,
4. på vilka grunder producentansvarsorganisationen väljer att  anlita aktörer för att hantera uttjänta däck, och
5. hur insamlingsmålet i 16 § uppnås.
Samverkan med andra godkända producentansvarsorganisationer
34 §
En producentansvarsorganisation ska samverka med andra  godkända producentansvarsorganisationer om hur kostnader och  intäkter för det avfall som har tagits emot och behandlats ska  fördelas mellan producentansvarsorganisationerna.
Krav på producenter
Årlig rapportering till Naturvårdsverket
35 §
En producent, eller den som har gjort en anmälan enligt 
9 §, ska senast den 31 mars varje år rapportera till  Naturvårdsverket
1. totalvikten på de däck som producenten under det närmast  föregående kalenderåret har släppt ut på den svenska marknaden  eller fört in till Sverige för att använda i en yrkesmässig  verksamhet, eller
2. om den rapporteringsskyldiga inte har släppt ut några däck  under föregående kalenderår, uppgift om detta.
Rutiner för internkontroll
36 §
En producent ska ha rutiner för internkontroll för att  säkerställa kvaliteten på uppgifterna som ska lämnas enligt 
35 §.
Kommunens ansvar att lämna information
37 §
Kommunen ska lämna information till hushåll om
1. var det finns mottagningsställen på allmän plats i kommunen  där det finns möjlighet att lämna uttjänta däck, och
2. betydelsen av att uttjänta däck tas om hand på ett från  miljösynpunkt godtagbart sätt.
Statistik
38 §
Uppgifter som lämnas till Naturvårdsverket enligt denna  förordning får användas av Naturvårdsverket för att framställa  statistik.
Löpande dialog med aktörer
39 §
Naturvårdsverket ska se till att relevanta aktörer ges  möjlighet att föra en löpande dialog i frågor som har  betydelse för producentansvaret.
Tillsyn
40 §
I 26 kap. miljöbalken och i 2 kap. 24 §  miljötillsynsförordningen (2011:13) finns bestämmelser om  tillsyn.
Avgifter
41 §
I förordningen (1998:940) om avgifter för prövning och  tillsyn enligt miljöbalken finns bestämmelser om avgifter.
Miljösanktionsavgifter
42 §
Bestämmelser om miljösanktionsavgifter finns i  förordningen (2012:259) om miljösanktionsavgifter.
Överklagande
43 §
Bestämmelser om överklagande finns i 19 kap. 1 § tredje  stycket och 21 kap. 1 § andra stycket miljöbalken.
Bemyndiganden
44 §
Naturvårdsverket får meddela
1. ytterligare föreskrifter om vilka uppgifter som ska lämnas  av producenter, producentombud och  producentansvarsorganisationer enligt 9, 12, 31 och 35 §§,
2. föreskrifter om att en producentansvarsorganisation när den  bestämmer den ersättning som en producent ska betala till  organisationen ska ta hänsyn till ett däcks miljöpåverkan  under dess livscykel, och
3. föreskrifter om verkställigheten av denna förordning.
Övergångsbestämmelser
2023:133
1. Denna förordning träder i kraft den 1 januari 2024.
2. Genom förordningen upphävs förordningen (1994:1236) om  producentansvar för däck.
3. Bestämmelserna i 31 och 35 §§ tillämpas första gången i  fråga om uppgifter som avser kalenderåret 2024.
4. Bestämmelserna i 5 § i den upphävda förordningen 
(1994:1236) om producentansvar för däck gäller fortfarande för  uppgifter som avser tiden före den 1 januari 2024.
5. Förordningen tillämpas före ikraftträdandet i fråga om  anmälningar från producenter och producentombud enligt 9 och 
12 §§ som lämnas in till Naturvårdsverket efter den 1 januari 
2023 och som avser tid efter den 1 januari 2024.
6. Förordningen tillämpas före ikraftträdandet i fråga om en  ansökan om godkännande av en producentansvarsorganisation  enligt 23 § som avser tid efter ikraftträdandet. Om  verksamheten ska bedrivas under 2024 ska en sådan ansökan  lämnas in senast den 31 maj 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.