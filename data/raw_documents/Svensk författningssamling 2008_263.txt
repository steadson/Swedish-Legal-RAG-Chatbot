Title: Fjärrvärmelag (2008:263)
SFS Number: Svensk författningssamling 2008:263
URL: https://www.riksdagen.se/sv/dokument-och-lagar/dokument/svensk-forfattningssamling/fjarrvarmelag-2008263_sfs-2008-263/
Source Link: http://rkrattsbaser.gov.se/sfst?bet=2008:263
Amendment Register Link: http://rkrattsbaser.gov.se/sfsr?bet=2008:263
Ministry/Authority: Klimat- och näringslivsdepartementet RSE
Issued: 2008-05-15
Metadata: {"Utfärdad": "2008-05-15", "Ändrad": "t.o.m. SFS 2022:334"}

==================================================

Fjärrvärmelag (2008:263)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:263
Departement/myndighet
:   
Klimat- och näringslivsdepartementet RSE
Utfärdad
:   
2008-05-15
Ändrad
:   
t.o.m. SFS 2022:334
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Med fjärrvärmeverksamhet avses i denna lag distribution i rörledningar av hetvatten eller annan värmebärare för uppvärmning, om en obestämd grupp inom ett visst geografiskt område får anslutas till verksamheten.
En fjärrvärmeverksamhet omfattar även produktion och försäljning av den värme som distribueras i rörledningarna, om den som bedriver distributionen även bedriver produktionen och försäljningen av värmen.
2 §
I denna lag avses med
avtal om fjärrvärme: avtal om distribution i rörledning av en värmebärare för uppvärmning och om försäljning av den distribuerade värmen,
fjärrvärmeföretag: juridisk person som bedriver fjärrvärmeverksamhet,
fjärrvärmekund: den som ingått ett avtal om fjärrvärme med ett fjärrvärmeföretag,
konsument: fjärrvärmekund som är en fysisk person och som använder fjärrvärme i huvudsak utanför näringsverksamhet,
prima värme: värme från hetvatten eller annan värmebärare för uppvärmning som i anslutningspunkten har en sådan temperatur och sådant tryck att den är möjlig att mata in på framledningen utan att ytterligare värmeenergi eller pumpenergi behöver tillföras.
Lag (2014:444)
.
3 §
Det som föreskrivs i denna lag i fråga om fjärrvärmeföretag ska gälla även fysiska personer som bedriver fjärrvärmeverksamhet.
4 §
Avtalsvillkor som i jämförelse med bestämmelserna i denna lag är till nackdel för en konsument är utan verkan mot denne.
Information till fjärrvärmekunder och allmänheten
5 §
Ett fjärrvärmeföretag ska se till att uppgifter om fjärrvärmeföretagets priser för fjärrvärme och för en anslutning till fjärrvärmeverksamheten samt om hur ett pris bestäms finns enkelt tillgängliga för fjärrvärmekunder och allmänhet. Om skilda priser gäller för olika kategorier av fjärrvärmekunder har fjärrvärmeföretaget samma skyldighet i fråga om uppgifter om grunderna för indelningen av fjärrvärmekunder i olika kategorier.
Prisinformationen ska vara korrekt och tydlig.
Regeringen eller den myndighet som regeringen bestämmer får meddela föreskrifter om skyldigheten att lämna prisinformation till allmänheten enligt första och andra styckena.
5 a §
Ett fjärrvärmeföretag ska se till att information om  energiprestanda och andelen förnybar energi i företagets  fjärrvärmesystem på ett enkelt sätt finns tillgänglig för var  och en.
Regeringen eller den myndighet som regeringen bestämmer får  meddela ytterligare föreskrifter om skyldigheten att lämna  information enligt första stycket.
Lag (2022:334)
.
5 b §
Ett fjärrvärmeföretag som ingår avtal med konsumenter  ska på sin webbplats lämna tydlig information om oberoende  användarrådgivning där fjärrvärmekunderna och allmänheten kan  få råd om tillgängliga energieffektiviseringsåtgärder och  jämförelseprofiler.
Lag (2022:334)
.
Avtalet om fjärrvärme
6 §
Ett avtal om fjärrvärme ska innehålla uppgifter om
1. fjärrvärmeföretagets åtagande gentemot fjärrvärmekunden,
2. priset för fjärrvärmen och hur det bestäms,
3. var fjärrvärmekunden kan finna information om  fjärrvärmeföretagets priser för fjärrvärme,
4. den tid som avtalet löper,
5. i fråga om avtal som löper under en viss tid, vad som  gäller med avseende på förlängning av avtalet,
6. mätning av mängden levererad värmeenergi och rapportering  av mätresultaten till kunden samt fakturering av kunden,
7. huruvida avtalet tillåter fjärrvärmeföretaget att göra en  ensidig ändring av ett avtalsvillkor och om förutsättningarna  för att fjärrvärmeföretaget ska få göra en sådan ändring,
8. villkoren för uppsägning av avtalet,
9. fjärrvärmeföretagets ersättningsansvar om det inte  uppfyller avtalet,
10. vem som svarar för kostnader för en återställning efter
a) en anslutning till fjärrvärmeverksamheten,
b) ett underhåll av rörledningarna, eller
c) ett borttagande av anslutningen,
11. möjligheten att begära förhandling och att ansöka om  medling enligt denna lag, och
12. när avtalet ingås med en konsument, hur  fjärrvärmeföretaget på sin webbplats eller på något annat sätt  tillhandahåller den information som avses i 5 b och 6 c §§.
Lag (2022:334)
.
Mätning av värmeenergi hos fjärrvärmekunder
6 a §
Ett fjärrvärmeföretag ska
1. mäta mängden levererad värmeenergi och dess fördelning över  tid,
2. tillhandahålla de mätsystem och den mätutrustning som  behövs för mätningen, och
3. beräkna använd värmeenergi vid avsaknad av mätvärden.
Regeringen eller den myndighet som regeringen bestämmer får  meddela ytterligare föreskrifter om mätning och beräkning  enligt första stycket 1 och 3.
Regeringen eller den myndighet som regeringen bestämmer får  meddela föreskrifter om de funktionskrav som mätsystem och  mätutrustning enligt första stycket 2 ska uppfylla och om  undantag från dessa krav.
Lag (2022:334)
.
Fakturering och tillhandahållande av information
6 b §
Ett fjärrvärmeföretags fakturering av en fjärrvärmekund  ska baseras på uppmätta mängder värmeenergi som har levererats  till kunden eller, vid avsaknad av mätvärden, på beräknade  mängder.
Regeringen eller den myndighet som regeringen bestämmer får  meddela ytterligare föreskrifter om fakturering.
Lag (2022:334)
.
6 c §
Ett fjärrvärmeföretag ska lämna faktureringsinformation  och information om energianvändning till en fjärrvärmekund  och, på begäran, till ett företag som fjärrvärmekunden har  utsett.
Regeringen eller den myndighet som regeringen bestämmer får  meddela ytterligare föreskrifter om tillhandahållande av  information enligt första stycket och om undantag från dessa  krav.
Lag (2022:334)
.
6 d §
Ett fjärrvärmeföretag får inte ta ut någon avgift för  att tillhanda-hålla en fjärrvärmekund fakturor,  faktureringsinformation och information om energianvändning.
Lag (2022:334)
.
Förhandling om avtalsvillkor för fjärrvärme
7 §
Ett fjärrvärmeföretag ska förhandla med en fjärrvärmekund som begär förhandling om priset för fjärrvärme eller om kapaciteten hos en anslutning till fjärrvärmeverksamheten.
Att ett fjärrvärmeföretag kan ha en förhandlingsskyldighet även i fall då företaget gjort en ensidig ändring av avtalsvillkoren till fjärrvärmekundens nackdel följer av 19 §.
8 §
Ett fjärrvärmeföretags skyldighet att förhandla med en fjärrvärmekund innebär att fjärrvärmeföretaget ska
1. ange skälen för det avtalsvillkor som förhandlingen gäller,
2. ge fjärrvärmekunden tillräcklig information för en bedömning av skäligheten av avtalsvillkoret, och
3. försöka komma överens med fjärrvärmekunden om avtalsvillkoret.
9 §
Om en förhandling inte leder till någon överenskommelse ska fjärrvärmeföretaget underrätta fjärrvärmekunden om att förhandlingen är avslutad och ange skälen för fjärrvärmeföretagets inställning.
Underrättelsen får göras muntligen vid ett möte mellan fjärrvärmeföretaget och fjärrvärmekunden. Om en sådan muntlig underrättelse inte görs ska fjärrvärmeföretaget underrätta fjärrvärmekunden skriftligen.
Medling
10 §
Om en förhandling mellan ett fjärrvärmeföretag och en fjärrvärmekund inte leder till någon överenskommelse om villkor för fjärrvärme, får fjärrvärmeföretaget eller fjärrvärmekunden ansöka om medling.
11 §
En ansökan om medling ska ges in till den myndighet som medlar enligt denna lag. Ansökan ska ha kommit in till myndigheten inom tre veckor från den dag fjärrvärmeföretaget enligt 9 § underrättade fjärrvärmekunden om att förhandlingen avslutats.
12 §
Den som ansöker om medling ska samtidigt som ansökan ges in betala en ansökningsavgift om 1 000 kronor. En konsument ska i stället betala 500 kronor.
13 §
Den myndighet som medlar enligt denna lag fattar beslut om medling.
En ansökan om medling ska bifallas endast om myndigheten bedömer att en medling kan leda till en överenskommelse mellan fjärrvärmeföretaget och fjärrvärmekunden.
14 §
En ansökan om medling ska avvisas om
1. sökanden inte betalat ansökningsavgiften,
2. ansökan inte innehåller en tillräcklig redogörelse för de omständigheter som har betydelse för medlingsuppgiften, trots att sökanden förelagts att avhjälpa bristen, eller
3. ansökan har kommit in för sent till myndigheten.
15 §
När den myndighet som medlar enligt denna lag bedömer att det inte längre finns anledning att fortsätta en medling, ska myndigheten avsluta medlingen.
Fjärrvärmeföretaget och fjärrvärmekunden ska underrättas om ett beslut att avsluta medlingen.
16 §
Den myndighet som medlar enligt denna lag får meddela de förelägganden som behövs för medlingsuppgiften.
Ett sådant föreläggande får förenas med vite.
Ensidig ändring av avtalsvillkor till fjärrvärmekundens nackdel
Avtalet
17 §
Om ett fjärrvärmeföretag i avtalet om fjärrvärme givits rätt att ensidigt ändra avtalsvillkoren till nackdel för en fjärrvärmekund, gäller bestämmelserna i 18-26 §§.
Fjärrvärmeföretagets underrättelseskyldighet
18 §
Om fjärrvärmeföretaget gör en ändring av avtalsvillkoren, ska fjärrvärmekunden skriftligen underrättas om ändringen senast två månader före den dag de ändrade villkoren ska börja gälla.
I underrättelsen ska skälen för ändringen anges samt en upplysning lämnas om att fjärrvärmekunden har rätt att begära förhandling, ansöka om medling och att säga upp avtalet.
Om fjärrvärmeföretaget inte följer bestämmelserna i första och andra styckena, får de ändrade villkoren inte tillämpas.
Förhandling om de ändrade villkoren
19 §
Ett fjärrvärmeföretag är skyldigt att förhandla med en fjärrvärmekund om en ensidig ändring av avtalsvillkoren till fjärrvärmekundens nackdel, om kunden begär förhandling inom tre veckor från den dag kunden enligt 18 § underrättades om de ändrade avtalsvillkoren.
20 §
Om fjärrvärmekunden begärt förhandling enligt 19 §, men träffas inte någon överenskommelse mellan parterna, får de ändrade villkoren börja tilllämpas från den dag de ska börja gälla, dock tidigast tre veckor från den dag fjärrvärmeföretaget enligt 9 § underrättade fjärrvärmekunden om att förhandlingen avslutats.
Detta gäller inte i fall som avses i 21 § eller om fjärrvärmekunden säger upp avtalet enligt 23 §.
Medling
21 §
Om en ansökan om medling gjorts enligt 10 § i fråga om en ensidig ändring av avtalsvillkoren till fjärrvärmekundens nackdel, men träffas inte någon överenskommelse mellan parterna, får de ändrade villkoren börja tilllämpas från den dag de ska börja gälla. Villkoren får dock börja tillämpas tidigast tre veckor från den dag myndigheten meddelade beslutet att avsluta medlingen eller, om ansökan lämnats utan bifall, tidigast tre veckor från dagen för det beslutet.
Detta gäller inte om fjärrvärmekunden säger upp avtalet enligt 24 §.
Uppsägning av avtalet om fjärrvärme
22 §
En fjärrvärmekund har rätt att säga upp avtalet om fjärrvärme om fjärrvärmekunden underrättats enligt 18 § om ändrade avtalsvillkor.
Uppsägningen ska för att få verkan göras senast två månader från den dag kunden underrättades om ändringen, eller den senare dag som följer av 23 eller 24 §.
I fråga om en konsument gäller att uppsägningen ska anses ha gjorts när ett meddelande om uppsägningen lämnats in för befordran med post eller avsänts på annat ändamålsenligt sätt.
23 §
Om fjärrvärmekunden begärt förhandling enligt 19 §, men träffas inte någon överenskommelse mellan parterna, har fjärrvärmekunden rätt att säga upp avtalet senast tre veckor från den dag fjärrvärmeföretaget enligt 9 § underrättade fjärrvärmekunden om att förhandlingen avslutats.
24 §
Om en ansökan om medling gjorts enligt 10 § i fråga om en ensidig ändring av avtalsvillkoren till fjärrvärmekundens nackdel, men träffas inte någon överenskommelse mellan parterna, har fjärrvärmekunden rätt att säga upp avtalet senast tre veckor från den dag myndigheten meddelade beslutet att avsluta medlingen eller, om ansökan lämnats utan bifall, senast tre veckor från dagen för det beslutet.
25 §
Om en fjärrvärmekund säger upp ett avtal enligt 22, 23 eller 24 §, upphör avtalet att gälla tre månader från dagen för uppsägningen.
Under uppsägningstiden får de ändrade avtalsvillkoren inte tillämpas.
26 §
En fjärrvärmekund får säga upp ett avtal om fjärrvärme enligt 22, 23 eller 24 § utan att påföras någon kostnad, avgift eller annan förpliktelse till följd av uppsägningen.
Distribution av fjärrvärme till konsumenter
Avbrytande av distributionen vid avtalsbrott
27 §
Distribution av fjärrvärme till en konsument får avbrytas om konsumenten har försummat sina skyldigheter enligt avtalet och försummelsen är ett väsentligt avtalsbrott. Distributionen får dock endast avbrytas om konsumenten inte följer en skriftlig uppmaning att inom en angiven och skälig tid uppfylla sina skyldigheter enligt avtalet.
Om försummelsen gäller något annat än att konsumenten inte betalat enligt avtalet ska den skriftliga uppmaningen innehålla en underrättelse om att distributionen av fjärrvärme kan avbrytas om uppmaningen inte följs.
Om omständigheterna ger anledning att befara att ett avbrott i distributionen kan medföra en inte obetydlig personskada eller omfattande sakskada får distributionen av fjärrvärme inte avbrytas. Detta gäller dock inte om konsumentens handlande varit otillbörligt.
28 §
Om en konsument inte betalat enligt avtalet får distributionen av fjärrvärme avbrytas om, utöver vad som anges i 27 § första och tredje styckena,
1. fjärrvärmeföretagets fordran är ostridig,
2. konsumenten inte följt den skriftliga uppmaningen att betala fordran och konsumenten därefter delgetts en skriftlig påminnelse att betala inom tre veckor från delgivningen,
3. påminnelsen innehöll en underrättelse om att distributionen av fjärrvärme kan avbrytas om fordran inte betalas, och
4. ett meddelande om innehållet i påminnelsen har sänts till socialnämnden i den kommun där konsumenten får fjärrvärme distribuerad.
Distributionen av fjärrvärme får inte avbrytas om fordran har betalats eller socialnämnden inom den tid som anges i första stycket 2 har meddelat fjärrvärmeföretaget att nämnden betalar fordran.
29 §
Underrättelser och meddelanden enligt 28 § ska lämnas enligt formulär som fastställs av regeringen eller den myndighet som regeringen bestämmer.
30 §
Ett fjärrvärmeföretag har rätt till skälig ersättning av en konsument för kostnader med anledning av åtgärder enligt 27 och 28 §§.
Avbrytande av distributionen av säkerhetsskäl m.m.
31 §
Ett fjärrvärmeföretag får avbryta distributionen av fjärrvärme till en konsument för att genomföra en åtgärd som syftar till
1. att undvika personskada eller omfattande sakskada,
2. att bygga ut fjärrvärmeverksamheten, eller
3. en god distributionssäkerhet.
Avbrottet får inte pågå längre än vad som är nödvändigt för att genomföra åtgärden.
Fjärrvärmeföretaget ska i god tid underrätta konsumenten om ett kommande avbrott, om fjärrvärmeföretaget kan förutse att avbrottet inte blir kortvarigt. Konsumenten ska underrättas personligen eller, om det är lämpligt, genom anslag.
Ersättningsansvar för fjärrvärmeföretag
32 §
Ett fjärrvärmeföretag ska ersätta skada som en konsument orsakas genom att distributionen av fjärrvärme avbryts på grund av konsumentens försummelse, om inte distributionen av fjärrvärme får avbrytas enligt 27 eller 28 §.
33 §
Ett fjärrvärmeföretag ska ersätta skada som en konsument orsakas genom att distributionen av fjärrvärme avbryts utan att det beror på konsumentens försummelse och utan att fjärrvärmeföretaget har rätt att avbryta distributionen enligt 31 § första stycket.
Detsamma gäller skada som en konsument orsakas genom att
1. ett avbrott som avses i 31 § första stycket pågår längre än vad som är nödvändigt för att genomföra åtgärden, eller
2. fjärrvärmeföretaget inte underrättat konsumenten enligt 31 §
tredje stycket om ett kommande avbrott som avses i 31 § första stycket.
Fjärrvärmeföretaget är dock inte skyldigt att ersätta en skada, om fjärrvärmeföretaget visar att avbrottet i distributionen av fjärrvärme beror på ett hinder utanför fjärrvärmeföretagets kontroll som det inte skäligen kunde förväntas ha räknat med och vars följder det inte heller skäligen kunde ha undvikit eller övervunnit.
Beror avbrottet på någon som fjärrvärmeföretaget har anlitat för underhåll, reparation eller liknande arbete, är fjärrvärmeföretaget fritt från skadeståndsskyldighet endast om den som anlitats skulle vara fri från skadeståndsskyldighet enligt tredje stycket.
34 §
Skadestånd enligt 32 och 33 §§ omfattar ersättning för utgifter, inkomstbortfall och annan förlust.
35 §
Om skyldigheten att betala skadestånd till en konsument enligt 32 och 33 §§ är oskäligt betungande med hänsyn till de ekonomiska förhållandena hos ett fjärrvärmeföretag, får skadeståndet jämkas efter vad som är skäligt.
Vid bedömningen om skadeståndsskyldigheten är oskäligt betungande för fjärrvärmeföretaget ska hänsyn även tas till befintliga försäkringar och försäkringsmöjligheter, förutsättningarna för fjärrvärmeföretaget att förutse och hindra skadan samt andra särskilda omständigheter.
36 §
En rätt till ersättning av fjärrvärmeföretaget är förlorad om inte konsumenten underrättar fjärrvärmeföretaget om anspråket på ersättning inom tre år från det att skadan inträffade.
Har ett meddelande om anspråk på ersättning lämnats in för befordran med post eller avsänts på annat ändamålsenligt sätt, anses en underrättelse om anspråket ha skett när detta gjordes.
Tillträde till rörledningar
37 §
Om ett fjärrvärmeföretag får en begäran om tillträde till rörledningarna från någon som vill sälja värme till fjärrvärmeverksamheten eller använda ledningarna för distribution av värme, ska fjärrvärmeföretaget förhandla om tillträde med den som gjort begäran. Skyldigheten att förhandla innebär att fjärrvärmeföretaget ska försöka komma överens om ett tillträde med den som begärt det.
Om någon överenskommelse inte kan träffas om tillträde, ska fjärrvärmeföretaget ange skälen för att tillträde inte medges.
37 a §
Om någon som vill sälja värme till fjärrvärmeverksamheten har begärt tillträde till rörledningar enligt 37 § och en överenskommelse inte kan träffas, ska fjärrvärmeföretaget medge ett reglerat tillträde till rörledningarna om den som begärt tillträde efterfrågar det.
Skyldigheten att medge ett reglerat tillträde gäller endast prima värme på framledningen och endast om den anläggning som ska anslutas inte redan är eller har varit ansluten för inmatning till fjärrvärmeföretagets rörledningar.
Fjärrvärmeföretaget har ingen skyldighet att medge ett reglerat tillträde om företaget kan visa att det finns risk för att det lider skada genom tillträdet. Om ett reglerat tillträde inte medges, ska fjärrvärmeföretaget skriftligen underrätta den som begärt tillträde om de skäl som åberopas.
Lag (2014:444)
.
37 b §
Ett fjärrvärmeföretag som har en skyldighet att medge reglerat tillträde enligt 37 a § ska erbjuda den som begärt tillträde ett skriftligt avtalsförslag av vilket det ska framgå i vilken punkt och när anslutning kan ske och vilka tekniska åtgärder som krävs för anslutning. Villkoren i förslaget ska vara skäliga.
Fjärrvärmeföretaget har rätt att ta ut en skälig avgift för att täcka kostnaderna för att ta fram ett förslag enligt första stycket. Innan avtalsförslaget tas fram, ska fjärrvärmeföretaget lämna uppgift om avgiftens storlek om den som begärt tillträde efterfrågar det.
Lag (2014:444)
.
37 c §
Ett avtal om reglerat tillträde ska gälla i tio år.
Den som har begärt tillträde till rörledningarna ska betala investeringskostnaden för anslutningen.
Fjärrvärmeföretaget ska ta emot värme i skälig omfattning från den som får tillträde till rörledningarna och betala ersättning för den inmatade värmen. Ersättningen ska motsvara fjärrvärmeföretagets nytta av värmen.
Lag (2014:444)
.
37 d §
Tvister om reglerat tillträde enligt 37 a-c §§ prövas av tillsynsmyndigheten.
En fråga om skyldighet för ett fjärrvärmeföretag att medge reglerat tillträde enligt 37 a § ska dock inte prövas om ansökan kommit in till tillsynsmyndigheten senare än två år efter det att fjärrvärmeföretaget sänt ett skriftligt ställningstagande till den som begärt tillträde under dennes senast kända adress.
Lag (2014:444)
.
Kommunala fjärrvärmeföretag
38 §
Om en sådan juridisk person som avses i 10 kap. 2-6 §§  kommunallagen (2017:725) bedriver fjärrvärmeverksamhet, ska  verksamheten bedrivas på affärsmässig grund.
Lag (2017:753)
.
39 §
Trots bestämmelsen i 2 kap. 1 § kommunallagen (2017:725)  om anknytning till kommunens område eller dess medlemmar, får  en sådan juridisk person som avses i 10 kap. 2-6 §§ samma lag  bedriva fjärrvärmeverksamhet utanför kommunen, om det görs i  geografisk närhet till fjärrvärmeverksamheten inom kommunen  och i syfte att uppnå en ändamålsenlig fjärrvärmeverksamhet.
Lag (2017:753)
.
Redovisning av fjärrvärmeverksamhet
40 §
Ett fjärrvärmeföretag ska ekonomiskt redovisa fjärrvärmeverksamheten särskilt genom att för varje år upprätta en årsrapport.
Vid redovisning av fjärrvärmeverksamhet ska produktion av el som har skett samtidigt med produktion av den värme som distribueras i fjärrvärmeverksamheten anses ingå i verksamheten. Detsamma gäller försäljning av sådan el.
Regeringen eller den myndighet som regeringen bestämmer får meddela ytterligare föreskrifter om redovisning av fjärrvärmeverksamhet.
41 §
Ett fjärrvärmeföretag ska lämna uppgifter om drift- och affärsförhållanden i fjärrvärmeverksamheten. Sådana uppgifter ska lämnas för varje sammanhängande system av rörledningar och anläggningar för produktion av den värme som distribueras i ledningarna, om sådan produktion ingår i fjärrvärmeverksamheten.
Om priset för fjärrvärme är detsamma inom olika system av rörledningar och anläggningar för produktion av värme, får uppgifterna dock avse den samlade verksamheten i dem.
Regeringen eller den myndighet som regeringen bestämmer får meddela ytterligare föreskrifter om uppgiftsskyldigheten.
42 §
Årsrapporten ska granskas av en revisor.
Granskningen ska avse om årsrapporten upprättats enligt gällande bestämmelser. Granskningen ska vara så ingående och omfattande som god revisionssed kräver.
Revisorn ska lämna ett skriftligt yttrande över granskningen.
Regeringen får meddela föreskrifter om granskningen av årsrapporten.
43 §
Uppgifterna om drift- och affärsförhållanden i  fjärrvärmeverksamheten och en bestyrkt kopia av årsrapporten  och yttrandet över granskningen av årsrapporten ska lämnas in  till tillsynsmyndigheten. Uppgifterna och handlingarna ska ha  kommit in till tillsynsmyndigheten inom sju månader från  räkenskapsårets utgång.
Om fjärrvärmeföretaget beslutat om fortsatt bolagsstämma  enligt 7 kap. 14 § andra stycket aktiebolagslagen (2005:551)  eller fortsatt föreningsstämma enligt 6 kap. 13 § andra  stycket lagen (2018:672) om ekonomiska föreningar, gäller i  stället att uppgifterna och handlingarna ska ha kommit in  till tillsynsmyndigheten inom nio månader från  räkenskapsårets utgång.
Handlingarna får överföras elektroniskt till  tillsynsmyndigheten.
Med en bestyrkt kopia jämställs ett elektroniskt original.
Lag (2018:729)
.
Förseningsavgift
44 §
Om årsrapporten och yttrandet över granskningen av årsrapporten inte har kommit in till tillsynsmyndigheten på föreskrivet sätt och i föreskriven tid, ska fjärrvärmeföretaget betala en förseningsavgift på 10 000 kronor.
Om handlingarna inte har kommit in inom två månader från det att en underrättelse sändes till fjärrvärmeföretaget om att en förseningsavgift har tagits ut, ska fjärrvärmeföretaget betala en andra förseningsavgift på 10 000 kronor.
Om handlingarna inte har kommit in inom två månader från det att en underrättelse sändes till fjärrvärmeföretaget om att en andra förseningsavgift har tagits ut, ska fjärrvärmeföretaget betala en tredje förseningsavgift på 20 000 kronor.
45 §
En förseningsavgift får inte tas ut efter registrering hos Bolagsverket av ett beslut om att ett fjärrvärmeföretag har försatts i konkurs eller trätt i likvidation.
Om fjärrvärmeföretaget har trätt i likvidation gäller detta endast i fråga om redovisning för tiden före likvidationsbeslutet.
46 §
Har fjärrvärmeföretaget i tid gett in årsrapporten och yttrandet över granskningen av årsrapporten men har handlingarna någon brist som lätt kan rättas till, får en förseningsavgift tas ut endast om fjärrvärmeföretaget har underrättats om bristen och fått tillfälle att avhjälpa den men inte gjort det inom den tid som angetts i underrättelsen.
En sådan underrättelse får sändas med posten till den postadress som fjärrvärmeföretaget senast anmält till tillsynsmyndigheten.
47 §
En förseningsavgift ska efterges om underlåtenheten att ge in årsrapporten eller yttrandet över granskningen av årsrapporten framstår som ursäktlig med hänsyn till omständigheter som fjärrvärmeföretaget inte kunnat råda över.
Förseningsavgiften ska också efterges om det framstår som uppenbart oskäligt att ta ut den.
Bestämmelsen om eftergift ska beaktas även om något yrkande om eftergift inte har framställts, om det föranleds av vad som förekommit i ärendet.
48 §
Om en förseningsavgift inte har betalats efter betalningsuppmaning, ska avgiften lämnas för indrivning.
Bestämmelser om indrivning av statliga fordringar finns i lagen
(1993:891) om indrivning av statliga fordringar m.m.
Vid indrivning får verkställighet enligt utsökningsbalken ske.
Ett beslut om förseningsavgift får verkställas även om det inte vunnit laga kraft.
Överlämnande för indrivning krävs inte om statens fordran för förseningsavgiften är ringa.
49 §
Om ett fjärrvärmeföretag till följd av domstols beslut har rätt att få tillbaka betalad förseningsavgift, ska ränta betalas på den återbetalade avgiften från och med månaden efter den då avgiften betalades in till och med den månad då återbetalning görs. I fråga om räntans storlek tillämpas 65 kap. 4 § tredje stycket skatteförfarandelagen (2011:1244).
Lag (2011:1423)
.
50 §
Frågor om förseningsavgifter prövas av tillsynsmyndigheten.
51 §
Förseningsavgifter tillfaller staten.
Tillsyn
52 §
Tillsynsmyndigheten ska utöva tillsyn över att  fjärrvärmeföretag följer 5-9, 18-21, 25-29, 31 och 37-43 §§  samt föreskrifter och beslut som har meddelats i anslutning  till lagen.
Tillsynsmyndigheten har rätt att på begäran få de upplysningar  och ta del av de handlingar som behövs för tillsynen.
Lag (2022:334)
.
53 §
Tillsynsmyndigheten får besluta de förelägganden som  behövs för att denna lag och föreskrifter och beslut som har  meddelats i anslutning till lagen ska följas. Sådana  förelägganden får förenas med vite.
Lag (2022:334)
.
Överklagande
54 §
Beslut om föreläggande enligt 16 § andra stycket och 
53 §, beslut enligt 37 d § och beslut om förseningsavgift får  överklagas till allmän förvaltningsdomstol.
Prövningstillstånd krävs vid överklagande till kammarrätten.
Andra beslut enligt denna lag får inte överklagas.
Lag (2022:334)
.
Övergångsbestämmelser
2008:263
1. Denna lag träder i kraft den 1 juli 2008.
2. Bestämmelserna i 17-26 §§ tillämpas på sådana ensidiga ändringar av avtalsvillkor som ska börja gälla efter den 30 juni 2008.
3. I fråga om sådana ensidiga ändringar av avtalsvillkor som ska börja gälla efter den 30 juni 2008 är fjärrvärmeföretaget, utöver vad som följer av 19 §, skyldigt att förhandla om fjärrvärmekunden begär förhandling senast den 22 juli 2008.
4. Bestämmelserna i 27-31 §§ tillämpas på sådana avbrott i distributionen som inträffar efter den 30 juni 2008.
5. Bestämmelserna i 41 § tillämpas första gången för det räkenskapsår som börjar närmast efter den 30 juni 2008.
6. Bestämmelserna i 44-51 §§ tillämpas på årsrapporter och yttranden över granskning av årsrapporter som avser räkenskapsår som börjar närmast efter den 30 juni 2008.
2011:934
Denna lag träder i kraft den 1 januari 2012 i fråga om 6 § och i övrigt den 1 januari 2015.
2011:1423
Denna lag träder i kraft den 1 januari 2012 och tillämpas på ränta som hänför sig till tid från och med den 1 januari 2013.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.