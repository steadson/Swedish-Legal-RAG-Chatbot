Title: Förordning (2017:193) om statlig ersättning för asylsökande m.fl.
SFS Number: Svensk författningssamling 2017:193
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017193-om-statlig-ersattning-for_sfs-2017-193/
Source Link: http://rkrattsbaser.gov.se/sfst?bet=2017:193
Amendment Register Link: http://rkrattsbaser.gov.se/sfsr?bet=2017:193
Ministry/Authority: Justitiedepartementet L7
Issued: 2017-03-09
Metadata: {"Utfärdad": "2017-03-09", "Ändrad": "t.o.m. SFS 2025:499"}

==================================================

Förordning (2017:193) om statlig ersättning för asylsökande m.fl.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:193
Departement/myndighet
:   
Justitiedepartementet L7
Utfärdad
:   
2017-03-09
Ändrad
:   
t.o.m. SFS 2025:499
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om kommuners och  regioners rätt till statlig ersättning för vissa kostnader för  asylsökande och vissa andra utlänningar.  Förordning (2019:1119).
2 §
Ersättning enligt denna förordning beslutas och betalas  ut av Migrationsverket.
Ersättning för utbildning
3 §
En kommun eller en region har rätt till ersättning för  kostnader för utbildning för
1. barn som avses i 1 § första stycket samt 8 § andra och  tredje styckena lagen (1994:137) om mottagande av asylsökande  m.fl., utom i fall som avses i tredje stycket, och
2. barn som vistas här enligt ett beslut om tidsbegränsat  uppehållstillstånd enligt 5 kap. 15 § utlänningslagen 
(2005:716).
Ersättning får betalas ut för barn som vistas på en  mottagningsenhet eller i en kommun och som enligt 29 kap. 2 §  andra stycket 1 eller 2 skollagen (2010:800) ska anses som  bosatta här vid tillämpningen av nämnda lag och därför har  rätt till utbildning enligt den lagen.
Rätt till ersättning enligt första stycket 1 finns inte för  barn som bor hos en vårdnadshavare som har uppehållstillstånd,  utom i fall då vårdnadshavaren omfattas av 1 § första stycket 
2 eller 8 § andra eller tredje stycket lagen om mottagande av  asylsökande m.fl. Förordning (2022:383).
3 a §
En kommun eller en region har, i mån av tillgång på  medel, rätt till ersättning för kostnader för utbildning på  ett nationellt program i gymnasieskolan som de erbjuder en  person som omfattas av 1 § första stycket 1 lagen (1994:137)  om mottagande av asylsökande m.fl. om personen
1. påbörjat ett introduktionsprogram innan han eller hon fyllt 
18 år, och därefter
2. påbörjar det nationella programmet efter att han eller hon  fyllt 18 år, dock senast under det första kalenderhalvåret det  år han eller hon fyller 20 år.
Ersättning får betalas ut fram till dess att rätten till  bistånd har upphört enligt lagen (1994:137) om mottagande av  asylsökande m.fl. Förordning (2019:1119).
4 §
Schablonersättning enligt 3 eller 3 a § betalas ut med
- 90 000 kronor per år för ett barn i förskola enligt 
8 kap. 4 § skollagen (2010:800),
- 65 000 kronor per år för en elev i förskoleklass,
- 168 000 kronor per år för en elev i grundskola, anpassad  grundskola, specialskola eller sameskola, och
- 160 000 kronor per år för en elev i gymnasieskola eller  anpassad gymnasieskola.
För ett barn i förskola eller en elev som inte genomgår en  utbildning under ett helt år betalas ersättning ut med ett  belopp som för varje påbörjad fyraveckorsperiod uppgår till en  tiondel av det belopp som anges i första stycket.
Förordning (2024:1254).
5 §
Utöver den schablonersättning som ska betalas ut enligt 
4 § får, efter särskild prövning, ersättning betalas ut till  en kommun eller en region för extra kostnader för ett barn i  förskola eller för en elev med behov av särskilt stöd och för  andra extraordinära kostnader för sådan utbildning.
Förordning (2019:1119).
6 §
Det som sägs i 4 och 5 §§ ska även tillämpas när en  fristående förskola eller skola har tagit emot sådana barn i  förskola eller sådana elever som avses i 3 §, om förskolan  eller skolan har rätt till bidrag enligt 8 kap. 21 §, 9 kap. 
19 §, 10 kap. 37 §, 11 kap. 36 §, 16 kap. 52 §, 17 kap. 31 §  eller 19 kap. 45 § skollagen (2010:800). Den ersättning som  ska betalas ut till kommunen ska motsvara det bidrag som  kommunen ska betala ut till den fristående förskolan eller  skolan.
Ersättning för mottagande av ensamkommande barn
7 §
En kommun har rätt till en årlig ersättning för beredskap  och kapacitet för mottagande av ensamkommande barn som  Migrationsverket ska anvisa till kommunen enligt 3 § andra  stycket lagen (1994:137) om mottagande av asylsökande m.fl. i  form av en schablonersättning med en fast och en rörlig del.
Den fasta delen av schablonersättningen som ska betalas ut är 
500 000 kronor per kommun.
Den rörliga delen av schablonersättningen ska betalas ut för  det antal barn som kommunen beräknas ta emot under  innevarande kalenderår. Antalet barn ska beräknas på  kommunens fastställda andel och det uppskattade nationella  behovet under året som framgår av den prognos som fastställs  av Migrationsverket i februari varje år. För 2017 ska antalet  barn endast beräknas på hälften av det uppskattade årliga  nationella behovet som framgår av den prognos som fastställs  av Migrationsverket i juli 2017. Ersättningen är 9 450 kronor  per barn.
8 §
En kommun har rätt till ersättning för kostnader för  mottagande av ensamkommande barn som Migrationsverket har  anvisat till en kommun enligt 3 § andra stycket lagen 
(1994:137) om mottagande av asylsökande m.fl. Ersättningen  betalas ut under den tid som barnets ansökan om  uppehållstillstånd prövas från och med det datum som anges i  beslutet om anvisning. Om en ansökan om uppehållstillstånd  avslås, betalas ersättning ut fram till dess att rätten till  bistånd har upphört enligt lagen om mottagande av asylsökande  m.fl. För barn som omfattas av 1 § första stycket 2 lagen om  mottagande av asylsökande m.fl. betalas ersättning ut från och  med det datum som anges i beslutet om anvisning fram till dess  att rätten till bistånd har upphört enligt samma lag.  Ersättning betalas ut som längst fram till dess att barnet  fyller 18 år, om inte annat följer av 10 §.
Schablonersättning ska betalas ut med 1 000 kronor per barn  och dygn, förutsatt att boendet anordnas utanför  Migrationsverkets asylboende. Förordning (2025:67).
9 §
En kommun har utöver schablonersättningen enligt 8 § rätt  till ersättning för kostnader för vård som ges till barn under 
18 år med stöd av lagen (1990:52) med särskilda bestämmelser  om vård av unga. Ersättning ska även betalas ut för kostnader  för vård när det finns ett vårdbehov på grund av sådana  förhållanden som avses i 2 eller 3 § samma lag men vården ges  med stöd av socialtjänstlagen (2025:400).
Ersättning ska betalas ut för kommunens faktiska kostnad per  barn och dygn för den del av kostnaden som överstiger beloppet  för schablonersättningen. Förordning (2025:499).
10 §
För personer som avses i 8 och 9 §§ och som har fyllt 18  men inte 21 år ska ersättning betalas ut för kostnader för  vård som ges med stöd av lagen (1990:52) med särskilda  bestämmelser om vård av unga. Ersättning ska även betalas ut  för kostnader för vård när det finns ett vårdbehov på grund av  sådana förhållanden som avses i 3 § samma lag men vården ges  med stöd av socialtjänstlagen (2025:400). Rätten till  ersättning förutsätter att vården har påbörjats innan barnet  har fyllt 18 år.
Ersättning ska betalas ut för kommunens faktiska kostnad per  person och dygn. Förordning (2025:499).
11 §
En kommun som är ankomstkommun för ett ensamkommande  barn har rätt till ersättning för kostnader för tillfälligt  boende (ankomstboende).
Schablonersättning ska betalas ut med 3 000 kronor per barn  och dygn i väntan på att Migrationsverket fattar beslut om  att anvisa en kommun som ska ordna boende för barnet.  Ersättning ska betalas ut fram till det datum som anges i   anvisningsbeslutet.
12 §
Utöver det som anges i 7-11 §§ har en kommun rätt till  ersättning i form av en schablonersättning som avser kostnader  för en utredning enligt 14 kap. 2 § och 20 kap. 3-5 §§  socialtjänstlagen (2025:400), god man, resor, tolk och andra  relaterade kostnader för mottagandet av de barn som  Migrationsverket har anvisat till kommunen enligt 3 § andra  stycket lagen (1994:137) om mottagande av asylsökande m.fl.
Schablonersättningen ska betalas ut med 52 000 kronor per barn  som omfattas av Migrationsverkets anvisningsbeslut.  Ersättningen ska endast betalas ut vid ett tillfälle per barn  och kommun. Förordning (2025:499).
Ersättning för extraordinära kostnader
13 §
Utöver ersättning enligt 3-10 och 12 §§ får  Migrationsverket betala ut ersättning till en kommun som har  haft betydande extraordinära kostnader för ensamkommande barn  som Migrationsverket har anvisat till kommunen enligt 3 §  andra stycket lagen (1994:137) om mottagande av asylsökande  m.fl.
Ersättning för anordnande av boende för vissa utlänningar
14 §
En kommun har rätt till ersättning för kostnader som  avser beredskap för att tillhandahålla och iordningsställa  boenden samt avveckling och återställande av boenden med 
10 000 kronor per utlänning som kommunen ska anordna boende  för enligt Migrationsverkets fördelning av antalet anvisningar 
(fördelningstal) enligt 4 § förordningen (2022:1008) om  anvisning av en kommun som ska ordna boende för vissa  utlänningar. Ersättningen ges under den period som framgår  av 3 § samma förordning och ska beräknas utifrån det  fördelningstal som först fastställs för perioden. Om  fördelningstalet höjs under den aktuella perioden ska  ersättning betalas även för det antal som fördelningstalet  ökats med. Förordning (2022:1009).
14 a §
En kommun har rätt till ersättning för kostnader för  boende för utlänningar som Migrationsverket har anvisat till  en kommun enligt 3 § första stycket lagen (1994:137) om  mottagande av asylsökande m.fl. i form av en  schablonersättning med en rörlig och en fast del.
Den rörliga delen av schablonersättningen avser ersättning för  kostnader för drift och underhåll samt eventuella kostnader  för kost och förbrukningsvaror. För en utlänning över 18 år  ska schablonersättning betalas ut med 300 kronor per utlänning  och dygn som utlänningen bor i boendet, från den dag  utlänningen flyttat in. För en utlänning som inte fyllt 18 år  ska motsvarande belopp vara 150 kronor.
Den fasta delen av schablonersättningen avser ersättning för  kostnader för sådana särskilda anpassningar av boendet som  utlänningar som omfattas av lagen om mottagande av asylsökande  m.fl. kan ha rätt till enligt den lagen. Sådan  schablonersättning ska betalas ut med ett engångsbelopp om 
15 000 kronor per utlänning som har flyttat in i boendet.
Ersättning ska betalas ut som längst fram till dess att
- utlänningen inte längre bor kvar i ett sådant boende som  kommunen anordnat enligt 3 § första stycket lagen (1994:137)  om mottagande av asylsökande m.fl.,
- utlänningen inte längre omfattas av 1 § första stycket 2  samma lag, eller
- rätten till bistånd enligt den lagen har upphört av någon  annan anledning. Förordning (2022:1009).
14 b §
En kommun har utöver ersättning enligt 14 a § rätt till  ersättning för kostnader för boende för utlänningar som har  varit ensamkommande barn och som när de fyllt 18 år har  anvisats en kommun enligt 3 § första stycket lagen (1994:137)  om mottagande av asylsökande m.fl. Schablonersättning ska  betalas ut med 400 kronor per utlänning och dygn som  utlänningen bor i boendet från den dag utlänningen flyttat in  fram till den dag utlänningen fyller 21 år.
Ersättning ska betalas ut som längst fram till dess att
- utlänningen inte längre bor kvar i ett sådant boende som  kommunen anordnat enligt 3 § första stycket lagen om  mottagande av asylsökande m.fl.,
- utlänningen inte längre omfattas av personkretsen i 1 §  första stycket 2 samma lag, eller
- rätten till bistånd enligt den lagen har upphört av någon  annan anledning. Förordning (2022:1009).
Ersättning för vissa andra kostnader
15 §
För andra barn än sådana som avses i 7 § har en kommun  rätt till ersättning för kostnader för vård i ett annat hem än  barnets eget, om barnet omfattas av 1 § första stycket lagen 
(1994:137) om mottagande av asylsökande m.fl. och vården ges  med stöd av socialtjänstlagen (2025:400) eller lagen (1990:52)  med särskilda bestämmelser om vård av unga. Ersättning betalas  ut under den tid som barnets ansökan om uppehållstillstånd  prövas. Om en ansökan om uppehållstillstånd avslås, betalas  ersättning ut fram till dess att rätten till bistånd har  upphört enligt lagen om mottagande av asylsökande m.fl. För  barn som omfattas av 1 § första stycket 2 lagen om mottagande  av asylsökande m.fl. betalas ersättning ut fram till dess att  rätten till bistånd har upphört enligt samma lag.
Rätten till ersättning gäller till dess att barnet fyller 
18 år. Om vården har påbörjats före 18 års ålder gäller dock  rätten till ersättning till dess att personen fyller 21 år.  Rätten till ersättning efter 18 års ålder är begränsad till  sådan vård som ges med stöd av lagen med särskilda  bestämmelser om vård av unga eller vård när det finns ett  vårdbehov på grund av sådana förhållanden som avses i 3 §  samma lag men vården ges med stöd av socialtjänstlagen.
Ersättning ska betalas ut för kommunens faktiska kostnad per  barn och dygn. Förordning (2025:499).
16 §
Har upphävts genom förordning (2021:804).
17 §
För en person som vistas här med stöd av en ansökan eller  ett beslut om tidsbegränsat uppehållstillstånd enligt 5 kap. 
15 § utlänningslagen (2005:716) har en kommun rätt till  ersättning för kostnader för de insatser och det ekonomiska  bistånd som har lämnats enligt 11 kap. 1 § och 12 kap. 1 §  socialtjänstlagen (2025:400) samt den vård som har lämnats med  stöd av lagen (1990:52) med särskilda bestämmelser om vård av  unga eller lagen (1988:870) om vård av missbrukare i vissa  fall.
En region har rätt till ersättning för kostnader för den  hälso- och sjukvård som den lämnat till en person som avses i  första stycket. Förordning (2025:499).
18 §
En kommun har rätt till ersättning för det bistånd  som den har betalat ut enligt 3 a § andra eller tredje  stycket lagen (1994:137) om mottagande av asylsökande m.fl.
Förordning (2018:1971).
18 a §
En kommun som efter dialog med Migrationsverket  anordnar boende med stöd av 3 a § tredje stycket lagen 
(1994:137) om mottagande av asylsökande m.fl. har rätt till  ersättning för sina kostnader i form av en schablonersättning.
Schablonersättningen ska betalas ut med en fast del om 
10 000 kronor per iordningställd plats och med en rörlig del  om 300 kronor per dygn som platsen är iordningställd. Den  fasta delen avser kostnader för iordningställande och  avvecklande av boendeplatser. Den rörliga delen avser  driftskostnader samt, i förekommande fall, kostnader för kost  och förbrukningsvaror som tillhandahålls inom ramen för  boendet. Förordning (2022:383).
Utbetalning av ersättning
19 §
Ersättning för kostnader enligt 3-6, 9-11, 13, 15, 17 och 
18 §§ ska efter ansökan betalas ut kvartalsvis i efterskott.
En ansökan om ersättning ska ha kommit in till  Migrationsverket inom sex månader från utgången av det kvartal  som ansökan avser. Om ansökan avser ersättning enligt 3-6 §§,  ska den ha kommit in till Migrationsverket senast sex månader  efter det kvartal som barnet eller den unge har genomgått  utbildning. Förordning (2021:804).
20 §
Har upphävts genom förordning (2023:871).
21 §
Schablonersättning enligt 7, 8, 12, 14, 14 a, 14 b och 
18 a §§ ska betalas ut utan att en ansökan behöver göras.  Ersättning enligt 7 § andra stycket ska betalas ut under  januari det år som ersättningen avser. Ersättning enligt 7 §  tredje stycket ska betalas ut före utgången av mars det år som  ersättningen avser. Ersättning enligt 14 § ska betalas ut i  efterskott när fördelningstalen har fastställts eller höjts.  Ersättning enligt 14 a § tredje stycket ska betalas ut när  utlänningen flyttat in i boendet. Ersättning enligt 8 och 
12 §§, 14 a § andra stycket, 14 b och 18 a §§ ska betalas ut  månadsvis i efterskott. Förordning (2022:1009).
Övriga bestämmelser
22 §
Kommuner och regioner är skyldiga att lämna de uppgifter  som krävs till Migrationsverket för att deras rätt till  ersättning enligt denna förordning ska kunna bedömas.
Förordning (2019:1119).
23 §
Ersättning som en kommun eller en region har tagit emot  enligt denna förordning får krävas åter helt eller delvis om  den betalats ut till följd av att kommunen eller regionen har  lämnat oriktiga eller ofullständiga uppgifter.
Om ett fel som avses i första stycket inte har orsakats av  mottagaren av ersättningen, är mottagaren  återbetalningsskyldig om han eller hon insett eller skäligen  borde ha insett felet.
En upplysning om bestämmelserna i denna paragraf ska tas in i  beslutet om ersättning. Förordning (2019:1119).
24 §
Migrationsverket får, efter att ha gett Sveriges  Kommuner och Landsting tillfälle att yttra sig, meddela  föreskrifter om verkställighet av denna förordning.
25 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Beslut enligt 3 a och 14 §§ får dock inte överklagas.
Förordning (2018:913).
Övergångsbestämmelser
2017:193
1. Denna förordning träder i kraft den 1 juli 2017.
2. Genom förordningen upphävs förordningen (2002:1118) om  statlig ersättning för asylsökande m.fl.
3. Den upphävda förordningen gäller dock fortfarande i fråga  om kostnader som uppkommit före den 1 juli 2017. När det  gäller kostnader för god man gäller dock den upphävda  förordningen för kostnader som har uppkommit under hela 2017  förutsatt att Migrationsverket före den 1 juli 2017 har  fattat ett beslut om att anvisa en kommun att anordna boende  för barnet. En ansökan om ersättning för sådana kostnader ska  ha kommit in senast den 31 december 2017.
4. Om en kommun före ikraftträdandet har fått årlig  ersättning eller del av årlig ersättning för 2017 med  anledning av en tidigare ingången överenskommelse med  Migrationsverket för mottagande av ensamkommande barn, ska  den ersättningen avräknas från den schablonersättning som ska  betalas ut enligt 7 § andra stycket.
2017:1315
1. Denna förordning träder i kraft den 1 januari 2018.
2. Äldre föreskrifter gäller fortfarande för sådana kostnader  för utbildning som uppkommit före ikraftträdandet.
2018:482
1. Denna förordning träder i kraft den 1 juni 2018.
2. Ersättning enligt förordningen lämnas dock för sådana  kostnader för utbildning som har uppkommit från och med den 
1 januari 2018.
2018:1971
1. Denna förordning träder i kraft den 1 januari 2019.
2. Äldre föreskrifter gäller fortfarande för sådana kostnader  för utbildning som har uppkommit före ikraftträdandet.
2019:4
1. Denna förordning träder i kraft den 1 mars 2019.
2. De nya bestämmelserna tillämpas även i fråga om ersättning  för kostnader som har uppkommit före ikraftträdandet.
2022:253
1. Denna förordning träder i kraft den 26 april 2022.
2. Förordningen tillämpas även i fråga om ersättning för  kostnader som har uppkommit före ikraftträdandet.
2022:383
1. Denna förordning träder i kraft den 24 maj 2022.
2. Förordningen tillämpas även i fråga om ersättning för  kostnader som har uppkommit före ikraftträdandet.
2023:871
1. Denna förordning träder i kraft den 1 januari 2024.
2. För sådana kostnader som har uppkommit före ikraftträdandet  gäller 8 § i den äldre lydelsen.
2024:1254
1. Denna förordning träder i kraft den 1 januari 2025.
2. För sådana kostnader som har uppkommit före ikraftträdandet  gäller 4 § i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.