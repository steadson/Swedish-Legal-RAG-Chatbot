Title: Lag (1984:3) om kärnteknisk verksamhet
SFS Number: Svensk författningssamling 1984:3
URL: https://www.riksdagen.se/sv/dokument-och-lagar/dokument/svensk-forfattningssamling/lag-19843-om-karnteknisk-verksamhet_sfs-1984-3/
Source Link: http://rkrattsbaser.gov.se/sfst?bet=1984:3
Amendment Register Link: http://rkrattsbaser.gov.se/sfsr?bet=1984:3
Ministry/Authority: Klimat- och näringslivsdepartementet
Issued: 1984-01-12
Metadata: {"Utfärdad": "1984-01-12", "Ändrad": "t.o.m. SFS 2025:775"}

==================================================

Lag (1984:3) om kärnteknisk verksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1984:3
Departement/myndighet
:   
Klimat- och näringslivsdepartementet
Utfärdad
:   
1984-01-12
Omtryck
:   
SFS 1992:1536
Ändrad
:   
t.o.m. SFS 2025:775
Övrig text
:   
Rättelseblad 2001:441 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag gäller kärnteknisk verksamhet, m.m.
Med sådan verksamhet avses
1. uppförande, innehav eller drift av kärnteknisk anläggning,
2. förvärv, innehav, överlåtelse, hantering, bearbetning, transport av eller annan befattning med kärnämne eller kärnavfall,
3. införsel till riket av kärnämne eller kärnavfall, och
4. utförsel ur riket av kärnavfall.
Lag (1994:720)
.
2 §
I denna lag avses med
1. kärnteknisk anläggning:
a) anläggning för utvinning av kärnenergi (kärnkraftsreaktor),
b) annan anläggning i vilken en självunderhållande  kärnreaktion kan ske, såsom forskningsreaktor,
c) anläggning för utvinning, framställning, hantering,  bearbetning, förvaring som avses bli bestående (slutförvaring)  eller annan förvaring (lagring) av kärnämne, och
d) anläggning för hantering, bearbetning, lagring eller  slutförvaring av kärnavfall,
2. kärnämne:
a) uran, plutonium eller annat ämne som används eller kan  användas för utvinning av kärnenergi (kärnbränsle) eller  förening i vilken sådant ämne ingår,
b) torium eller annat ämne som är ägnat att omvandlas till  kärnbränsle eller förening i vilken sådant ämne ingår, och
c) använt kärnbränsle som inte har placerats i slutförvar,
3. kärnavfall:
a) använt kärnbränsle som har placerats i slutförvar,
b) radioaktivt ämne som har bildats i en kärnteknisk  anläggning och som inte har framställts eller tagits ur  anläggningen för att användas i undervisnings- eller  forskningssyfte eller för medicinska, jordbrukstekniska eller  kommersiella ändamål,
c) material eller annat som har tillhört en kärnteknisk  anläggning och blivit radioaktivt förorenat samt inte längre  ska användas i en sådan anläggning, och
d) radioaktiva delar av en kärnteknisk anläggning som  avvecklas,
4. permanent avstängd kärnkraftsreaktor: en kärnkraftsreaktor  där verksamheten med elproduktion har upphört och inte kommer  att återupptas eller en reaktor som inte har levererat el till  elnätet de senaste fem åren,
5. kärnteknisk utrustning:
a) utrustning eller material som särskilt har konstruerats  eller ställts i ordning för bearbetning, användning eller  framställning av kärnämne, och
b) utrustning eller material som kan användas för  framställning av kärnladdningar,
6. radiologisk nödsituation: en plötsligt inträffad händelse  som
a) inbegriper en strålkälla,
b) har medfört eller kan befaras medföra skada, och
c) kräver omedelbara åtgärder, och
7. geologiskt slutförvar: en anläggning för slutförvaring som  är placerad i en geologisk formation under jordytan och som  ska ge isolering från biosfären av
a) kärnavfall,
b) kärnämne som inte ska användas på nytt, eller
c) annat radioaktivt avfall.
Lag (2020:685)
.
2 a §
Regeringen eller den myndighet som regeringen bestämmer får i fråga om kärnämne eller kärnavfall föreskriva om undantag från denna lag eller vissa bestämmelser i lagen, i den utsträckning det kan ske utan att syftet med lagen åsidosätts.
Lag (1992:1536)
.
Grundläggande bestämmelser
3 §
/Upphör att gälla U:den dag som regeringen bestämmer/
Kärnteknisk verksamhet ska bedrivas på sådant sätt att  kraven på säkerhet tillgodoses och de förpliktelser uppfylls  som följer av Sveriges överenskommelser i syfte att förhindra  spridning av kärnvapen och obehörig befattning med kärnämne  och sådant kärnavfall som utgörs av använt kärnbränsle.
Regeringen eller den myndighet som regeringen bestämmer får  meddela de föreskrifter som behövs för att sådana  förpliktelser ska uppfyllas som ingår i överenskommelser som  avses i första stycket.
Bestämmelser om strålskydd finns i strålskyddslagen 
(2018:396).
Lag (2018:397)
.
3 §
/Träder i kraft I:den dag som regeringen bestämmer/
Kärnteknisk verksamhet ska bedrivas på sådant sätt att  kraven på säkerhet tillgodoses och de förpliktelser uppfylls  som följer av Sveriges överenskommelser i syfte att förhindra  kärnsprängningar, spridning av kärnvapen och obehörig  befattning med kärnämne och sådant kärnavfall som utgörs av  använt kärnbränsle.
Regeringen eller den myndighet som regeringen bestämmer får  meddela de föreskrifter som behövs för att sådana  förpliktelser ska uppfyllas som ingår i överenskommelser som  avses i första stycket.
Bestämmelser om strålskydd finns i strålskyddslagen 
(2018:396).
Lag (2018:398)
.
3 a §
En kärnteknisk anläggning ska konstrueras, lokaliseras,  uppföras, tas i drift, drivas och avvecklas så att  radiologiska nödsituationer undviks och, om en radiologisk  nödsituation ändå inträffar, att konsekvenserna av  nödsituationen kan hanteras.
Lag (2017:575)
.
4 §
Säkerheten vid kärnteknisk verksamhet ska upprätthållas  genom att de åtgärder vidtas som krävs för att
1. förebygga fel i utrustning, felaktig funktion hos  utrustning, felaktigt handlande, sabotage eller annat som kan  leda till en radiologisk nödsituation samt begränsa och  fördröja utsläpp av radioaktiva ämnen om en nödsituation ändå  inträffar,
2. i ett tidigt skede av en radiologisk nödsituation  förhindra sådana utsläpp av radioaktiva ämnen som skulle  medföra att skyddsåtgärder måste vidtas utanför den  kärntekniska anläggningen men inte kommer att kunna vidtas på  grund av tidsbrist,
3. förhindra sådana stora utsläpp av radioaktiva ämnen som  skulle medföra att skyddsåtgärder måste vidtas och inte kan  begränsas i tid och rum, och
4. förhindra olovlig befattning med kärnämne eller  kärnavfall.
Lag (2017:575)
.
Tillståndsplikt m.m.
5 §
Det är förbjudet att utan tillstånd enligt denna lag  bedriva kärnteknisk verksamhet. Frågor om tillstånd prövas av  regeringen eller den myndighet som regeringen bestämmer.
Lag (2017:575)
.
5 a §
Det är förbjudet att utan särskilt tillstånd av regeringen eller den myndighet som regeringen bestämmer
1. i Sverige slutförvara eller i avvaktan på slutförvaring mellanlagra kärnavfall eller kärnämne som inte är avsett användas på nytt, om avfallet eller ämnet kommer från en kärnteknisk anläggning eller annan kärnteknisk verksamhet i ett annat land, eller
2. utomlands slutförvara kärnavfall eller kärnämne som inte är avsett att användas på nytt, om avfallet eller ämnet kommer från en kärnteknisk anläggning eller annan kärnteknisk verksamhet i Sverige.
Tillståndsplikten enligt första stycket 2 gäller inte
1. kärnavfall eller kärnämne som efter behandling eller upparbetning i Sverige ska slutförvaras i det land där avfallet har uppkommit eller ämnet har sitt ursprung, eller
2. sådant använt kärnbränsle från forskningsreaktorer som i enlighet med tillämpliga internationella avtal sänds till ett land som tar emot bränsle för forskningsreaktorer eller tillverkar sådant bränsle.
Lag (2014:141)
.
5 b §
Vid prövning av ärenden enligt denna lag ska 2 kap. och 
5 kap. 3-5 §§ miljöbalken tillämpas.
Ett tillstånd enligt denna lag får inte avse transporter av  använt kärnbränsle eller kärnavfall till platser eller länder  som anges i 6 kap. 14 § strålskyddslagen (2018:396).
Ett tillstånd enligt 5 a § första stycket 1 får ges endast om  det finns synnerliga skäl och genomförandet av det program som  avses i 12 § inte försvåras. Ett tillstånd enligt 5 a § första  stycket 2 får ges endast om det mellan Sverige och det andra  landet finns ett avtal om slutförvaring och fördelarna med  slutförvaring i det andra landet från kärnsäkerhetssynpunkt  tydligt överväger fördelarna med slutförvaring i Sverige.
Lag (2023:867)
.
5 c §
För en kärnteknisk anläggning som ska prövas för ett  tillstånd att uppföra, inneha eller driva en sådan anläggning  ska
1. bestämmelserna om planer och planeringsunderlag i 3 kap. 11  och 12 §§ och 5 kap. 18 § miljöbalken tillämpas,
2. frågan om verksamheten eller åtgärden kan antas medföra en  betydande miljöpåverkan avgöras i ett särskilt beslut enligt 
6 kap. 26-27 §§ miljöbalken efter att en undersökning enligt 6  kap. 23-25 §§ har gjorts, om annat inte följer av undantagen i 
6 kap. 23 § andra stycket,
3. en specifik miljöbedömning göras, information lämnas och  samordning ske enligt 6 kap. 28-46 §§ miljöbalken, om en  betydande miljöpåverkan kan antas, och
4. ett förenklat underlag tas fram enligt 6 kap. 47 §  miljöbalken, om länsstyrelsen beslutar att en betydande  miljöpåverkan inte kan antas.
Lag (2025:775)
.
5 d §
Regeringen får meddela föreskrifter om vad som krävs för att ett sådant avtal om slutförvaring som avses i 5 b §
tredje stycket ska kunna godtas som grund för ett tillstånd.
Lag (2014:141)
.
5 e §
Regeringen eller den myndighet som regeringen bestämmer  får meddela föreskrifter om att 6 kap. miljöbalken ska  tillämpas även i andra ärenden om tillstånd enligt denna lag  än sådana som avses i 5 c §.
Lag (2017:960)
.
5 f §
Regeringen eller den myndighet som regeringen bestämmer meddelar närmare föreskrifter om innehållet i och utformningen av en ansökan om tillstånd enligt denna lag.
Lag (2014:141)
.
5 g §
Det krävs tillstånd från regeringen för att slutligt  försluta ett geologiskt slutförvar.
Regeringen ska i samband med att tillståndet beviljas besluta  om de villkor som ska vara uppfyllda för att förvaret slutligt  ska få förslutas.
Lag (2020:685)
.
5 h §
Tillståndshavaren ska till regeringen redovisa de  åtgärder som har vidtagits med anledning av regeringens beslut  enligt 5 g §.
Lag (2020:685)
.
5 i §
Om villkoren i beslutet enligt 5 g § är uppfyllda, ska  regeringen bestämma den tidpunkt då slutförvaret ska anses  vara slutligt förslutet.
Lag (2020:685)
.
Statens ansvar för slutligt förslutna geologiska slutförvar
5 j §
Efter den tidpunkt som avses i 5 i § ansvarar staten för  det geologiska slutförvaret och avfallet.
Lag (2020:685)
.
5 k §
Regeringen eller den myndighet som regeringen bestämmer  får meddela föreskrifter om
1. vad en ansökan om ett tillstånd till slutlig förslutning  enligt 5 g § ska innehålla, och
2. hur tillståndshavaren ska redovisa åtgärderna enligt 5 h §.
Lag (2020:685)
.
5 l §
Den myndighet som regeringen bestämmer ska vidta de  åtgärder som behövs för att fullgöra statens skyldigheter  enligt 5 j och 14 b §§.
Lag (2020:685)
.
6 §
Bestämmelser om att tillstånd krävs för vissa verksamheter och åtgärder finns i 7 kap. 28 a-29 b §§
miljöbalken.
Lag (2014:141)
.
7 §
Ett tillstånd får begränsas till att avse en viss tid. Om tillståndet avser transport av använt kärnbränsle eller kärnavfall till eller från Sverige, får tillståndet inte gälla för längre tid än tre år.
Lag (2009:328)
.
Anmälningsskyldighet
7 a §
Den som bedriver en forsknings- eller utvecklingsverksamhet som rör processer eller system i fråga om kärntekniska anläggningar, kärnämnen eller kärnavfall, är skyldig att anmäla detta till den myndighet som regeringen bestämmer.
Första stycket gäller inte teoretisk eller grundläggande forskning. Det gäller inte heller forskning och utveckling som rör
1. industriell användning av radioisotoper,
2. tillämpningar inom medicin, hydrologi eller lantbruk,
3. hälso- och miljöeffekter,
4. förbättrat underhåll.
Lag (2000:169)
.
7 b §
Den som tillverkar, monterar eller på annat sätt framställer kärnteknisk utrustning är skyldig att anmäla detta till den myndighet som regeringen bestämmer.
Lag (2000:169)
.
7 c §
Den som till Sverige för in eller från Sverige för ut kärnteknisk utrustning är skyldig att anmäla detta till den myndighet som regeringen bestämmer.
Lag (2000:169)
.
7 d §
Regeringen eller den myndighet som regeringen bestämmer får meddela föreskrifter om undantag från anmälningsskyldigheten i 7 a-7 c §§.
Lag (2000:169)
.
Tillståndsvillkor m.m.
8 §
Regeringen eller den myndighet som regeringen bestämmer får när ett tillstånd meddelas eller under dess giltighetstid besluta om de villkor som behövs med hänsyn till säkerheten.
Lag (2006:339)
.
8 a §
Regeringen får meddela föreskrifter om att tillstånd till en kärnteknisk verksamhet ska förenas med de villkor som behövs för att säkerställa
1. det ansvar och de skyldigheter som följer av lagen
(2010:950) om ansvar och ersättning vid radiologiska olyckor, och
2. tillämpningen av de krav i fråga om försörjning med malmer, råmaterial och speciella klyvbara material som följer av bestämmelserna i fördraget den 25 mars 1957 om upprättandet av Europeiska atomenergigemenskapen.
Lag (2010:973)
.
9 §
I fråga om anordningar för kärnteknisk verksamhet som är av betydelse från säkerhetssynpunkt får regeringen eller den myndighet som regeringen bestämmer meddela föreskrifter om provning, kontroll eller besiktning.
Lag (1990:238)
.
Allmänna skyldigheter för tillståndshavare
10 §
Den som har tillstånd till kärnteknisk verksamhet  ansvarar för säkerheten i verksamheten och ska
1. fortlöpande och systematiskt värdera, verifiera och, så  långt det är möjligt och rimligt, förbättra säkerheten i  verksamheten och vid anläggningar där verksamheten bedrivs  med hänsyn till
a) de förhållanden under vilka verksamheten bedrivs,
b) hur utrustningar och anläggningar påverkas av drift och  ålder,
c) erfarenheter från verksamheten och liknande verksamheter,  och
d) utvecklingen inom vetenskap och teknik,
2. vidta de åtgärder som anges i 4 § med hänsyn till de  förhållanden under vilka verksamheten bedrivs,
3. vidta de åtgärder som behövs för att på ett säkert sätt  hantera och slutförvara kärnavfall eller kärnämne som inte  används på nytt, om avfallet eller ämnet har uppkommit i  verksamheten,
4. vidta de åtgärder som behövs för att på ett säkert sätt  avveckla och riva anläggningar som verksamheten inte längre  ska bedrivas i till dess att all verksamhet vid  anläggningarna har upphört och allt kärnämne och allt  kärnavfall placerats i ett slutförvar som slutligt  förslutits, och
5. i samband med en radiologisk nödsituation, ett hot eller  en annan liknande omständighet snarast till den myndighet som  avses i 16 § lämna sådana upplysningar som har betydelse för  bedömningen av säkerheten och, om händelsen avser en  kärnkraftsreaktor, överföra värden för processparametrar för  reaktorn.
Lag (2017:575)
.
10 a §
Den som har tillstånd att inneha eller driva en  kärnteknisk anläggning ska minst vart tionde år göra en ny  systematisk helhetsbedömning av säkerheten och strålskyddet  och hur dessa uppfyller kraven enligt denna lag, miljöbalken  och strålskyddslagen (2018:396) och enligt föreskrifter och  beslut som har meddelats med stöd av dessa lagar.
I helhetsbedömningen ska tillståndshavaren ta ställning till  hur säkerheten och strålskyddet kan upprätthållas och  förbättras fram till nästa helhetsbedömning eller till dess  att anläggningen har avvecklats. Särskild hänsyn ska tas till  de omständigheter som anges i 10 § 1 a-d.
Helhetsbedömningen och de åtgärder som den föranleder ska  redovisas till den myndighet som avses i 16 §.
Lag (2018:397)
.
10 b §
Regeringen eller den myndighet som regeringen  bestämmer får meddela föreskrifter om
1. åtgärder som ska vidtas och information som ska lämnas för  att uppfylla kraven i 10 §,
2. hur en bedömning enligt 10 a § ska göras, och
3. att en bedömning enligt 10 a § av säkerhetsskäl ska göras  oftare än vart tionde år.
Lag (2017:575)
.
10 c §
Regeringen eller den myndighet som regeringen bestämmer får meddela föreskrifter om undantag eller i det enskilda fallet ge dispens från kraven i 10 a §. Sådana undantag och dispenser får endast avse kärntekniska anläggingar där den risk som är förenad med anläggningarna är liten.
Lag (2010:948)
.
11 §
Den som har tillstånd att inneha eller driva en  kärnkraftsreaktor ska svara för att den allsidiga forsknings-  och utvecklingsverksamhet bedrivs som behövs för att det som  föreskrivs i 10 § 3 och 4 ska kunna fullgöras.
Lag (2017:575)
.
12 §
Den som har tillstånd att inneha eller driva en  kärnkraftsreaktor ska vart tredje år i samråd med övriga  reaktorinnehavare upprätta eller låta upprätta ett program  för den allsidiga forsknings- och utvecklingsverksamhet och  de övriga åtgärder som ska vidtas enligt 10 § 3 och 4 och 11 
§. Programmet ska dels innehålla en översikt över samtliga  åtgärder som kan bli behövliga, dels närmare ange de åtgärder  som avses bli vidtagna inom en tidrymd om minst sex år.  Programmet ska skickas till regeringen eller den myndighet  som regeringen bestämmer för att granskas och utvärderas. I  samband med granskningen och utvärderingen får de villkor  ställas som behövs för den fortsatta forsknings- och  utvecklingsverksamheten.
Lag (2017:575)
.
13 §
Den som har tillstånd till kärnteknisk verksamhet ska
1. svara för kostnaderna för de åtgärder som avses i 
10-12 §§, och
2. ha en organisation för verksamheten med ekonomiska,  administrativa och personella resurser som är tillräckliga  för att kunna fullgöra
a) de åtgärder som avses i 10-12 §§,
b) åtgärder som följer av villkor som har beslutats eller  föreskrifter som har meddelats med stöd av denna lag,
c) skyddsåtgärder i händelse av driftstörningar eller  haverier i anläggningen, och
3. i fråga om entreprenörer som vidtar åtgärder på uppdrag av  tillståndshavaren, och i fråga om sådana entreprenörers  underentreprenörer, säkerställa att de har de personella  resurser med lämpliga kvalifikationer och färdigheter som  krävs för att tillståndshavaren ska kunna fullgöra sina  skyldigheter.
I fråga om skyldighet för tillståndshavare att svara för  vissa kostnader som staten har och säkerställa finansieringen  av de kostnader som avses i första stycket finns bestämmelser  i lagen (2006:647) om finansiering av kärntekniska  restprodukter.
Lag (2017:1067)
.
14 §
Skyldigheterna enligt 10 § kvarstår till dess att de har fullgjorts, även om
1. ett tillstånd återkallas,
2. ett tillstånds giltighetstid går ut,
3. rätten att driva en kärnkraftsreaktor har upphört att gälla enligt den upphävda lagen (1997:1320) om kärnkraftens avveckling, eller
4. en kärnkraftsreaktor är permanent avstängd.
Trots första stycket får regeringen eller den myndighet som regeringen bestämmer ge dispens från skyldigheterna enligt 10 §.
Lag (2010:948)
.
14 a §
En försäkring som syftar till att ersätta skada på byggnader, anläggningar, system, komponenter och anordningar av betydelse för säkerheten i en kärnteknisk verksamhet får inte ha någon annan som förmånstagare än den som är tillståndshavare för verksamheten enligt denna lag.
Lag (2010:973)
.
Statens sekundära ansvar
14 b §
Om det inte finns någon som kan göras ansvarig för att  fullgöra skyldigheterna för säkerheten enligt 10 § ansvarar  staten till dess att en tillståndshavare kan fullgöra skyldig-
heterna.
Lag (2020:685)
.
Återkallelse av tillstånd
15 §
Ett tillstånd att bedriva kärnteknisk verksamhet kan återkallas av den som har meddelat tillståndet om
1. villkor eller föreskrifter som uppställts med stöd av 8 eller 9 § i något väsentligt avseende inte iakttas,
2. vad som föreskrivs i 11 eller 12 § inte iakttas och det föreligger synnerliga skäl från säkerhetssynpunkt,
3. det i annat fall föreligger synnerliga skäl från säkerhetssynpunkt, eller
4. de skyldigheter som avses i 13 § i väsentlig mån åsidosätts.
Lag (2006:648)
.
Förbud att ta en permanent avstängd kärnkraftsreaktor i kommersiell drift
15 a §
En permanent avstängd kärnkraftsreaktor får inte åter tas i kommersiell drift.
Lag (2010:948)
.
Tillsyn
16 §
Tillsynen över efterlevnaden av denna lag och av villkor eller föreskrifter som meddelats med stöd av lagen samt övervakning och kontroll av slutförvar utövas av den myndighet som regeringen bestämmer.
Lag (1992:1536)
.
16 a §
Den som har tillstånd till en kärnteknisk verksamhet  ska ge tillsynsmyndigheten möjlighet till insyn i och  granskning av hur säkerhetskraven följs i fråga om uppgifter  som utförs av leverantörer eller deras underleverantörer  eller av entreprenörer, underentreprenörer eller andra  uppdragstagare.
Lag (2017:575)
.
17 §
Den som bedriver eller har tillstånd att bedriva en kärnteknisk verksamhet, den som är anmälningsskyldig enligt 
7 a-7 c §§ och den som tar befattning med utrustning som omfattas av anmälningsskyldighet enligt 7 c §, skall på begäran av tillsynsmyndigheten
1. lämna myndigheten de upplysningar och tillhandahålla de handlingar som behövs för tillsynen, och
2. ge myndigheten tillträde till anläggning eller plats, där han bedriver verksamhet, för undersökningar och provtagningar, i den omfattning som behövs för tillsynen.
En skyldighet enligt första stycket gäller i den utsträckning som föreskrivs av regeringen eller den myndighet som regeringen bestämmer även gentemot den som utsetts som övervakare av att de förpliktelser uppfylls som följer av Sveriges överenskommelser i syfte att förhindra spridning av kärnvapen.
Polismyndigheten skall lämna det biträde som behövs för tillsynen.
Lag (2000:169)
.
18 §
Tillsynsmyndigheten får besluta om de åtgärder som behövs samt meddela tillståndshavaren de förelägganden och förbud som behövs i enskilda fall för att denna lag eller föreskrifter eller villkor som har meddelats med stöd av lagen skall följas.
Tillsynsmyndigheten får även besluta om verkställandet av sanktioner enligt artikel 83.1 i fördraget den 25 mars 1957 om upprättandet av Europeiska atomenergigemenskapen.
Om någon inte vidtar en åtgärd som åligger honom enligt denna lag eller enligt föreskrifter eller villkor som har meddelats med stöd av lagen eller enligt tillsynsmyndighetens föreläggande, får myndigheten låta vidta åtgärden på hans bekostnad.
Lag (1995:875)
.
Offentlig insyn
19 §
Den som har tillstånd att driva en sådan kärnteknisk  anläggning som avses i 2 § 1 a eller b eller en anläggning  för framställning, hantering, bearbetning, lagring eller  slutförvaring av kärnämne eller kärnavfall ska
1. ge den lokala säkerhetsnämnd som regeringen bestämmer  insyn i säkerhets- och strålskyddsarbetet vid anläggningen,  och
2. se till att arbetstagarna och allmänheten har tillgång  till information om säkerheten vid anläggningen vid normala  driftsförhållanden.
Ytterligare bestämmelser om skyldighet att lämna  underrättelser och information finns i lagen (2003:778) om  skydd mot olyckor och i föreskrifter som har meddelats med  stöd av den lagen.
Lag (2017:575)
.
20 §
Insynen enligt 19 § första stycket 1 ska göra det  möjligt för den lokala säkerhetsnämnden att få information om  det säkerhets- och strålskyddsarbete som har utförts eller  planeras vid anläggningen och ställa samman material för att  informera allmänheten om detta arbete.
Lag (2017:575)
.
21 §
Tillståndshavaren skall på begäran av nämnden
1. lämna nämnden upplysningar om tillgängliga fakta och låta nämnden ta del av tillgängliga handlingar, allt i den mån det behövs för att nämnden skall kunna fullgöra vad som anges i 20 §, och
2. ge nämnden tillträde till och förevisa anläggningar eller platser, om det behövs för att nämnden skall få innebörden av upplysningar eller handlingar som utlämnas enligt 1 belyst och tillträdet är förenligt med gällande säkerhetsföreskrifter.
Ansvarsbestämmelser m. m.
22 §
Den som inte följer vad som föreskrivs i 10--12 § eller med stöd av denna lag uppställda villkor eller föreskrifter eller som inte efterkommer vad tillsynsmyndigheten har begärt eller beslutat med stöd av 17 eller 18 §, får av myndigheten föreläggas vite.
23 §
Beslut av tillsynsmyndigheten enligt denna lag får överklagas hos regeringen genom besvär.
Beslut av tillsynsmyndigheten skall gälla omedelbart, om inte annat bestäms.
24 §
Beslut av en lokal säkerhetsnämnd om begäran enligt 21 §
får överklagas hos förvaltningsrätten genom besvär.
Besvärshandlingen tillställs förvaltningsrätten och skall ha kommit in inom tre veckor från den dag klaganden fick del av beslutet. Om handlingen kommit in för sent skall rätten avvisa den. Besvärshandlingen skall dock inte avvisas, om förseningen beror på att nämnden har lämnat klaganden en felaktig underrättelse om hur man klagar. Inte heller skall handlingen avvisas, om den inom besvärstiden har kommit in till nämnden.
Lag (2009:796)
.
25 §
Till böter eller fängelse i högst två år döms den som  med uppsåt eller av oaktsamhet
1. bedriver kärnteknisk verksamhet utan tillstånd enligt 5 §  första stycket eller 5 a § första stycket,
2. åsidosätter sin anmälningsskyldighet enligt 7 a-7 c §§,
3. åsidosätter villkor som har beslutats med stöd av denna  lag, eller
4. åsidosätter föreskrifter som regeringen har meddelat med  stöd av denna lag.
Den som i övrigt med uppsåt eller av grov oaktsamhet bryter  mot 10 § första stycket 1, 2, 3 eller 4 döms till böter eller  fängelse i högst två år.
Ansvar ska inte dömas ut enligt denna paragraf, om ansvar för  gärningen kan dömas ut enligt 57 § lagen (2010:950) om ansvar  och ersättning vid radiologiska olyckor.
Lag (2017:576)
.
25 a §
Har någon med uppsåt begått brott enligt 25 § och är brottet att anse som grovt skall han dömas till fängelse i lägst sex månader och högst fyra år.
Vid bedömning av om brottet är grovt skall särskilt beaktas om det avsett en verksamhet, ett ämne eller en produkt av särskilt farligt slag eller om gärningen annars varit av särskilt allvarlig art.
Lag
(1992:1536)
.
26 §
Kärnämne eller kärnavfall som någon utan tillstånd enligt 
5 § förvärvat, innehaft, överlåtit, hanterat, bearbetat,  transporterat eller annars tagit befattning med får förverkas  helt eller delvis, om det inte är uppenbart oskäligt. Om ämnet  inte längre innehas, får i stället värdet förverkas.
Lag (2024:808)
.
27 §
Den som inte fullgör vad tillsynsmyndigheten begär eller beslutar med stöd av 17 eller 18 § eller vad den lokala säkerhetsnämnden begär med stöd av 21 § eller som uppsåtligen eller av grov oaktsamhet lämnar myndigheten eller nämnden oriktiga uppgifter, döms till böter eller fängelse i högst sex månader.
Lag (2009:328)
.
27 a §
Till böter döms den som med uppsåt eller av grov oaktsamhet bryter mot rådets förordning (Euratom) nr 2587/1999 av den 2 december 1999 om vilka investeringsprojekt som ska meddelas kommissionen i enlighet med artikel 41 i fördraget om upprättandet av Europeiska atomenergigemenskapen genom att inte underrätta kommissionen om investeringsprojekt enligt det som följer av artikel 1.1 eller 1.2 eller genom att vid uppgiftslämnandet lämna oriktiga eller ofullständiga uppgifter.
Lag (2009:328)
.
27 b §
Till böter döms den som med uppsåt eller av grov oaktsamhet bryter mot kommissionens förordning (Euratom) nr 302/2005 av den 8 februari 2005 om genomförandet av Euratoms kärnämneskontroll genom att
1. uppföra eller driva en kärnteknisk anläggning utan att fullgöra sin skyldighet att
a) redovisa en grundläggande teknisk beskrivning av anläggningen och eventuell malmbrytning i verksamheten enligt det som följer av artiklarna 3, 4 och 24.1,
b) lämna uppgifter om verksamhetsprogram enligt det som följer av artiklarna 5 och 24.1,
c) följa de särskilda kontrollbestämmelser som kommissionen har beslutat enligt artikel 6.1 och 6.2,
d) upprätthålla ett system för bokföring och kontroll av kärnämne eller ge kommissionen eller kommissionens inspektörer tillgång till dokumentation och driftrapporter enligt det som följer av artiklarna 7-9, 24.2 och 30.2,
e) lämna bokföringsrapporter enligt det som följer av artiklarna 10, 25 och 30.2,
f) sända rapporter om inventarieförändringar enligt det som följer av artiklarna 12, 25 och 30.2 eller i en sådan rapport rapportera om nukleära transformationer enligt artikel 16 eller identifiera kärnämne enligt artikel 17,
g) sända rapporter om materialbalans och förteckningar över fysiskt inventarium enligt det som följer av artiklarna 13, 25 och 30.2 eller i en sådan rapport eller förteckning identifiera kärnämne enligt artikel 17,
h) lämna särskilda rapporter enligt det som följer av artiklarna 14, 15, 22 och 25,
i) efter ett beviljat undantag från rapporteringskrav lämna rapporter enligt det som följer av artikel 19.3 eller 19.4 eller lämna en begäran enligt det som följer av artikel 19.5,
j) lämna in förhandsanmälan enligt det som följer av artiklarna 20, 21 eller 31 eller i en sådan anmälan identifiera kärnämne enligt artikel 17,
k) lämna meddelande om ändrat datum enligt artikel 23, eller
l) lämna årsrapporter om avfall enligt det som följer av artikel 32,
2. lämna oriktiga eller ofullständiga uppgifter till kommissionen i underrättelser som avses i 1,
3. transportera eller tillfälligt lagra kärnämne utan att fullgöra sin skyldighet att dokumentera detta enligt artikel 26, eller
4. i sin egenskap av mellanhand underlåta att bevara dokumentation om leverans av kärnämne enligt artikel 28.
Lag (2009:328)
.
28 §
Den som har åsidosatt ett vitesföreläggande eller överträtt ett vitesförbud döms inte till ansvar enligt denna lag för gärning som omfattas av föreläggandet eller förbudet.
Lag (1992:1536)
.
29 §
Till ansvar enligt denna lag döms inte om gärningen är ringa. Till ansvar döms inte heller om strängare straff för gärningen kan dömas ut enligt brottsbalken eller om ansvar kan dömas ut enligt lagen (2000:1225)
om straff för smuggling.
Lag (2000:1240)
.
Avgifter
30 §
Regeringen eller den myndighet som regeringen bestämmer får meddela föreskrifter om avgifter för myndighets verksamhet enligt denna lag.
Lag
(1990:238)
.
Övergångsbestämmelser
1984:3
1. Denna lag träder i kraft den 1 februari 1984.
2. Genom denna lag upphävs lagen (1956:306) om rätt att utvinna atomenergi m. m. (atomenergilag), lagen (1977:140) om särskilt tillstånd att tillföra kärnreaktor kärnbränsle, m. m., lagen (1979:335) om förbud mot att under viss tid tillföra kärnreaktorer kärnbränsle och lagen
(1980:1123) om offentlig insyn i säkerhetsarbetet vid kärn kraftverken.
Bestämmelserna i 4 § lagen om särskilt tillstånd att tillföra kärnreaktor kärnbränsle, m. m. och 2 § lagen om förbud mot att under viss tid tillföra kärnreaktorer kärnbränsle skall fortfarande gälla intill utgången av år 1989.
3. Förekommer i lag eller annan författning hänvisning till föreskrift som har ersatts genom bestämmelse i denna lag tillämpas i stället den nya bestämmelsen.
4. Tillstånd samt villkor och föreskrifter som har meddelats med stöd av atomenergilagen skall anses ha meddelats enligt motsvarande bestämmelse i den nya lagen.
Lag (1992:1536)
5. I mål eller ärenden som har anhängiggjorts före ikraftträdandet av denna lag tillämpas äldre bestämmelser. Ansökan om tillstånd enligt lagen om särskilt tillstånd att tillföra kärnreaktor kärnbränsle, m.m., som har getts in men inte avgjorts före den nya lagens ikraftträdande, skall dock prövas enligt den nya lagen.
6. Bestämmelserna i 11 § vad gäller kravet på allsidighet i forsknings-
och utvecklingsverksamheten och i 12 § gäller inte innehavare av sådant tillstånd som före lagens ikraftträdande har begränsats till att avse viss tid så länge begränsningen gäller. Tillståndshavaren kan dock under tillståndets giltighetstid hos regeringen eller den myndighet som regeringen bestämmer anmäla att han åtar sig att fullgöra vad som föreskrivs i 12 §. Den bestämmelsen gäller i så fall från och med dagen för anmälan.
1992:1536
Denna lag träder i kraft den 1 januari 1993.
Har den som har tillstånd till innehav eller drift av en kärnteknisk anläggning före ikraftträdandet uppdragit åt annan att svara för driften eller delar av driften, skall sådant godkännande som avses i 5 § anses föreligga.
1998:827
1. Denna lag träder i kraft den 1 januari 1999.
2. Ett ärende om tillstånd skall handläggas och bedömas enligt äldre bestämmelser, om ärendet har inletts före denna lags ikraftträdande. Bestämmelserna om miljökvalitetsnormer i miljöbalken skall dock tillämpas omedelbart.
2017:960
1. Denna lag träder i kraft den 1 januari 2018.
2. Äldre föreskrifter gäller fortfarande för handläggningen  och prövningen av ärenden som har inletts före  ikraftträdandet.
3. Äldre föreskrifter gäller fortfarande i fråga om beslut  att en verksamhet eller åtgärd inte kan antas medföra en  betydande miljöpåverkan som har meddelats före  ikraftträdandet och i fråga om samråd som har skett före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.