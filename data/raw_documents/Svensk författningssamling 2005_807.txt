Title: Lag (2005:807) om ersättning för viss mervärdesskatt för kommuner, regioner, kommunalförbund och samordningsförbund
SFS Number: Svensk författningssamling 2005:807
URL: https://www.riksdagen.se/sv/dokument-och-lagar/dokument/svensk-forfattningssamling/lag-2005807-om-ersattning-for-viss_sfs-2005-807/
Source Link: http://rkrattsbaser.gov.se/sfst?bet=2005:807
Amendment Register Link: http://rkrattsbaser.gov.se/sfsr?bet=2005:807
Ministry/Authority: Finansdepartementet K
Issued: 2005-11-17
Metadata: {"Utfärdad": "2005-11-17", "Ändrad": "t.o.m. SFS 2025:430"}

==================================================

Lag (2005:807) om ersättning för viss mervärdesskatt för kommuner, regioner, kommunalförbund och samordningsförbund
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2005:807
Departement/myndighet
:   
Finansdepartementet K
Utfärdad
:   
2005-11-17
Omtryck
:   
SFS 2008:909
Ändrad
:   
t.o.m. SFS 2025:430
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna lag innehåller bestämmelser om rätt till ersättning  för kommuner för ingående skatt enligt mervärdesskattelagen 
(2023:200) och skyldighet att i vissa fall justera en sådan  ersättning.
Det som sägs om kommun i denna lag gäller även region och  kommunalförbund samt samordningsförbund som avses i 4 § lagen 
(2003:1210) om finansiell samordning av  rehabiliteringsinsatser.
Lag (2023:207)
.
Definitioner
1 a §
I denna lag förstås med
investeringsvara: det som enligt 15 kap. 4-6 §§  mervärdesskattelagen (2023:200) avses med investeringsvara,  och
justeringsperiod: det som enligt 15 kap. 10 och 11 §§  mervärdesskattelagen avses med justeringsperiod.
Lag (2023:207)
.
Rätt till ersättning
2 §
Kommuner har rätt till ersättning för ingående skatt som  inte får dras av enligt mervärdesskattelagen (2023:200).
Lag (2023:207)
.
2 a §
I denna paragraf finns bestämmelser om vad som utgör  ersättningsbelopp och när rätten till ersättning inträder när  användningen av en investeringsvara ändras samt när en  investeringsvara förvärvas.
Om justering av avdrag för ingående skatt ska göras enligt 
15 kap. 7 § 1 mervärdesskattelagen (2023:200) eller rättighet  och skyldighet att justera avdrag för ingående skatt övertas  enligt 15 kap. 20 eller 21 § samma lag, utgör  ersättningsbeloppet ett belopp som beräknas på samma sätt som  justeringsbeloppet enligt 15 kap. 12-17 och 19 §§ samma lag.
Rätten till ersättning inträder årligen under återstoden av  justeringsperioden. I justeringsperioden ska även det  kalenderår då användningen ändras eller förvärvet sker räknas  in.
Lag (2023:207)
.
3 §
Om det vid tillämpningen av denna lag inte går att  fastställa fördelningen mellan ingående skatt som får dras av  enligt mervärdesskattelagen (2023:200) och ingående skatt för  vilken ersättning kan erhållas enligt denna lag, får  fördelningen i stället göras efter skälig grund.
Lag (2023:207)
.
4 §
Vid utbetalning av ersättning enligt 2 § tillämpas  bestämmelserna i 13 kap. 16 och 18-27 §§ mervärdesskattelagen 
(2023:200). Bestämmelsen i 13 kap. 26 § mervärdesskattelagen  ska dock inte tillämpas i fråga om
1. särskilda boendeformer och bostäder som anges i 8 kap. 4  och 11 §§ socialtjänstlagen (2025:400),
2. stödboenden och hem för vård eller boende som anges i 
9 kap. 3 och 4 §§ socialtjänstlagen, och
3. boendeformer som anges i 9 § 8 och 9 lagen (1993:387) om  stöd och service till vissa funktionshindrade.
Lag (2025:430)
.
5 §
Kommuner har rätt till ersättning för de ökade kostnader som till följd av bestämmelserna om mervärdesskatt uppkommer vid upphandling av verksamhet inom sjukvård, tandvård, social omsorg och utbildning samt vid hyra av lokal för sådana boendeformer som avses i 4 §. Rätt till ersättning har kommunen också när den lämnar bidrag till näringsidkare för dennes verksamhet inom nämnda områden.
Storleken av ersättningar som avses i denna paragraf beräknas enligt schablon.
Regeringen eller den myndighet regeringen bestämmer meddelar föreskrifter om schablonberäkningen.
Lag (2012:385)
.
6 §
Har upphävts genom
lag (2012:385)
.
Skyldighet att justera ersättning
6 a §
I 6 b § finns bestämmelser om justering i vissa fall av ersättning enligt denna lag när en kommun överlåter en investeringsvara. I 6 c § finns bestämmelser om justering i vissa fall när användningen av en investeringsvara ändras.
Bestämmelserna i 6 b och 6 c §§ om justering gäller endast om kommunen har haft rätt till ersättning för ingående skatt hänförlig till anskaffningen av investeringsvaran. Med anskaffning av en investeringsvara avses även förvärv för ny-, till- eller ombyggnad av fastighet.
Lag (2012:385)
.
6 b §
En kommun är skyldig att justera ersättning enligt denna  lag om en investeringsvara överlåtits inom justeringsperioden.
Justeringen ska göras med ett belopp (justeringsbelopp) som  motsvarar den ingående skatt som avser återstoden av  justeringsperioden. I justeringsperioden ska även det  kalenderår då överlåtelsen sker räknas in.
Justeringen ska göras vid ett enda tillfälle.
Lag (2023:207)
.
6 c §
En kommun är skyldig att justera ersättning enligt denna  lag om justering av avdrag för ingående skatt ska göras enligt 
15 kap. 7 § 2 mervärdesskattelagen (2023:200).
Justeringen ska göras med ett belopp (justeringsbelopp) som  motsvarar den justering som ska göras enligt  mervärdesskattelagen. Om kommunen i stället gjort avdrag  enligt 12 kap. 22-25 §§ i den lagen, ska justeringsbeloppet  motsvara avdraget.
Justering ska göras med ett årligt belopp under återstoden av  justeringsperioden. I justeringsperioden ska även det  kalenderår då användningen ändras räknas in. Om kommunen i  stället gjort avdrag enligt 12 kap. 22-25 §§  mervärdesskattelagen, ska justering göras vid ett enda  tillfälle.
Lag (2023:207)
.
Ansökan
7 §
Den som har rätt till ersättning enligt 2 och 5 §§ får ansöka om sådan ersättning hos Skatteverket. Ansökan ska vara undertecknad och ha kommit in senast andra året efter utgången av det kalenderår som ersättningen avser.
Ansökan ska avse en ersättningsperiod på en kalendermånad eller tre på varandra följande kalendermånader under samma kalenderår. Uppgift om ersättningsbelopp enligt 2 a § ska lämnas i den ansökan som omfattar den första ersättningsperioden varje kalenderår efter det kalenderår då användningen ändrats eller förvärvet skett.
Ansökan ska lämnas enligt ett fastställt formulär.
Lag
(2008:909)
.
Anmälan av överlåtelse eller ändrad användning av investe-
ringsvara
7 a §
Den som är skyldig att justera ersättning enligt 6 a-6 c §§ ska anmäla överlåtelsen eller den ändrade användningen och justeringsbelopp till Skatteverket. Anmälan ska göras i samband med ansökan om ersättning för den ersättningsperiod då överlåtelsen skett eller för den första ersättningsperioden varje kalenderår efter det kalenderår då användningen ändrats. Anmälan ska dock ha kommit in till Skatteverket före utgången av juni året efter det kalenderår som överlåtelsen skett eller användningen ändrats.
Anmälan ska vara undertecknad och lämnas enligt ett fastställt formulär.
Lag (2008:909)
.
Årsuppgift
8 §
För varje kalenderår ska kommunen lämna uppgift
(årsuppgift) om
1. det belopp som bokförts på konton för sådan mervärdesskatt som berättigar till ersättning enligt 2 §,
2. sådana schablonbelopp som beräknats enligt 5 §, samt
3. belopp enligt 2 a, 6 b och 6 c §§.
Årsuppgiften ska vara undertecknad och ha kommit in till Skatteverket före utgången av juni året efter det kalenderår som uppgiften avser.
Årsuppgiften ska lämnas enligt ett fastställt formulär.
Lag
(2008:909)
.
Elektroniska dokument
9 §
Regeringen eller den myndighet regeringen bestämmer får meddela föreskrifter om eller i ett enskilt fall besluta att en ansökan om ersättning enligt 7 §, en anmälan av överlåtelse eller ändrad användning enligt 7 a § samt årsuppgift enligt 8 §
får lämnas i form av ett elektroniskt dokument.
Med ett elektroniskt dokument avses en upptagning som har gjorts med hjälp av automatiserad databehandling och vars innehåll och utställare kan verifieras genom ett visst tekniskt förfarande. I så fall får kravet på underskrift enligt 7, 7 a och 8 §§ uppfyllas med elektroniska medel.
Lag (2008:909)
.
Beslutande myndighet
10 §
Skatteverket fattar beslut enligt denna lag.
Ersättningsbeslut
11 §
Ett beslut om ersättning enligt 2 eller 5 §
(ersättningsbeslut) fattas för varje ersättningsperiod för sig.
Beslutet fattas med ledning av ansökan och andra tillgängliga uppgifter. Ett beslut om justering av ersättning enligt 6 a-6 c §§ fattas med ledning av anmälan och andra tillgängliga uppgifter.
Om en ansökan om ersättning eller anmälan av överlåtelse eller ändrad användning har lämnats in på rätt sätt inom föreskriven tid, anses ett beslut om ersättning eller justering av ersättning ha fattats i enlighet med ansökan eller anmälan.
Om ansökan om ersättning eller anmälan av överlåtelse eller ändrad användning inte har kommit in inom föreskriven tid, anses ersättningen eller justeringen av ersättning ha bestämts till noll kronor.
Om Skatteverket omprövat sitt ersättningsbeslut enligt 18 eller 19 §, får en sådan ändring av beslut som omfattar flera ersättningsperioder under ett kalenderår och som görs efter utgången av kalenderåret, hänföras till den sista ersättningsperioden under kalenderåret.
Lag (2008:909)
.
12 §
Innan ett ersättningsärende avgörs, skall kommunen ges tillfälle att yttra sig om det inte är onödigt.
Ett ersättningsärende får inte avgöras utan att kommunen dels har underrättats om en uppgift som har tillförts av någon annan än kommunen, dels fått tillfälle att yttra sig över uppgiften.
Detta gäller dock inte om det är uppenbart obehövligt.
Skyldighet att bevara underlag
12 a §
Underlaget för rätt till ersättning ska bevaras under  fyra år efter utgången av det kalenderår som underlaget avser.  Underlag som avser rätt till ersättning vid anskaffning av  investeringsvara ska dock bevaras under fyra år efter utgången  av det kalenderår som justeringsperioden löpte ut.
Lag (2023:207)
.
Utredning
13 §
Skatteverket får förelägga kommunen att lämna uppgift, visa upp handling eller lämna över en kopia av handling som behövs för kontroll av rätt till ersättning eller skyldighet att justera ersättning.
Lag (2008:909)
.
14 §
Om uppgifter i en ansökan om ersättning eller anmälan av överlåtelse eller ändrad användning behöver kontrolleras genom avstämning mot räkenskaper, anteckningar eller andra handlingar, får Skatteverket komma överens med kommunen om att en sådan avstämning ska göras vid besök hos kommunen.
Lag
(2008:909)
.
15 §
Skatteverket får besluta om revision hos kommunen för att kontrollera att uppgift som kommunen lämnat till ledning för ersättningsbeslut är riktig.
Vid revision får räkenskapsmaterial och andra handlingar som rör verksamheten granskas. Med handling avses framställning i skrift eller bild samt upptagning som kan läsas, avlyssnas eller på annat sätt uppfattas endast med tekniskt hjälpmedel.
16 §
Vid revision ska kommunen tillhandahålla de handlingar och lämna de upplysningar som behövs för revisionen. Kommunen ska i övrigt lämna den hjälp som behövs vid revisionen. För revision gäller bestämmelserna i 41 kap. 10 §
skatteförfarandelagen (2011:1244).
Lag (2011:1418)
.
Ränta
17 §
Ränta ska beräknas dagligen.
Kostnadsränta tas ut på ersättning som kommunen ska betala  tillbaka efter beslut av Skatteverket. Räntan beräknas från  och med dagen efter den dag beloppet betalades ut till och med  den dag beloppet senast ska betalas enligt 17 b § andra  stycket.
Kostnadsränta tas ut på justeringsbelopp som kommunen ska  betala enligt beslut om justering av ersättning. Räntan  beräknas från och med dagen efter den dag då beloppet senast  skulle ha betalats in till Skatteverket enligt 17 b § andra  stycket och till och med den dag beloppet betalas.
Intäktsränta betalas på ersättning som ska betalas till  kommunen. Räntan beräknas från utgången av första månaden  efter den månad då ansökan om ersättning kom in till  Skatteverket och till och med den dag beloppet betalas ut.
Kostnadsränta och intäktsränta beräknas efter en räntesats som  motsvarar basräntan enligt 65 kap. 3 § skatteförfarandelagen 
(2011:1244), om inte annat följer av sjätte stycket.
Kostnadsränta enligt andra stycket beräknas efter en räntesats  som motsvarar intäktsränta enligt 65 kap. 4 § tredje stycket  skatteförfarandelagen om kommunen har begärt omprövning av ett  ersättningsbeslut på grund av att den i stället har rätt till  avdrag eller återbetalning enligt mervärdesskattelagen 
(1994:200).
Lag (2020:1011)
.
Utbetalning och betalning
17 a §
Ersättning som ska utbetalas av Skatteverket enligt denna lag ska tillgodoföras mottagaren genom kreditering på sådant skattekonto som avses i 61 kap. 1 §
skatteförfarandelagen (2011:1244).
Lag (2011:1418)
.
17 b §
Ersättning eller justeringsbelopp som ska betalas till Skatteverket enligt denna lag ska tas ut genom debitering på sådant skattekonto som avses i 61 kap. 1 §
skatteförfarandelagen (2011:1244).
Betalning ska ha gjorts senast den förfallodag enligt 62 kap.
9 § skatteförfarandelagen som infaller närmast efter det att 30 dagar har gått från beslutsdagen.
Om en anmälan enligt 7 a § har lämnats i samband med en ansökan om ersättning, ska Skatteverket besluta att helt eller delvis räkna av ersättningen mot det justeringsbelopp som anmälan avser. På den del avräkning genomförs som betalning av justeringsbeloppet ska kostnadsränta inte tas ut.
Lag (2011:1418)
.
17 c §
Beslut enligt 17 a eller 17 b § anses vara ett beslut om skatt enligt skatteförfarandelagen (2011:1244).
Lag (2011:1418)
.
Omprövning
18 §
Skatteverket får ompröva ett ersättningsbeslut, beslut om justering av ersättning och beslut om avräkning eller ränta enligt denna lag, om detta begärs av kommunen eller om det finns andra skäl.
Omprövning får dock inte ske om frågan har avgjorts av en förvaltningsdomstol.
Lag (2008:909)
.
19 §
En begäran om omprövning ska ha kommit in till Skatteverket senast tredje året efter utgången av det kalenderår som ersättningen eller justeringen av ersättningen avser.
Om Skatteverket självmant omprövar ett beslut, får omprövningsbeslut meddelas senast tredje året efter utgången av det kalenderår som ersättningen eller justeringen av ersättningen avser.
Ett beslut får omprövas även efter den tid som anges i första och andra styckena när en ändring föranleds av Skatteverkets beslut om skatt enligt skatteförfarandelagen (2011:1244).
Lag (2011:1418)
.
Överklagande
20 §
Skatteverkets beslut om föreläggande enligt 13 § eller revision enligt 15 § får inte överklagas.
Övriga beslut av Skatteverket enligt denna lag får överklagas hos allmän förvaltningsdomstol.
Prövningstillstånd krävs vid överklagande till kammarrätten.
21 §
Om ett beslut överklagas av en kommun är Skatteverket motpart.
Verkställighet
22 §
Skatteverkets ersättningsbeslut skall gälla omedelbart, om inte annat föreskrivits i beslutet eller bestäms av den instans som skall pröva beslutet.
Övergångsbestämmelser
2005:807
1. Denna lag träder i kraft den 1 januari 2006.
2. Genom lagen upphävs lagen (1995:1518) om mervärdesskattekonton för kommuner och landsting.
3. Den upphävda lagen skall fortfarande tillämpas i fråga om förhållanden som hänför sig till tiden före den 1 januari 2006, dock skall all ersättning avräknas direkt mot en inkomsttitel på statsbudgeten.
2008:909
1. Denna lag träder i kraft den 1 januari 2009.
2. De nya bestämmelserna tillämpas på överlåtelse av investeringsvara som sker från och med den 1 maj 2008. Anmälan om överlåtelser som sker från och med den 1 maj 2008 till och med den 31 december 2008 ska göras i samband med ansökan om ersättning för den första ersättningsperioden 2009. Anmälan ska dock ha kommit in till Skatteverket före utgången av juni 2009.
3. Bestämmelserna i 2 a § tillämpas på förvärv av investeringsvara som sker från och med den 1 maj 2008.
4. Ersättning för ingående skatt som omfattas av den upphävda lagen (1995:1518) om mervärdesskattekonton för kommuner och landsting ska efter denna lags ikraftträdande anses som ersättning för ingående skatt. I fråga om överlåtelser av investeringsvara ska detta gälla från och med den 1 maj 2008.
2011:1418
1. Denna lag träder i kraft den 1 januari 2012.
2. Äldre bestämmelser gäller fortfarande för förhållanden som hänför sig till tiden före ikraftträdandet.
3. Bestämmelserna om ränta i 17 § tillämpas på ränta som hänför sig till tid från och med den 1 januari 2013. För ränta som hänför sig till tid dessförinnan gäller i stället bestämmelserna om ränta i 19 kap. skattebetalningslagen
(1997:483).
2012:385
1. Denna lag träder i kraft den 1 juli 2012.
2. Bestämmelsen i 2 § i sin nya lydelse tillämpas dock för tid från och med den 1 januari 2010 i fråga om sådant samordningsförbund som avses i 1 § andra stycket.
2016:1093
1. Denna lag träder i kraft den 1 januari 2017.
2. Äldre föreskrifter gäller fortfarande för ersättning som  avser tid före ikraftträdandet.
2023:207
1. Denna lag träder i kraft den 1 juli 2023.
2. Äldre föreskrifter gäller fortfarande för förhållanden som  hänför sig till tiden före ikraftträdandet.
3. Om avdrag för eller jämkning av ingående skatt görs i  enlighet med bestämmelserna i mervärdesskattelagen (1994:200)  gäller bestämmelserna i 1 a, 2 a, 6 b och 6 c §§ i den äldre  lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.