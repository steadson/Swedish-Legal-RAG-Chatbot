Title: Förordning (2009:381) om statligt stöd till lokala vattenvårdsprojekt
SFS Number: Svensk författningssamling 2009:381
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2009381-om-statligt-stod-till-lokala_sfs-2009-381/
Source Link: http://rkrattsbaser.gov.se/sfst?bet=2009:381
Amendment Register Link: http://rkrattsbaser.gov.se/sfsr?bet=2009:381
Ministry/Authority: Klimat- och näringslivsdepartementet
Issued: 2009-05-13
Metadata: {"Utfärdad": "2009-05-13", "Ändrad": "t.o.m. SFS 2017:1299"}

==================================================

Förordning (2009:381) om statligt stöd till lokala vattenvårdsprojekt
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:381
Departement/myndighet
:   
Klimat- och näringslivsdepartementet
Utfärdad
:   
2009-05-13
Ändrad
:   
t.o.m. SFS 2017:1299
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Om det finns medel får stöd ges enligt denna förordning  till lokala vattenvårdsprojekt som genomförs
1. av en kommun eller en ideell sammanslutning,
2. i samverkan mellan kommuner eller mellan ideella  sammanslutningar, eller
3. i samverkan mellan kommuner och ideella  sammanslutningar.
Förordningen är meddelad med stöd av 8 kap. 7 §  regeringsformen. Förordning (2017:1299).
Stödberättigande åtgärder
2 §
Stöd får ges till lokala vattenvårdsprojekt som bidrar  till att nå miljökvalitetsmål som riksdagen har fastställt.  Stödet ska avse framtagande av planer, information,  genomförande, uppföljning och utvärdering i fråga om
1. åtgärder som
a) minskar läckage av ackumulerad fosfor från  bottensedimenten i sjöar och kustvatten (internbelastning),
b) ökar upptag och återcirkulering av näringsämnen genom  odling av musslor eller blå fånggrödor eller genom andra  metoder för återcirkulering, eller
c) på annat sätt bidrar till minskad övergödning av  vattenmiljön,
2. åtgärder som syftar till att minska spridning av  miljöfarliga ämnen från fritidsbåtar till vattenmiljön,
3. omhändertagande av förlorade fiskeredskap (spökgarn),  eller
4. andra åtgärder i vatten som syftar till att nå god  ekologisk status enligt förordningen (2004:660) om  förvaltning av kvaliteten på vattenmiljön, eller god  miljöstatus i havsmiljön enligt havsmiljöförordningen 
(2010:1341). Förordning (2017:1299).
2 a §
Stöd får också ges till kommuner och ideella  sammanslutningar för att i avrinningsområden stärka sådant  åtgärdsarbete som avses i 2 § 1. Förordning (2017:1299).
3 §
Stöd får inte
1. avse åtgärder som
a) har påbörjats innan länsstyrelsen har beslutat att ge  stöd, eller
b) följer av skyldighet i lag eller annan författning,  eller
2. avse kostnader som täcks med stöd enligt någon  annan författning. Förordning (2017:1299).
Stödets storlek
4 §
Stödet får avse
1. högst 90 procent av kostnaden för projektets  stödberättigande åtgärder i fråga om åtgärder som avses i 2 § 
1 a,
2. högst 80 procent av kostnaden för projektets  stödberättigande åtgärder i fråga om övriga åtgärder som  avses i 2 §, och
3. högst 80 procent för kostnader som avses i 2 a §.
Förordning (2017:1299).
Ansökan om stöd
5 §
En ansökan om stöd enligt 2 § eller 2 a § ska innehålla  uppgifter om
1. vilken eller vilka kommuner eller ideella sammanslutningar  som ansöker om stödet och vilka andra som deltar i eller ger  finansiering till projektet,
2. det vattenvårdsprojekt som ska genomföras,
3. vilka resultat som avses att uppnås på kort och lång sikt  och vilka åtgärder och metoder som ska användas för att nå  resultaten och för att följa upp och utvärdera att resultaten  nås,
4. hur effektivt projektet bidrar till minskade mängder av  fosfor och kväve i relation till åtgärdsbehoven, om ansökan  avser stöd enligt 2 § 1,
5. hur effektivt åtgärderna eller vattenvårdsprojektet bidrar  till uppfyllande av relevanta miljökvalitetsmål, och
6. en tidplan för genomförande av vattenvårdsprojektet,  uppföljning och utvärdering.
Om ansökan avser stöd enligt 2 § ska den dessutom innehålla  uppgifter om beräknade kostnader för de åtgärder som är  stödberättigade, hur stor andel av dessa kostnader som stödet  är avsett att omfatta och i vilken omfattning stöd för samma  åtgärder har sökts eller getts enligt någon annan  författning. Förordning (2017:1299).
Prövning av ansökan
6 §
Frågor om stöd enligt denna förordning prövas av länsstyrelsen i det län där vattenvårdsprojektet huvudsakligen är avsett att genomföras.
7 §
När länsstyrelsen prövar en ansökan om stöd enligt denna  förordning ska den särskilt beakta hur väl åtgärden med  hänsyn till totalkostnaden bidrar till att nå de mål som  avses i 2 §. Förordning (2017:1299).
Preliminärt beslut om stöd
8 §
Om länsstyrelsen beslutar att ge stöd till ett vattenvårdsprojekt ska den preliminärt bestämma stödets storlek och besluta om utbetalning av högst 75 procent av stödet. Om stödet gäller ett flerårigt projekt ska utbetalningen av stödet fördelas över åren. Länsstyrelsen får förena ett beslut med de villkor som behövs med hänsyn till stödets syfte.
Rapportering
9 §
Den som har fått stöd ska varje år i en delrapport till länsstyrelsen redovisa
1. hur tidsplanen för projektets åtgärder har följts,
2. hur villkoren i stödbeslutet har uppfyllts,
3. vilka resultat som åtgärderna har medfört på kort sikt, och
4. hur projektet fortsättningsvis är avsett att bedrivas och följas upp.
10 §
Den som har fått stöd enligt 2 eller 2 a § ska efter att  projektet har genomförts i en slutrapport till länsstyrelsen  redovisa
1. vilka resultat som åtgärderna eller projektet har  medfört,
2. hur effektivt åtgärderna eller projektet har bidragit till  uppfyllande av miljökvalitetsmål,
3. hur villkoren i stödbeslutet har uppfyllts,
4. kostnaden för vattenvårdsprojektet som omfattas av stödet,  och
5. hur den återstående uppföljningen och utvärderingen av  åtgärderna eller projektet är avsedd att genomföras.  Förordning (2017:1299).
Slutligt beslut om stöd
11 §
När ett projekt har slutrapporterats ska länsstyrelsen slutligt bestämma stödets storlek och besluta om slutlig utbetalning.
Uppföljning och information
12 §
Länsstyrelsen ska fortlöpande följa utvecklingen i länet i fråga om de vattenvårdsprojekt som har getts stöd enligt denna förordning.
Länsstyrelsen ska till Havs- och vattenmyndigheten rapportera preliminära och slutliga beslut om stöd. Förordning (2011:638).
Återbetalning och återkrav
13 §
Mottagaren av ett utbetalt stöd enligt denna förordning är återbetalningsskyldig om
1. en åtgärd som omfattas av vattenvårdsprojektet i väsentliga avseenden avviker från villkor som avses i 8 §,
2. en åtgärd som omfattas av projektet inte har genomförts eller ändrats i något väsentligt avseende utan länsstyrelsens medgivande,
3. stödet har getts till följd av att sökanden lämnat oriktiga eller ofullständiga uppgifter,
4. sökanden har orsakat att stödet utbetalats med felaktigt belopp, eller
5. stödet av annat skäl har utbetalats med felaktigt belopp och mottagaren skäligen borde ha insett detta.
14 §
Om en mottagare är återbetalningsskyldig enligt 13 §, får länsstyrelsen besluta att helt eller delvis kräva tillbaka stödet. Förordning (2014:1060).
Bemyndigande
15 §
Havs- och vattenmyndigheten får meddela närmare föreskrifter om
1. stödberättigande åtgärder enligt 2 §, och
2. vad som krävs av en ansökan enligt 5 § och rapporter enligt 9, 10 och 12 §§. Förordning (2011:638).
Överklagande
16 §
Länsstyrelsens beslut enligt denna förordning får inte överklagas.
Övergångsbestämmelser
2017:1299
1. Denna förordning träder i kraft den 1 januari 2018.
2. Äldre föreskrifter gäller fortfarande för stöd som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.