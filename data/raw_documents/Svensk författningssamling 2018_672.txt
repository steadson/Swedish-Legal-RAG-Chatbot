Title: Lag (2018:672) om ekonomiska föreningar
SFS Number: Svensk författningssamling 2018:672
URL: https://www.riksdagen.se/sv/dokument-och-lagar/dokument/svensk-forfattningssamling/lag-2018672-om-ekonomiska-foreningar_sfs-2018-672/
Source Link: http://rkrattsbaser.gov.se/sfst?bet=2018:672
Amendment Register Link: http://rkrattsbaser.gov.se/sfsr?bet=2018:672
Ministry/Authority: Justitiedepartementet L1
Issued: 2018-05-31
Metadata: {"Utfärdad": "2018-05-31", "Ändrad": "t.o.m. SFS 2025:807"}

==================================================

Lag (2018:672) om ekonomiska föreningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:672
Departement/myndighet
:   
Justitiedepartementet L1
Utfärdad
:   
2018-05-31
Ändrad
:   
t.o.m. SFS 2025:807
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Bildande av en ekonomisk förening
3 kap. Föreningens stadgar
4 kap. Medlemmar i föreningen
5 kap. Medlemsförteckning
6 kap. Föreningsstämma
7 kap. Föreningens ledning
8 kap. Revision
9 kap. Särskild granskning
10 kap. Medlemsinsatser
11 kap. Förlagsinsatser
12 kap. Värdeöverföring från föreningen
13 kap. Vinstutdelning
14 kap. Gottgörelse
15 kap. Minskning av reservfonden
16 kap. Fusion
17 kap. Likvidation
18 kap. Upplösning utan föregående likvidation
19 kap. Registrering
20 kap. Företagsnamn
21 kap. Skadestånd
22 kap. Straff och vite
23 kap. Överklagande
Övergångsbestämmelser
1 kap. Inledande bestämmelser
Lagens innehåll
1 §
Denna lag innehåller bestämmelser om ekonomiska  föreningar. Bestämmelserna avser
- bildande av en ekonomisk förening (2 kap.),
- föreningens stadgar (3 kap.),
- medlemmar i föreningen (4 kap.),
- medlemsförteckning (5 kap.),
- föreningsstämma (6 kap.),
- föreningens ledning (7 kap.),
- revision (8 kap.),
- särskild granskning (9 kap.),
- medlemsinsatser (10 kap.),
- förlagsinsatser (11 kap.),
- värdeöverföring från föreningen (12 kap.),
- vinstutdelning (13 kap.),
- gottgörelse (14 kap.),
- minskning av reservfonden (15 kap.),
- fusion (16 kap.),
- likvidation (17 kap.),
- upplösning utan föregående likvidation (18 kap.),
- registrering (19 kap.),
- företagsnamn (20 kap.),
- skadestånd (21 kap.),
- straff och vite (22 kap.),
- överklagande (23 kap.).
Lag (2018:1692)
.
Ord och uttryck som används i lagen
2 §
Bestämmelser om betydelsen av följande ord och uttryck  finns i nedan angivna paragrafer:
absorption 		16 kap. 1 §
andel 			10 kap. 1 §
dotterföretag 		10 och 11 §§ i detta kapitel
emissionsinsats 	10 kap. 1 §
frivillig likvidation	17 kap. 1 §
fullmäktige 		6 kap. 41 §
fullmäktigemöte 	6 kap. 42 §
fusion 			16 kap. 1 §
förenklad avveckling 	18 kap. 1 §
förlagsandel 		11 kap. 1 §
förlagsandelsbevis 	11 kap. 12 §
förlagsinsats 		11 kap. 1 §
gottgörelse 		14 kap. 1 §
gränsöverskridande  fusion 		 	16 kap. 30 §
insatsemission 		10 kap. 3 §
investerande medlemmar 	8 § i detta kapitel
kombination 		16 kap. 1 §
koncern 		12 § i detta kapitel
koncernföretag		12 § i detta kapitel
likvidations-
föreläggande 		17 kap. 12 §
medlemsavgift 		3 kap. 2 §
medlemsbevis 		5 kap. 8 §
medlemsfrämjande  föreningar 	 	5 § i detta kapitel
medlemsinsats 		10 kap. 1 §
moderförening 		10 § i detta kapitel
obligatorisk insats 	10 kap. 1 §
poströstning		6 kap. 6 §
revisionsutskott	7 kap. 47 och 48 §§
röstlängd 		6 kap. 27 §
särskild  delgivningsmottagare 	7 kap. 41 §
särskild firmatecknare 	7 kap. 37 §
särskild granskning 	9 kap. 1 §
tillämplig lag om  årsredovisning	 	17 § i detta kapitel
tvångslikvidation	17 kap. 11 och 16 §§
vinstutdelning 		13 kap. 1 §
värdeöverföring		12 kap. 1 §
årsstämma 		6 kap. 9 §
överinsats 		10 kap. 1 §
Grundläggande krav på en ekonomisk förening
Medlemmar, stadgar, styrelse och revisor
3 §
En ekonomisk förening ska ha minst tre medlemmar som  inte är investerande medlemmar. Föreningen ska också ha  stadgar.
Av 7 kap. 1 § och 8 kap. 1 § framgår att en ekonomisk  förening också ska ha en styrelse och minst en revisor.
Föreningens syfte
4 §
En förening ska anses vara en ekonomisk förening om  den har till syfte att främja medlemmarnas ekonomiska  intressen genom ekonomisk verksamhet som medlemmarna deltar  i
1. som konsumenter eller andra förbrukare,
2. som leverantörer,
3. med egen arbetsinsats,
4. genom att använda föreningens tjänster, eller
5. på något annat liknande sätt.
Om en förening har en eller flera medlemmar som är ekonomiska  föreningar, ska medlemmarna i den eller de föreningarna  räknas som medlemmar i den förstnämnda föreningen vid  bedömningen av den föreningens syfte enligt första stycket.
Medlemsfrämjande föreningar
5 §
En förening ska också anses vara en ekonomisk förening  om
1. föreningen har till syfte att främja medlemmarnas  ekonomiska intressen genom att verka för att de deltar på det  sätt som anges i 4 § första stycket i ekonomisk verksamhet  som en eller flera andra föreningar bedriver,
2. föreningens tillgångar till övervägande del består av  andelar i den eller de andra föreningarna, och
3. den eller de andra föreningarna är ekonomiska  föreningar.
Föreningar som inte är kooperativa
6 §
En förening som har till syfte att främja medlemmarnas  ekonomiska intressen genom någon annan verksamhet än som  avses i 4 eller 5 § kan inte förvärva rättigheter eller ta på  sig skyldigheter eller föra talan inför domstolar eller andra  myndigheter, om inte någon annan lag medger det.
Organisatorisk form
7 §
En ekonomisk förenings verksamhet får bedrivas även  i
1. ett dotterföretag till föreningen,
2. ett företag som föreningen är delägare i, om även övriga  delägare är ekonomiska föreningar eller motsvarande utländska  juridiska personer med hemvist inom Europeiska ekonomiska  samarbetsområdet, eller
3. ett helägt dotterföretag till ett sådant företag som avses  i 2.
Investerande medlemmar
8 §
I stadgarna för en ekonomisk förening får det  bestämmas att det får finnas medlemmar som inte ska delta i  verksamheten enligt 4 § första stycket på det sätt som anges  där utan som endast ska bidra till den verksamheten med en  medlemsinsats (investerande medlemmar).
Ansvar för en ekonomisk förenings skyldigheter
9 §
För en ekonomisk förenings skyldigheter får endast  föreningens tillgångar tas i anspråk. De fordringar på  medlemsinsatser, förlagsinsatser och medlemsavgifter som har  förfallit till betalning ska räknas in i tillgångarna.
Koncerner
10 §
En ekonomisk förening är en moderförening och en  annan juridisk person är ett dotterföretag, om föreningen
1. innehar mer än hälften av rösterna för samtliga andelar i  den juridiska personen,
2. äger andelar i den juridiska personen och på grund av  avtal med andra delägare i denna förfogar över mer än hälften  av rösterna för samtliga andelar,
3. äger andelar i den juridiska personen och har rätt att  utse eller avsätta mer än hälften av ledamöterna i dess  styrelse eller motsvarande ledningsorgan, eller
4. äger andelar i den juridiska personen och har rätt att  ensam utöva ett bestämmande inflytande över denna på grund av  avtal med den juridiska personen eller på grund av en  föreskrift i dess bolagsordning, bolagsavtal eller därmed  jämförbara stadgar.
Vidare är en juridisk person dotterföretag till  moderföreningen, om ett annat dotterföretag till  moderföreningen eller moderföreningen tillsammans med ett  eller flera andra dotterföretag eller flera andra  dotterföretag tillsammans
1. innehar mer än hälften av rösterna för samtliga andelar i  den juridiska personen,
2. äger andelar i den juridiska personen och på grund av  avtal med andra delägare i denna förfogar över mer än hälften  av rösterna för samtliga andelar, eller
3. äger andelar i den juridiska personen och har rätt att  utse eller avsätta mer än hälften av ledamöterna i dess  styrelse eller motsvarande ledningsorgan.
11 §
Om ett dotterföretag äger andelar i en juridisk  person och på grund av avtal med den juridiska personen eller  på grund av en bestämmelse i dess bolagsordning, bolagsavtal  eller därmed jämförbara stadgar har rätt att ensamt utöva ett  bestämmande inflytande över den juridiska personen, är även  den juridiska personen dotterföretag till moderföreningen.
12 §
En moderförening och dess dotterföretag utgör  tillsammans en koncern.
Med koncernföretag avses i denna lag företag i samma  koncern.
13 §
I de fall som avses i 10 § första stycket 1-3 och  andra stycket ska sådana rättigheter som innehas av någon som  handlar i eget namn, men för en annan fysisk eller juridisk  persons räkning, anses tillhöra den personen.
När antalet röster i ett dotterföretag ska bestämmas ska inte  de andelar i dotterföretaget som innehas av dotterföretaget  självt eller av dess dotterföretag beaktas. Detsamma gäller  andelar som innehas av den som handlar i eget namn men för  dotterföretagets eller dess dotterföretags räkning.
14 §
Vid tillämpningen av 10, 11 och 13 §§ avses med  andelar aktier och andra andelar i juridiska personer.
Undertecknande med elektronisk underskrift
15 §
En handling enligt denna lag som ska vara  undertecknad får, om inte något annat anges, undertecknas med  en sådan avancerad elektronisk underskrift som avses i  artikel 3 i Europaparlamentets och rådets förordning (EU) nr 
910/2014 av den 23 juli 2014 om elektronisk identifiering och  betrodda tjänster för elektroniska transaktioner på den inre  marknaden och om upphävande av direktiv 1999/93/EG, i den  ursprungliga lydelsen.
Information med elektroniska hjälpmedel
16 §
En ekonomisk förening får använda elektroniska  hjälpmedel för att skicka kallelser och annan information  till en medlem eller någon annan, även när det i lagen anges  att skriftlig information ska lämnas på något annat sätt,  om
1. föreningsstämman har beslutat om det,
2. föreningen har tillförlitliga rutiner för att identifiera  mottagaren och tillförlitlig information om hur han eller hon  kan nås, och
3. mottagaren har samtyckt till ett sådant förfarande.
En mottagare ska anses ha samtyckt till förfarandet om han  eller hon inte har motsatt sig användningen av elektroniska  hjälpmedel inom den tid som angetts i en förfrågan som  skickats med post. Denna tid ska vara minst två veckor från  det att förfrågan skickades. Av förfrågan ska det framgå att  framtida information kan komma att lämnas med det eller de  angivna slagen av elektroniska hjälpmedel, om inte mottagaren  uttryckligen motsätter sig detta.
Den som har samtyckt till att information lämnas med  elektroniska hjälpmedel kan när som helst återta sitt  samtycke.
Tillämplig lag om årsredovisning
17 §
Med tillämplig lag om årsredovisning avses i denna  lag årsredovisningslagen (1995:1554) eller, i fråga om  föreningar som helt eller delvis omfattas av lagen 
(1995:1559) om årsredovisning i kreditinstitut och  värdepappersbolag eller lagen (1995:1560) om årsredovisning i  försäkringsföretag, dessa respektive lagar och de  föreskrifter som har meddelats med stöd av dem. I fråga om  föreningar som upprättar eller ska upprätta  koncernredovisning enligt Europaparlamentets och rådets  förordning (EG) nr 1606/2002 av den 19 juli 2002 om  tillämpning av internationella redovisningsstandarder avses  även, när det gäller koncernredovisningen, de  redovisningsstandarder som har antagits med stöd av  förordningen.
2 kap. Bildande av en ekonomisk förening
Hur en ekonomisk förening bildas
1 §
En ekonomisk förening bildas genom att tre eller flera  fysiska eller juridiska personer
1. blir sådana medlemmar i föreningen som inte är  investerande medlemmar,
2. antar stadgar för föreningen, och
3. väljer styrelse och minst en revisor.
Registrering av föreningen
2 §
Föreningen ska anmälas för registrering i  föreningsregistret inom sex månader från bildandet.
Om föreningen enligt stadgarna inte ska börja sin verksamhet  förrän ett visst villkor har uppfyllts, ska den tid som anges  i första stycket räknas från den tidpunkt då villkoret är  uppfyllt. Föreningen får inte registreras före denna  tidpunkt.
3 §
Frågan om föreningens bildande faller, om
1. en anmälan för registrering inte har gjorts inom den tid  som anges i 2 §, eller
2. Bolagsverket genom ett beslut som har fått laga kraft har  avskrivit ett ärende om sådan registrering eller vägrat  registrering.
Om frågan om föreningens bildande har fallit, ska inbetalda  medlemsinsatser, förlagsinsatser och medlemsavgifter och  uppkommen avkastning genast betalas tillbaka. Vid  återbetalningen får avdrag göras för kostnader för åtgärder  enligt 4 § tredje meningen. Styrelseledamöterna ansvarar  solidariskt för återbetalningen.
Rättshandlingar före registreringen av föreningen
4 §
Innan föreningen har registrerats i föreningsregistret  kan den inte förvärva rättigheter eller ta på sig  skyldigheter. Den kan inte heller föra talan vid domstol  eller någon annan myndighet. Styrelsen kan dock för  föreningens räkning föra talan i mål som rör föreningens  bildande och vidta andra åtgärder för att kräva in  medlemsinsatser, förlagsinsatser och medlemsavgifter.
5 §
Om det uppkommer en skyldighet genom någon åtgärd som  vidtas i föreningens namn före registreringen, ansvarar de  som har deltagit i åtgärden eller i beslutet om åtgärden  solidariskt för skyldigheten. Genom registreringen övergår  ansvaret på föreningen, om skyldigheten har uppkommit efter  det att föreningen bildades.
6 §
Om det sluts avtal för föreningens räkning före  registreringen gäller följande. En avtalspart som vid  avtalsslutet inte kände till att föreningen inte var  registrerad får frånträda avtalet så länge föreningen inte  har registrerats. En avtalspart som kände till att föreningen  inte var registrerad får, om inte något annat har avtalats,  frånträda avtalet endast om frågan om föreningens bildande  har fallit enligt 3 §.
3 kap. Föreningens stadgar
Stadgarnas innehåll
Obligatoriska uppgifter
1 §
Föreningens stadgar ska innehålla uppgifter om
1. föreningens företagsnamn,
2. den ort i Sverige där föreningens styrelse ska ha sitt  säte,
3. den verksamhet som föreningen ska bedriva,
4. vilken obligatorisk insats som varje medlem ska delta med,  hur insatsen ska fullgöras och i vilken utsträckning som en  medlem får delta i föreningen med en överinsats,
5. antalet, eller lägsta och högsta antalet,  styrelseledamöter, revisorer och eventuella suppleanter och  tiden för deras uppdrag,
6. hur en föreningsstämma ska sammankallas,
7. de ärenden som ska förekomma på en ordinarie  föreningsstämma,
8. den tid som föreningens räkenskapsår ska omfatta,
9. grunderna för hur föreningens vinst ska fördelas, och
10. hur föreningens återstående tillgångar ska fördelas när  föreningen upplöses.
Lag (2018:1692)
.
Uppgifter om avgifter
2 §
Om det ska förekomma regelbundna avgifter till  föreningen eller avgifter till föreningen som är beroende av  särskilda avgiftsbeslut (medlemsavgifter), ska stadgarna  innehålla en uppgift om medlemsavgifternas belopp eller de  högsta belopp som avgifterna får bestämmas till.
Om det i föreningen ska förekomma särskilda inträdesavgifter  för att utjämna skillnaden mellan den obligatoriska insatsen  och en andels värde, ska det anges i stadgarna.
Uppgifter om redovisningsvaluta
3 §
Om föreningen ska ha euro som redovisningsvaluta, ska  det anges i stadgarna. I så fall ska stadgarna också  innehålla en uppgift om att den insats som varje medlem ska  delta med i föreningen ska vara bestämd i euro.
Ändring av stadgarna
Vem som beslutar om ändring av stadgarna
4 §
Ett beslut om ändring av stadgarna fattas av  föreningsstämman.
Anmälan och verkställighet av beslut om ändring av  stadgarna
5 §
Ett beslut om ändring av stadgarna ska  genast anmälas för registrering i föreningsregistret.  Beslutet får inte verkställas förrän det har registrerats.
Verkställighet av beslut om stadgeändring som innebär lindrad  insatsskyldighet
6 §
Ett beslut som innebär att de obligatoriska insatserna  minskas eller att medlemmarnas insatsskyldighet enligt  stadgarna lindras på något annat sätt får inte verkställas  förrän ett år efter registreringen.
Verkan av beslut om stadgeändring mot en medlem som inte har  samtyckt till ändringen
7 §
Ett beslut om ändring av stadgarna får inte tillämpas  mot en medlem som inte har samtyckt till ändringen, om
1. beslutet innebär att
a) medlemmens rätt till föreningens tillgångar vid dess  upplösning inskränks,
b) medlemmens rätt att få ut ett belopp enligt 10 kap.  inskränks,
c) medlemmens rätt att gå ur föreningen försämras,
d) medlemmens skyldighet att betala insatser eller avgifter  till föreningen ökas, eller
e) medlemmens rätt till vinst inskränks, och
2. medlemmen säger upp sitt medlemskap inom en månad från det  att beslutet fattades eller, om beslutet fattades av  fullmäktige, från det att medlemmen underrättades om  beslutet.
I ett sådant fall som avses i första stycket får medlemmen,  oavsett vad som är bestämt i stadgarna, gå ur föreningen vid  utgången av det räkenskapsår som slutar närmast efter en  månad efter uppsägningen. Vid utträdet har medlemmen de  rättigheter som en medlem som har gått ur föreningen har  enligt 10 kap. 11 § och 13 kap. 2 §.
Regeringens tillstånd till ändring av stadgarna
8 §
Om det i stadgarna på grund av lag eller annan  författning eller efter regeringens medgivande har tagits in  en bestämmelse enligt vilken en annan bestämmelse i stadgarna  inte får ändras utan att regeringen har lämnat tillstånd till  det, får inte heller den förstnämnda bestämmelsen ändras utan  regeringens tillstånd.
Byte av redovisningsvaluta
9 §
Ett beslut om att införa eller ändra en sådan  bestämmelse om redovisningsvaluta i stadgarna som avses i 3 §  får verkan från och med det räkenskapsår som börjar efter det  att beslutet om ändring av stadgarna registreras.
Efter ett beslut enligt första stycket ska stadgarnas  uppgifter om insatsbelopp ändras senast vid den första  ordinarie föreningsstämman efter det att beslutet fick  verkan.
4 kap. Medlemmar i föreningen
Medlemskap
Öppenhet för nya medlemmar
1 §
En ekonomisk förening ska vara öppen för nya  medlemmar, om inte något annat följer av 2 §.
Skäl att vägra medlemskap
2 §
Föreningen får vägra medlemskap, om
1. sökanden inte kan förväntas delta i föreningens verksamhet  på ett sådant sätt som avses i 1 kap. 4 eller 5 §,
2. sökanden inte uppfyller de krav som med hänsyn till arten  och omfattningen av föreningens verksamhet bör ställas på  medlemmarna, eller
3. det i övrigt finns särskilda skäl för vägran.
Första stycket 1 gäller inte den som ansöker om att bli  investerande medlem.
Ansökan om medlemskap
3 §
En ansökan om att bli medlem i föreningen ska prövas  av styrelsen, om inte något annat framgår av stadgarna.
Det får bestämmas i stadgarna att ansökan ska vara skriftlig  och undertecknad av sökanden och att sökandens underskrift  ska vara bevittnad.
Medlemskap efter bodelning, arv eller testamente
4 §
Den som har förvärvat en medlems andel i föreningen  genom bodelning, arv eller testamente har rätt att bli medlem  i föreningen, om
1. det inte finns skäl att vägra medlemskap enligt 2 §,
2. ansökan om medlemskap görs inom de tidsfrister som anges i  andra och tredje styckena, och
3. något annat inte har bestämts i stadgarna.
Vid förvärv genom bodelning utan samband med dödsfall ska en  ansökan om medlemskap göras senast sex månader efter det att  andelen vid bodelning har lagts ut på den andra makens lott.  Om förvärvaren i ett sådant fall inte ansöker om medlemskap  inom föreskriven tid eller om hans eller hennes ansökan  avslås, ska medlemmen därmed anses ha sagt upp sitt  medlemskap. Förvärvaren har då de rättigheter och den  skyldighet som någon som har sagt upp sitt medlemskap har  enligt 10 kap. 11-13 och 15 §§ och 13 kap. 2 §.
När en avliden medlems andel förvärvas ska en ansökan om  medlemskap göras senast sex månader efter dödsfallet eller  senast vid den senare tidpunkt då den avlidnes medlemskap  anses upphöra enligt 10 § första stycket.
Medlemskap efter överlåtelse av andel
5 §
Den som har förvärvat en medlems andel i något annat  fall än som avses i 4 § har rätt att bli medlem i föreningen,  om
1. det inte finns skäl att vägra medlemskap enligt 2 §, och
2. ansökan om medlemskap görs inom de tidsfrister som anges i  andra stycket.
Om förvärvaren inte ansöker om medlemskap inom sex månader  från överlåtelsen eller om hans eller hennes ansökan avslås,  ska medlemmen anses ha sagt upp sitt medlemskap. Förvärvaren  har då de rättigheter och den skyldighet som någon som har  sagt upp sitt medlemskap har enligt 10 kap. 11-13 och 15 §§  och 13 kap. 2 §.
Investerande medlemmar
6 §
I ett beslut om att anta någon som investerande medlem  ska det anges att medlemmen är en investerande medlem.
En investerande medlem kan efter en ny ansökan antas som en  sådan medlem som avses i 1 kap. 4 § första stycket.
När ett medlemskap upphör
Uppsägning av medlemskap
7 §
En medlem har rätt att säga upp medlemskapet i  föreningen.
I stadgarna får det bestämmas att uppsägning inte får göras  förrän efter en viss tid, högst två år, från inträdet. Sådana  bestämmelser i stadgarna gäller inte i de fall som avses i 
3 kap. 7 § andra stycket och 16 kap. 27 §.
Det får bestämmas i stadgarna att en uppsägning ska vara  skriftlig och undertecknad av medlemmen och att medlemmens  underskrift ska vara bevittnad.
Uteslutning ur föreningen
8 §
En medlem får uteslutas om han eller hon
1. grovt har åsidosatt sina skyldigheter mot föreningen,
2. inte längre deltar i föreningens verksamhet på det sätt  som avses i 1 kap. 4 eller 5 §, eller
3. inte längre uppfyller de krav som med hänsyn till arten  och omfattningen av föreningens verksamhet bör ställas på  medlemmarna.
Ett beslut om uteslutning fattas av föreningsstämman, om inte  något annat har bestämts i stadgarna.
Första stycket 2 gäller inte en investerande medlem.
Tidpunkt för upphörande av medlemskap
9 §
Ett medlemskap i föreningen upphör vid utgången av det  räkenskapsår som slutar närmast efter en månad sedan  medlemmen har sagt upp medlemskapet eller uteslutits.
I stadgarna kan det bestämmas att tiden enligt första stycket  ska vara längre, dock längst sex månader. En sådan  bestämmelse i stadgarna gäller inte i de fall som avses i 
3 kap. 7 § andra stycket och 16 kap. 27 §.
Av 6 kap. 2 § tredje stycket och 6 kap. 15 § andra stycket  framgår att en medlem som har uteslutits ur föreningen  förlorar vissa av de rättigheter som medlemmar annars har.
10 §
När en medlem avlider ska vid tillämpningen av denna  lag medlemskapet anses upphöra vid utgången av det  räkenskapsår som slutar närmast efter sex månader från  dödsfallet, dock senast då någon som har övertagit andelen  enligt 4 § beviljas medlemskap.
När en medlem som är en juridisk person upplöses ska  medlemskapet anses upphöra vid utgången av det räkenskapsår  som slutar närmast efter sex månader från upplösningen.
11 §
Den som har överlåtit sin andel genom bodelning utan  samband med dödsfall enligt 4 § andra stycket eller på något  annat sätt enligt 5 §, upphör att vara medlem i föreningen  när förvärvaren beviljas medlemskap.
5 kap. Medlemsförteckning
Skyldighet att föra en medlemsförteckning
1 §
Styrelsen ska föra en medlemsförteckning.  Förteckningen ska ha till ändamål att ge föreningen,  medlemmarna och andra underlag för att bedöma  medlemsförhållandena i föreningen.
Medlemsförteckningens form
2 §
Medlemsförteckningen ska föras med automatiserad  behandling, i bunden bok eller i ett betryggande lösblads-  eller kortsystem.
Medlemsförteckningens innehåll
3 §
Medlemsförteckningen ska innehålla uppgifter om
1. varje medlems namn och postadress,
2. i förekommande fall, att medlemmen är en investerande  medlem,
3. den tidpunkt då medlemmen gick in i föreningen,
4. det antal medlemsinsatser som medlemmen deltar med i  föreningen,
5. det sammanlagda beloppet, enligt den senast fastställda  balansräkningen, av medlemsinsatser som har betalats in eller  tillgodoförts genom insatsemission,
6. summan av de belopp som efter utgången av det räkenskapsår  som balansräkningen avser har betalats ut eller som högst ska  betalas ut enligt 10 kap. 11 och 16 §§, och
7. tiden för utbetalningarna enligt 6.
Lag (2018:1160)
.
När medlemsförteckningen ska upprättas och ändras
4 §
Medlemsförteckningen ska upprättas så snart föreningen  har bildats.
När en ny medlem har gått in i föreningen ska uppgifter  enligt 3 § 1-3 antecknas i medlemsförteckningen så snart som  möjligt.
Om en medlem eller någon annan behörig person anmäler att ett  förhållande som har angetts i medlemsförteckningen har  ändrats, ska ändringen antecknas i förteckningen så snart som  möjligt. När ett medlemskap upphör ska också tidpunkten för  detta antecknas.
Medlemsförteckningens offentlighet
5 §
Medlemsförteckningen ska hållas tillgänglig hos  föreningen för var och en som vill ta del av den. Om  förteckningen förs med automatiserad behandling, ska  föreningen ge var och en som begär det tillfälle att hos  föreningen ta del av en aktuell utskrift eller någon annan  aktuell framställning av förteckningen.
Arkivering av medlemsförteckningen
6 §
Medlemsförteckningen ska bevaras så länge föreningen  består och under minst sju år efter föreningens upplösning.
Om medlemsförteckningen förs i vanlig läsbar form, ska den  bevaras i ursprunglig form. Övergår föreningen till att föra  förteckningen med hjälp av automatiserad behandling, ska den  gamla förteckningen bevaras under minst sju år därefter.
Om medlemsförteckningen förs med automatiserad behandling,  ska uppgifter som har tagits bort ur förteckningen bevaras i  minst sju år. Uppgifterna får bevaras i vanlig läsbar form  eller i någon annan form som kan läsas, avlyssnas eller på  något annat sätt uppfattas enbart med ett tekniskt  hjälpmedel.
Personuppgiftsansvar
7 §
Föreningen är personuppgiftsansvarig för den  behandling av personuppgifter som förandet av  medlemsförteckningen innebär.
Medlemsbevis
8 §
Varje medlem har rätt att på begäran och utan kostnad  få en skriftlig uppgift av föreningen om sitt medlemskap och  om sina medlemsinsatser.
6 kap. Föreningsstämma
Medlemmarnas beslutanderätt
1 §
Vid föreningsstämman utövar medlemmarna sin rätt att  besluta i föreningens angelägenheter.
Bestämmelser om fullmäktige för medlemmarna finns i 41-46 
§§.
Rätt att delta vid föreningsstämman
2 §
En medlem har rätt att närvara, yttra sig och rösta  vid förenings-stämman, om inte något annat anges i denna  lag.
I stadgarna får det bestämmas att en medlem som har sagt upp  sitt medlemskap inte har rätt att delta vid föreningsstämman.
En medlem som har uteslutits ur föreningen förlorar  omedelbart sin rätt enligt första stycket.
Medlemmarnas rösträtt
3 §
Varje medlem har en röst, om inte något annat har  bestämts i stadgarna.
I stadgarna får det bestämmas att en medlem får utöva sin  rösträtt bara om vissa angivna villkor är uppfyllda.
Om investerande medlemmar deltar i en omröstning och de har  mer än en tredjedel av det totala antalet röster som avges  vid omröstningen, ska värdet av deras röster sättas ner så  att det sammanlagt uppgår till hälften av det totala antalet  övriga avgivna röster. Om omröstningen gäller ett beslut som  kräver stöd av en viss andel av de röstande, ska resultatet  av omröstningen räknas om på motsvarande sätt.
Ombud vid föreningsstämman
4 §
En medlem som inte är personligen närvarande vid  föreningsstämman får utöva sin rätt vid stämman genom ombud.  En medlem får inte företrädas av fler än ett ombud. Rätten  att anlita ombud får begränsas i stadgarna. En medlem har  dock alltid rätt att anlita sin make, sin sambo, en annan  medlem eller en ställföreträdare för en annan medlem som  ombud.
Ombudet ska ha en fullmakt som är skriftlig, daterad och  undertecknad av medlemmen. En fullmakt gäller högst ett år  från utfärdandet.
5 §
Ett ombud får företräda högst tre medlemmar, om inte  något annat har bestämts i stadgarna.
Poströstning
6 §
I stadgarna får det bestämmas att medlemmarna före  föreningsstämman ska kunna utöva sin rösträtt per post eller  att styrelsen inför en föreningsstämma får besluta att  medlemmarna ska kunna göra det.
Om medlemmarna ska kunna utöva sin rösträtt vid  föreningsstämman genom poströstning, ska det framgå av  kallelsen hur de ska gå till väga. Det huvudsakliga  innehållet i varje framlagt förslag ska anges i kallelsen, om  förslaget inte rör en fråga av mindre betydelse för  föreningen. Till kallelsen ska det bifogas ett formulär för  poströstning som, med hänvisning till de framlagda förslagen,  ska innehålla två likvärdigt presenterade svarsalternativ med  rubrikerna Ja och Nej.
Biträde vid föreningsstämman
7 §
En medlem eller ett ombud får ha med sig högst ett  biträde vid föreningsstämman. Biträdet får yttra sig vid  föreningsstämman.
Utomståendes närvaro vid föreningsstämman
8 §
Föreningsstämman får besluta att den som inte är  medlem ska ha rätt att närvara eller på något annat sätt  följa förhandlingarna vid föreningsstämman. Ett sådant beslut  är giltigt endast om samtliga röstberättigade som är  närvarande vid föreningsstämman röstar för det.
I stadgarna får det bestämmas att den som inte är medlem ska  ha rätt att närvara eller på något annat sätt följa  förhandlingarna vid föreningsstämman även om något beslut som  anges i första stycket inte fattas.
Ordinarie föreningsstämma
9 §
Inom sex månader från utgången av varje räkenskapsår  ska medlemmarna hålla en ordinarie föreningsstämma där  styrelsen ska lägga fram årsredovisningen och  revisionsberättelsen och, i en moderförening som är skyldig  att upprätta koncernredovisning, koncernredovisningen och  koncernrevisionsberättelsen (årsstämma).
10 §
Vid årsstämman ska beslut fattas
1. om fastställelse av resultaträkningen och balansräkningen  och, i en moderförening som är skyldig att upprätta  koncernredovisning, koncernresultaträkningen och  koncernbalansräkningen,
2. om dispositioner av föreningens vinst eller förlust enligt  den fastställda balansräkningen,
3. om ansvarsfrihet gentemot föreningen för  styrelseledamöterna och i förekommande fall den verkställande  direktören, och
4. i andra ärenden som föreningsstämman ska behandla enligt  denna lag eller stadgarna.
11 §
I stadgarna får det bestämmas att medlemmarna varje  år ska hålla ytterligare en eller flera ordinarie  föreningsstämmor.
Extra föreningsstämma
12 §
Styrelsen ska kalla till en extra föreningsstämma, om  styrelsen anser att det finns skäl att hålla en stämma före  nästa ordinarie föreningsstämma.
Styrelsen ska även kalla till en extra föreningsstämma om en  revisor i föreningen eller minst en tiondel av samtliga  röstberättigade, eller det mindre antal som framgår av  stadgarna, skriftligen begär att en sådan stämma sammankallas  för att behandla ett angivet ärende. Kallelsen ska utfärdas  inom två veckor från den dag då en sådan begäran kom in till  föreningen.
Fortsatt föreningsstämma
13 §
Vid en föreningsstämma får det beslutas att en fortsatt  föreningsstämma ska hållas en senare dag.
Ett beslut i en fråga som avses i 10 § 1-3 ska skjutas upp  till en fortsatt föreningsstämma om föreningsstämman beslutar  om det eller om minst en tiondel av samtliga röstberättigade  begär det. En sådan föreningsstämma ska hållas tidigast fyra  veckor och senast åtta veckor därefter. Beslutet får inte  skjutas upp ytterligare.
Om ett beslut i en fråga som avses i 10 § 1 eller 2 ska  skjutas upp till fortsatt föreningsstämma, ska styrelsen  anmäla detta för registrering i föreningsregistret. Anmälan  ska göras inom fyra veckor efter det att beslut om fortsatt  föreningsstämma fattades.
Lag (2024:1118)
.
Ort för föreningsstämman
14 §
Föreningsstämman ska hållas på den ort där styrelsen har  sitt säte. I stadgarna får det dock bestämmas att stämman ska  eller får hållas
1. på en annan angiven ort i Sverige,
2. på en annan ort inom föreningens geografiska  verksamhetsområde i Sverige som styrelsen bestämmer, eller
3. digitalt.
Föreningsstämman får hållas på någon annan ort än den som  följer av första stycket eller digitalt, om extraordinära  omständigheter kräver det.
En föreningsstämma som Bolagsverket ska kalla till enligt 16 §  andra stycket får alltid hållas på den ort som följer av  första stycket. Detsamma gäller en föreningsstämma som en  likvidator ska kalla till enligt 17 kap. 42 § andra stycket  eller 44 §.
Lag (2023:775)
.
Rätt att få ärenden behandlade vid föreningsstämman
15 §
En medlem har rätt att få ett ärende behandlat vid en  föreningsstämma om han eller hon skriftligen begär det hos  styrelsen i sådan tid att ärendet kan tas upp i kallelsen  till stämman. Begäran ska framställas på det sätt och inom  den tid som har bestämts i stadgarna, om stadgarna innehåller  bestämmelser om saken.
En medlem som har uteslutits ur föreningen har inte rätt att  få ett ärende behandlat vid stämman även om medlemskapet ännu  inte har upphört.
Sammankallande av föreningsstämma
16 §
Styrelsen kallar till föreningsstämma.
Om en föreningsstämma som ska hållas enligt denna lag,  stadgarna eller ett stämmobeslut inte sammankallas på  föreskrivet sätt, ska Bolagsverket efter ansökan genast kalla  till föreningsstämma i enlighet med 17-22 §§. Bolagsverket  får kalla till föreningsstämma på något annat lämpligt sätt,  om kallelse inte kan ske på det sätt som anges i 21 §. En  ansökan får göras av en styrelseledamot, verkställande  direktör, revisor eller röstberättigad. Föreningen ska  ersätta Bolagsverket för kostnaderna för kallelsen.
Tid för kallelse
Ordinarie föreningsstämma
17 §
En kallelse till en ordinarie föreningsstämma ska  utfärdas tidigast sex veckor och senast fyra veckor före  föreningsstämman.
I stadgarna får det bestämmas att en kallelse får utfärdas  senare än enligt första stycket, dock senast två veckor före  föreningsstämman.
Extra föreningsstämma
18 §
En kallelse till en extra föreningsstämma ska  utfärdas tidigast sex veckor och senast två veckor före  föreningsstämman.
En kallelse till en extra föreningsstämma ska dock utfärdas  senast fyra veckor före föreningsstämman, om stämman ska  behandla
1. en fråga om ändring av stadgarna,
2. en fråga om likvidation,
3. en fråga om att föreningen ska gå upp i en annan juridisk  person genom fusion, eller
4. en fråga om förenklad avveckling.
I stadgarna får det bestämmas att en kallelse enligt andra  stycket får utfärdas senare, dock senast två veckor före  föreningsstämman.
Fortsatt föreningsstämma
19 §
Om en fortsatt föreningsstämma ska hållas fyra veckor  eller senare, räknat från och med föreningsstämmans första  dag, ska det utfärdas en särskild kallelse till den fortsatta  föreningsstämman. I så fall ska 18 § om tiden för kallelse  till en extra föreningsstämma tillämpas.
Kallelse när beslut ska fattas vid två föreningsstämmor
20 §
Om det enligt lag eller stadgarna krävs att ett  beslut fattas vid två föreningsstämmor för att bli giltigt,  får en kallelse till den andra stämman inte utfärdas innan  den första stämman har hållits. I kallelsen till den andra  stämman ska styrelsen ange det beslut som den första stämman  har fattat.
Kallelsesätt
21 §
Medlemmarna ska kallas till föreningsstämman på det  sätt som har bestämts i stadgarna.
En kallelse ska även skickas med post till varje medlem vars  postadress är känd för föreningen, om
1. en ordinarie föreningsstämma ska hållas på en annan tid än  som har bestämts i stadgarna,
2. stämman ska behandla en fråga om en ändring av stadgarna  som innebär
a) att en medlems skyldighet att betala insatser eller  avgifter till föreningen ökas,
b) att en medlems rätt till föreningens vinst inskränks,
c) att en medlems rätt till föreningens tillgångar vid dess  upplösning inskränks,
d) att en medlems rätt att få ut ett belopp enligt 10 kap.  inskränks och denna ändring ska gälla även för dem som var  medlemmar i föreningen när frågan avgjordes, eller
e) att en medlems rätt att gå ur föreningen försämras och  denna ändring ska gälla även för dem som var medlemmar i  föreningen när frågan avgjordes, eller
3. stämman ska ta ställning till om föreningen ska gå upp i  en annan juridisk person genom fusion, gå i likvidation eller  upplösas genom förenklad avveckling.
I vilka fall en kallelse får skickas med elektroniska  hjälpmedel anges i 1 kap. 16 §.
Kallelsens innehåll
22 §
Kallelsen ska innehålla uppgifter om tid och plats för  föreningsstämman. Om föreningsstämman ska hållas digitalt ska  kallelsen innehålla uppgift om hur medlemmarna ska gå till  väga för att delta och för att rösta. I kallelsen ska även de  ärenden som ska behandlas på föreningsstämman tydligt anges.
Om ett ärende avser ändring av stadgarna, ska det huvudsakliga  innehållet i förslaget till ändring anges i kallelsen.
Bestämmelser om kallelsens innehåll i vissa fall finns i 6 § i  detta kapitel, 10 kap. 9 §, 13 kap. 10 §, 14 kap. 3 §, 16 kap. 
14 §, 17 kap. 6 § och 18 kap. 2 §.
Lag (2023:775)
.
Tillhandahållande av handlingar inför föreningsstämman
23 §
Styrelsen ska hålla årsredovisningen och  revisionsberättelsen och i förekommande fall  koncernredovisningen och koncernrevisionsberättelsen, eller  kopior av dessa handlingar, tillgängliga för medlemmar och  innehavare av förlagsandelar under minst två veckor närmast  före årsstämman. Handlingarna ska hållas tillgängliga hos  föreningen på den ort där styrelsen har sitt säte.
Kopior av handlingarna ska genast och utan kostnad för  mottagaren skickas med post till de personer enligt första  stycket som begär det och som uppger sin adress. I vilka fall  handlingar får skickas med elektroniska hjälpmedel anges i 1  kap. 16 §.
Handlingarna ska läggas fram på stämman.
24 §
Om föreningsstämman ska ta ställning till ett förslag  om ändring av stadgarna, ska det fullständiga förslaget  hållas tillgängligt hos föreningen för medlemmarna från  tidpunkten för kallelsen fram till föreningsstämman.
En kopia av förslaget ska genast och utan kostnad för  mottagaren skickas med post till de medlemmar som begär det  och som uppger sin adress. I vilka fall handlingar får  skickas med elektroniska hjälpmedel anges i 1 kap. 16 §.
Fel i kallelse
25 §
Om en bestämmelse i denna lag eller stadgarna som rör  kallelsen till en föreningsstämma eller tillhandahållande av  handlingar inte har följts i något ärende, får  föreningsstämman inte besluta i ärendet utan samtycke av alla  medlemmar som berörs av felet. Föreningsstämman får dock även  utan sådant samtycke avgöra ett ärende som inte har tagits  upp i kallelsen, om ärendet enligt lag eller stadgarna ska  tas upp vid föreningsstämman eller om det omedelbart  föranleds av ett annat ärende som ska avgöras. Den får också  besluta att en extra föreningsstämma ska sammankallas för att  behandla ärendet.
Föreningsstämmans öppnande
26 §
Föreningsstämman öppnas av styrelsens ordförande  eller av den som styrelsen har utsett. Om det i stadgarna har  bestämts vem som ska öppna föreningsstämman eller vara dess  ordförande, öppnas dock föreningsstämman av honom eller  henne.
Röstlängd
27 §
Vid föreningsstämman ska det upprättas en förteckning  över närvarande medlemmar, ombud och biträden, om det behövs 
(röstlängd). En medlem som har poströstat ska anses som  närvarande. I röstlängden ska det lämnas uppgifter om det  antal röster som medlemmarna har, om medlemmarna har olika  antal röster.
Röstlängden ska upprättas av föreningsstämmans ordförande, om  han eller hon har valts av föreningsstämman utan omröstning.  I annat fall ska röstlängden upprättas av den som har öppnat  föreningsstämman. Röstlängden ska godkännas av  föreningsstämman. Den gäller till dess att föreningsstämman  beslutar att ändra den.
Om föreningsstämman skjuts upp till en senare dag än närmast  följande vardag, ska en ny röstlängd upprättas om det  behövs.
Hur föreningsstämmans ordförande utses
28 §
Ordföranden vid föreningsstämman ska utses av  föreningsstämman, om inte något annat har bestämts i  stadgarna.
Styrelsens och den verkställande direktörens  upplysningsplikt
Vilka upplysningar som ska lämnas
29 §
Om någon medlem begär det och styrelsen anser att det  kan göras utan väsentlig skada för föreningen, ska styrelsen  och den verkställande direktören vid föreningsstämman lämna  upplysningar om
1. förhållanden som kan inverka på bedömningen av ett ärende  på stämman, och
2. förhållanden som kan inverka på bedömningen av föreningens  ekonomiska situation.
I en förening som ingår i en koncern avser upplysningsplikten  även föreningens förhållande till andra koncernföretag. Om  föreningen är en moderförening, avser upplysningsplikten  också koncernredovisningen och sådana förhållanden i fråga om  dotterföretag som avses i första stycket.
30 §
Om en upplysning som har begärts enligt 29 § kan  lämnas endast med stöd av uppgifter som inte är tillgängliga  vid föreningsstämman, ska upplysningen inom två veckor efter  stämman hållas tillgänglig i skriftlig form hos föreningen  för medlemmarna och skickas till varje medlem som har begärt  upplysningen.
Upplysningar som kan medföra väsentlig skada för föreningen
31 §
Om styrelsen bedömer att en upplysning som har  begärts enligt 29 § inte kan lämnas till medlemmarna utan  väsentlig skada för föreningen, ska den medlem som har begärt  upplysningen omedelbart underrättas om det.
Om medlemmen begär det inom två veckor från det att han eller  hon underrättades enligt första stycket, ska styrelsen lämna  upplysningen till föreningens revisor. Upplysningen ska  lämnas till revisorn inom två veckor efter medlemmens  begäran.
32 §
Om den begärda upplysningen har lämnats till  föreningens revisor, ska denne inom två veckor därefter lämna  ett skriftligt yttrande till styrelsen. Av yttrandet ska det  framgå om den begärda upplysningen enligt revisorns mening  borde ha lett till någon ändring i revisionsberättelsen eller  i förekommande fall koncernrevisionsberättelsen eller på  något annat sätt ger anledning till erinran. Om så är fallet,  ska ändringen eller erinran anges i yttrandet.
Styrelsen ska hålla revisorns yttrande tillgängligt hos  föreningen för medlemmarna och skicka en kopia av det till  varje medlem som har begärt upplysningen.
Majoritetskrav vid stämmobeslut
Majoritetskrav vid andra beslut än val
33 §
Föreningsstämmans beslut utgörs av den mening som har  fått mer än hälften av de avgivna rösterna. Vid lika röstetal  har ordföranden utslagsröst.
Första stycket gäller inte om något annat följer av denna lag  eller har bestämts i stadgarna. I de fall som avses i 35 och 
36 §§ i detta kapitel och i 16 kap. 15 §, 17 kap. 2 § och 18  kap. 2 § får det i stadgarna dock endast tas in längre gående  villkor än de som anges i nämnda bestämmelser.
Majoritetskrav vid val
34 §
Vid val anses den som har fått flest röster vara  vald. Vid lika röstetal avgörs valet genom lottning, om inte  föreningsstämman före valet har beslutat något annat.
Första stycket gäller inte om något annat har bestämts i  stadgarna.
Majoritetskrav vid ändring av stadgarna
35 §
Ett beslut om ändring av stadgarna är giltigt om  minst två tredjedelar av de röstande har röstat för det, om  inte något annat följer av 36 §.
36 §
Ett beslut om ändring av stadgarna som innebär att en  medlems skyldighet att betala insatser eller avgifter till  föreningen ökas eller att medlemmens rätt till vinst  inskränks är giltigt om minst tre fjärdedelar av de röstande  har röstat för det.
Ett beslut om ändring av stadgarna är giltigt om samtliga  röstande på föreningsstämman har röstat för det, om beslutet  innebär att
1. en medlems rätt till föreningens tillgångar vid dess  upplösning inskränks,
2. en medlems rätt att få ut ett belopp enligt 10 kap.  inskränks och denna ändring ska gälla även för dem som var  medlemmar i föreningen när frågan avgjordes, eller
3. en medlems rätt att gå ur föreningen försämras och denna  ändring ska gälla även för dem som var medlemmar i föreningen  när frågan avgjordes.
Ett beslut om att i stadgarna ta in sådana bestämmelser som  avses i 10 kap. 11 § andra stycket är giltigt om samtliga  röstberättigade i föreningen har röstat för det.
Lag (2018:1160)
.
Jäv
37 §
En medlem får inte själv eller genom ombud rösta i en  fråga om
1. en talan mot medlemmen,
2. medlemmens befrielse från skadeståndsansvar eller någon  annan skyldighet gentemot föreningen, eller
3. en talan eller befrielse som avses i 1 eller 2 och som  gäller någon annan, om medlemmen har ett väsentligt intresse  i frågan som kan strida mot föreningens intresse.
Bestämmelserna om medlem i första stycket tillämpas också på  ett ombud för en medlem.
Generell inskränkning i föreningsstämmans beslutanderätt
38 §
Föreningsstämman får inte fatta ett beslut som är  ägnat att ge en otillbörlig fördel åt en medlem eller någon  annan till nackdel för föreningen eller någon annan medlem.
Stämmoprotokoll
39 §
Ordföranden ska se till att det förs ett protokoll  vid föreningsstämman.
I protokollet ska det antecknas vilka beslut som  föreningsstämman har fattat. Om ett beslut har fattats genom  omröstning, ska det antecknas i protokollet hur omröstningen  har utfallit. Har en röstlängd upprättats, ska denna tas in i  eller läggas som en bilaga till protokollet.
Protokollet ska undertecknas av protokollföraren. Det ska  justeras av ordföranden, om denne inte har fört protokollet,  och av minst en justeringsman som har utsetts av  föreningsstämman.
39 a §
Vid ett beslut av föreningsstämman att godkänna en  fusionsplan som avser en gränsöverskridande fusion ska  föreningen i protokollet eller i en bilaga till protokollet  anteckna vilka medlemmar som har röstat mot förslaget att  godkänna planen.
Lag (2022:1648)
.
40 §
Senast tre veckor efter stämman ska protokollet  hållas tillgängligt hos föreningen för medlemmarna och  innehavare av förlagsandelar.
Protokollet ska förvaras på ett betryggande sätt.
Fullmäktige
Fullmäktiges uppgifter
41 §
I stadgarna får det bestämmas att medlemmarnas  beslutanderätt i alla eller vissa angelägenheter ska utövas  av särskilt utsedda representanter (fullmäktige).
Om fullmäktige ska förekomma, ska stadgarna innehålla  uppgifter om
1. i vilken utsträckning fullmäktige utövar medlemmarnas  beslutanderätt, och
2. hur fullmäktige ska utses.
Fullmäktigemöte
42 §
Det som sägs i denna lag om föreningsstämma gäller,  om inte något annat anges, även ett möte där medlemmarnas  beslutanderätt utövas av fullmäktige (fullmäktigemöte).
Om medlemmarnas rätt utövas av fullmäktige, gäller det som  sägs tidigare i detta kapitel om medlemmarna i fråga om  fullmäktige. En fullmäktig får dock inte delta i ett  fullmäktigemöte genom ombud. Han eller hon får inte heller  anlita biträde vid ett sådant möte, om inte något annat har  bestämts i stadgarna eller beslutas vid mötet.
Vid ett fullmäktigemöte ska ett beslut enligt 8 § om rätt för  den som inte är fullmäktig att närvara eller på annat sätt  följa förhandlingarna fattas med tillämpning av 33 § första  stycket.
Fullmäktiges mandattid
43 §
I stadgarna ska tiden för en fullmäktigs uppdrag  anges. Tiden för uppdraget får inte vara längre än tre år.
Vem som får utses till fullmäktig
44 §
Endast den som är medlem i föreningen eller den som  enligt 7 kap. 7 § ändå kan väljas till styrelseledamot får  utses till fullmäktig, om inte något annat har bestämts i  stadgarna.
Suppleanter för fullmäktige
45 §
För fullmäktige får det utses en eller flera  suppleanter. Bestämmelserna i 43 och 44 §§ gäller i  tillämpliga delar även för en suppleant.
Medlemmars rättigheter om fullmäktige har utsetts
46 §
Medlemmar som inte är fullmäktige har inte rätt att  delta i ett fullmäktigemöte och ska inte heller kallas till  ett sådant möte, om det inte har bestämts något annat i  stadgarna. Även om fullmäktige har utsetts, har medlemmarna  dock rätt att
1. få ärenden behandlade på ett fullmäktigemöte enligt 15 §,
2. ta del av handlingar inför ett fullmäktigemöte enligt 23  och 24 §§, och
3. ta del av protokollet från ett fullmäktigemöte enligt 40 §  första stycket.
När det gäller beslut av fullmäktige i frågor som avses i 36 
§ i detta kapitel eller 16 kap. 27 § ska medlemmarna  underrättas om beslutet. Underrättelsen ska skickas med post,  om inte något annat har bestämts i stadgarna.
Talan mot föreningsstämmobeslut
47 §
Om ett beslut av föreningsstämman inte har kommit  till i behörig ordning eller på något annat sätt strider mot  denna lag, tillämplig lag om årsredovisning eller stadgarna,  får en föreningsmedlem, en innehavare av förlagsandelar,  styrelsen, en styrelseledamot eller den verkställande  direktören föra talan mot föreningen vid allmän domstol om  att beslutet ska upphävas eller ändras.
48 §
En talan enligt 47 § ska väckas inom tre månader från  dagen för beslutet. Om talan inte väcks inom denna tid, är  rätten att föra talan förlorad.
Talan får väckas senare än enligt första stycket, när
1. beslutet är sådant att det inte kan fattas ens med alla  medlemmars samtycke,
2. samtycke till beslutet krävs av alla eller vissa medlemmar  och något sådant samtycke inte har getts, eller
3. kallelse till föreningsstämman inte har skett eller de  bestämmelser om kallelse som gäller för föreningen i  väsentliga delar inte har följts.
I fråga om ett beslut att godkänna en fusionsplan som avser  en gränsöverskridande fusion gäller, utöver det som sägs i  första stycket, att talan inte får väckas efter det att  Bolagsverket eller allmän domstol genom ett beslut som har  fått laga kraft har lämnat tillstånd till att verkställa  fusionsplanen enligt 16 kap. 22 eller 23 §. Andra stycket ska  inte tillämpas i fråga om en sådan fusion.
49 §
Om föreningsstämmans beslut upphävs eller ändras  genom en dom, gäller domen även för de medlemmar och  innehavare av förlagsandelar som inte har fört talan.
Domstolen får ändra föreningsstämmans beslut endast om det  kan fastställas vilket innehåll beslutet rätteligen borde ha  haft.
Styrelsens talan mot föreningen
50 §
Om styrelsen vill väcka en talan mot föreningen, ska  styrelsen sammankalla en föreningsstämma för val av en  ställföreträdare som ska föra föreningens talan i tvisten.  Stämningen ska delges den valda ställföreträdaren.
Skiljeförfarande
51 §
En bestämmelse i stadgarna om att en tvist mellan  föreningen och styrelsen, en styrelseledamot, den  verkställande direktören, en likvidator, en medlem, en  röstberättigad som inte är medlem eller en innehavare av  förlagsandelar ska avgöras av en eller flera skiljemän, har  samma verkan som ett skiljeavtal.
Om styrelsen begär ett skiljeförfarande mot föreningen, ska 
50 § tillämpas. Är det fråga om en talan av styrelsen mot  föreningsstämmans beslut, är rätten till talan inte förlorad  enligt 48 §, om styrelsen inom den tid som anges där har  kallat till föreningsstämma enligt 50 §.
7 kap. Föreningens ledning
Styrelse
1 §
En ekonomisk förening ska ha en styrelse med tre eller  flera ledamöter.
Av 3 kap. 1 § framgår att antalet styrelseledamöter eller  lägsta och högsta antalet styrelseledamöter ska anges i  stadgarna.
2 §
Bestämmelser om arbetstagarrepresentanter i styrelsen  finns i lagen (1987:1245) om styrelserepresentation för de  privatanställda och i lagen (2008:9) om arbetstagares  medverkan vid gränsöverskridande fusioner, delningar och  ombildningar. Om inte något annat följer av dessa lagar eller  denna lag, ska arbetstagarrepresentanter jämställas med  styrelseledamöter när denna lag tillämpas.
När antalet styrelseledamöter och styrelsesuppleanter anges i  stadgarna, ska arbetstagarrepresentanter som utses enligt  lagen om styrelserepresentation för de privatanställda inte  räknas med. Det som anges i stadgarna om tiden för  styrelseledamöters och styrelsesuppleanters uppdrag ska inte  gälla för sådana arbetstagarrepresentanter.
Lag (2022:1648)
.
Styrelsesuppleanter
3 §
För styrelseledamöterna får det utses en eller flera  suppleanter. Av 3 kap. 1 § framgår att antalet suppleanter  eller lägsta och högsta antalet suppleanter ska anges i  stadgarna.
Bestämmelserna i denna lag om styrelseledamöter gäller i  tillämpliga delar även suppleanter.
Styrelsens uppgifter
4 §
Styrelsen ska
1. ansvara för föreningens organisation och förvaltningen av  föreningens angelägenheter,
2. fortlöpande bedöma föreningens och, om föreningen är en  moderförening, koncernens ekonomiska situation, och
3. se till att föreningens organisation är utformad så att  bokföringen, medelsförvaltningen och föreningens ekonomiska  förhållanden i övrigt kontrolleras på ett betryggande sätt.
Om vissa uppgifter delegeras till en eller flera av  styrelsens ledamöter eller till andra, ska styrelsen handla  med omsorg och fortlöpande kontrollera om delegationen kan  upprätthållas.
5 §
Styrelsen ska meddela skriftliga instruktioner för när  och hur sådana uppgifter som behövs för styrelsens bedömning  enligt 4 § första stycket 2 ska samlas in och rapporteras  till styrelsen. Några instruktioner behöver dock inte  meddelas om de med hänsyn till föreningens begränsade storlek  och verksamhet skulle sakna betydelse för rapporteringen till  styrelsen.
Hur styrelsen utses
6 §
Styrelsen väljs av föreningsstämman. I stadgarna får  det bestämmas att en eller flera styrelseledamöter ska utses  på något annat sätt. Styrelsen eller en styrelseledamot får  dock inte ges rätt att utse styrelseledamöter.
Vem som kan vara styrelseledamot
7 §
Styrelseledamöterna ska vara medlemmar i föreningen,  om inte stadgarna tillåter något annat. Den som enligt lag är  ställföreträdare för en medlem eller, om en juridisk person  är medlem, den som är ledamot av styrelsen för den juridiska  personen eller delägare i denna, får dock vara  styrelseledamot utan att vara medlem i föreningen, även om  stadgarna saknar en bestämmelse om det.
Första stycket gäller inte sådana arbetstagarrepresentanter  som avses i 2 §.
Bosättningskrav för styrelseledamöterna
8 §
Minst hälften av styrelseledamöterna ska vara bosatta  inom Europeiska ekonomiska samarbetsområdet. Bolagsverket får  i ett enskilt fall besluta om undantag från  bosättningskravet, om det finns särskilda skäl för det.
Hinder mot att vara styrelseledamot
9 §
En juridisk person får inte vara styrelseledamot.
10 §
Den som är underårig eller i konkurs eller har  förvaltare enligt 11 kap. 7 § föräldrabalken får inte vara  styrelseledamot. Att detsamma gäller den som har  näringsförbud framgår av 11 § lagen (2014:836) om  näringsförbud.
11 §
Den som inte avser att ta del i styrelsens verksamhet  enligt denna lag får inte utses till styrelseledamot utan  godtagbara skäl.
En styrelseledamots mandattid
12 §
En styrelseledamots uppdrag gäller för den tid som  har bestämts i stadgarna. Mandattiden får inte omfatta mer än  fyra räkenskapsår och ska bestämmas så att uppdraget upphör  vid slutet av den ordinarie föreningsstämma där det hålls  styrelseval.
När en ändring i styrelsens sammansättning får verkan
13 §
Ändringar i styrelsens sammansättning har verkan  först från den tidpunkt då anmälan om registrering enligt 
44 § kom in till Bolagsverket eller från den senare tidpunkt  som anges i det beslut som anmälan grundar sig på.
En styrelseledamots förtida avgång
14 §
Ett uppdrag som styrelseledamot upphör i förtid om  styrelseledamoten eller den som har utsett honom eller henne  anmäler att uppdraget ska upphöra. Anmälan om avgången ska  göras hos styrelsen. Om en styrelseledamot som inte är vald  av föreningsstämman vill avgå, ska anmälan också göras hos  den som har utsett honom eller henne.
I fråga om verkan av styrelseledamotens avgång gäller 13 §.
15 §
Om en styrelseledamots uppdrag upphör i förtid eller  om 7 eller 10 § hindrar honom eller henne från att vara  styrelseledamot och det inte finns någon suppleant som kan gå  in i hans eller hennes ställe, ska övriga styrelseledamöter  vidta åtgärder för att en ny styrelseledamot utses för den  återstående mandattiden. Sådana åtgärder behöver dock inte  vidtas, om den förra styrelseledamoten var en sådan  arbetstagarrepresentant som avses i 2 §.
En ny styrelseledamot behöver inte väljas förrän vid nästa  årsstämma, om det är föreningsstämman som ska välja  styrelseledamoten och styrelsen är beslutsför med kvarstående  ledamöter och suppleanter.
Bolagsverkets beslut om ersättare för en styrelseledamot
16 §
Om det inte har utsetts en styrelseledamot som enligt  stadgarna ska utses på något annat sätt än av  föreningsstämman, ska Bolagsverket efter en ansökan utse en  ersättare. Ansökan får göras av en styrelseledamot, en  medlem, en borgenär eller någon annan vars rätt kan vara  beroende av att det finns någon som kan företräda  föreningen.
Styrelsens ordförande
17 §
En av styrelsens ledamöter ska vara ordförande i  styrelsen. Ordföranden ska leda styrelsens arbete och bevaka  att styrelsen fullgör sina uppgifter enligt 4 och 5 §§.
Styrelsen väljer ordförande, om inte något annat har bestämts  i stadgarna eller beslutats av föreningsstämman. Vid lika  röstetal avgörs valet genom lottning.
Styrelsens sammanträden
18 §
Styrelsens ordförande ska se till att sammanträden  hålls när det behövs. Styrelsen ska alltid sammankallas om en  styrelseledamot eller den verkställande direktören begär  det.
19 §
Den verkställande direktören har, även om han eller  hon inte är styrelseledamot, rätt att närvara och yttra sig  vid styrelsens sammanträden, om styrelsen inte i ett enskilt  fall bestämmer något annat.
20 §
Om en styrelseledamot inte kan närvara vid ett  sammanträde och det finns en suppleant som ska delta i hans  eller hennes ställe, ska denne ges tillfälle till det.
En sådan suppleant för en arbetstagarledamot som har utsetts  enligt lagen (1987:1245) om styrelserepresentation för de  privatanställda ska alltid få underlag och ges tillfälle att  delta i behandlingen av styrelsens ärenden på samma sätt som  en styrelseledamot.
Styrelsens beslutsförhet
21 §
Styrelsen är beslutsför, om mer än hälften av hela  antalet styrelseledamöter, eller det högre antal som har  bestämts i stadgarna, är närvarande. Vid bedömningen av om  styrelsen är beslutsför ska styrelseledamöter som är jäviga  enligt 23 § anses som frånvarande.
Beslut får inte fattas i ett ärende, om inte samtliga  styrelseledamöter, för det fall det är möjligt, har
1. fått tillfälle att delta i ärendets behandling, och
2. fått ett tillfredsställande underlag för att avgöra  ärendet.
Majoritetskrav vid styrelsebeslut
22 §
Som styrelsens beslut gäller den mening som mer än  hälften av de närvarande röstar för vid sammanträdet, om det  enligt stadgarna inte krävs en särskild röstmajoritet. Vid  lika röstetal har ordföranden utslagsröst.
Är styrelsen inte fulltalig, ska de som röstar för beslutet  dock utgöra mer än en tredjedel av hela antalet  styrelseledamöter, om inte något annat har bestämts i  stadgarna.
Jäv för en styrelseledamot
23 §
En styrelseledamot får inte handlägga en fråga om
1. avtal mellan styrelseledamoten och föreningen,
2. avtal mellan föreningen och tredje man, om  styrelseledamoten har ett väsentligt intresse i frågan som  kan strida mot föreningens intresse, eller
3. avtal mellan föreningen och en juridisk person som  styrelseledamoten ensam eller tillsammans med någon annan får  företräda.
Första stycket 3 gäller inte om föreningens motpart är ett  företag i samma koncern eller i en företagsgrupp av  motsvarande slag.
Med avtal som avses i första stycket jämställs en rättegång  eller någon annan talan.
Styrelseprotokoll
24 §
Vid styrelsens sammanträden ska det föras protokoll.  I protokollet ska de beslut som styrelsen har fattat  antecknas.
Protokollet ska undertecknas av den som har varit  protokollförare. Det ska justeras av ordföranden, om denne  inte har fört protokollet, och av ytterligare en ledamot som  styrelsen har utsett.
Styrelseledamöterna och den verkställande direktören har rätt  att få en avvikande mening antecknad till protokollet.
25 §
Styrelsens protokoll ska föras i nummerföljd och  förvaras på ett betryggande sätt.
Arvode och annan ersättning till styrelseledamöter
26 §
Föreningsstämman ska besluta om arvode och annan  ersättning till var och en av styrelseledamöterna för deras  styrelseuppdrag.
I stadgarna får det bestämmas att stämman får besluta om en  samlad ersättning till flera eller samtliga styrelseledamöter  som därefter fördelas av styrelsen.
Verkställande direktör
27 §
Styrelsen får utse en verkställande direktör.
Vice verkställande direktör
28 §
Om föreningen har en verkställande direktör, får  styrelsen utse en eller flera vice verkställande direktörer.  Bestämmelserna i denna lag om den verkställande direktören  ska i tillämpliga delar gälla även en vice verkställande  direktör.
Om det har utsetts flera vice verkställande direktörer, ska  styrelsen meddela skriftliga instruktioner om i vilken  inbördes ordning dessa ska gå in i den verkställande  direktörens ställe.
Den verkställande direktörens uppgifter
29 §
Den verkställande direktören ska sköta den löpande  förvaltningen enligt styrelsens riktlinjer och anvisningar.
Den verkställande direktören får dessutom utan styrelsens  bemyndigande vidta en åtgärd som med hänsyn till omfattningen  och arten av föreningens verksamhet är av ovanligt slag eller  av stor betydelse, om styrelsens beslut inte kan avvaktas  utan väsentlig olägenhet för föreningens verksamhet. I ett  sådant fall ska styrelsen så snart som möjligt underrättas om  åtgärden.
Den verkställande direktören ska vidta de åtgärder som är  nödvändiga för att föreningens bokföring ska fullgöras i  överensstämmelse med lag och för att medelsförvaltningen ska  skötas på ett betryggande sätt.
Bosättningskrav för den verkställande direktören
30 §
Den verkställande direktören ska vara bosatt inom  Europeiska ekonomiska samarbetsområdet. Bolagsverket får i  ett enskilt fall besluta om undantag från bosättningskravet,  om det finns särskilda skäl för det.
Hinder mot att vara verkställande direktör
31 §
Den som är underårig eller i konkurs eller har  förvaltare enligt 11 kap. 7 § föräldrabalken får inte vara  verkställande direktör. Att detsamma gäller den som har  näringsförbud framgår av 11 § lagen (2014:836) om  näringsförbud.
32 §
Den som inte avser att utföra en verkställande  direktörs uppgifter enligt denna lag får inte utses till  verkställande direktör.
När ett beslut att utse en verkställande direktör får  verkan 33 § Ett beslut att utse en verkställande direktör  i föreningen och ett beslut om den verkställande direktörens  avgång eller entledigande har verkan från den tidpunkt då  anmälan om registrering enligt 44 § kom in till Bolagsverket  eller från den senare tidpunkt som anges i beslutet.
Jäv för den verkställande direktören
34 §
Den verkställande direktören får inte handlägga en  fråga om
1. avtal mellan honom eller henne och föreningen,
2. avtal mellan föreningen och tredje man, om den  verkställande direktören har ett väsentligt intresse i frågan  som kan strida mot föreningens intresse, eller
3. avtal mellan föreningen och en juridisk person som den  verkställande direktören ensam eller tillsammans med någon  annan får företräda.
Första stycket 3 gäller inte om föreningens motpart är ett  företag i samma koncern eller företagsgrupp av motsvarande  slag.
Med avtal som avses i första stycket jämställs en rättegång  eller någon annan talan.
Rätt att företräda föreningen
Styrelsen som föreningens ställföreträdare
35 §
Styrelsen företräder föreningen och tecknar dess  firma.
Handlingar som enligt denna lag ska undertecknas av styrelsen  ska skrivas under av minst hälften av hela antalet  styrelseledamöter.
Den verkställande direktören som föreningens  ställföreträdare
36 §
Den verkställande direktören får alltid företräda  föreningen och teckna dess firma när det gäller uppgifter som  han eller hon får sköta enligt 29 §.
En särskild firmatecknare som föreningens ställföreträdare
37 §
Styrelsen får bemyndiga en styrelseledamot, den  verkställande direktören eller någon annan att företräda  föreningen och teckna dess firma (särskild firmatecknare).  Styrelsen får när som helst återkalla bemyndigandet.
I stadgarna får det bestämmas att styrelsen inte får lämna  ett bemyndigande eller att det får lämnas endast på vissa  villkor.
Krav på en särskild firmatecknare
38 §
Minst en särskild firmatecknare ska vara bosatt inom  Europeiska ekonomiska samarbetsområdet. Bolagsverket får i  ett enskilt fall besluta om undantag från bosättningskravet,  om det finns särskilda skäl för det. I övrigt ska 31 och 34 
§§ tillämpas på en firmatecknare som inte är styrelseledamot  eller verkställande direktör.
När ett bemyndigande att vara särskild firmatecknare får  verkan
39 §
Ett bemyndigande som avses i 37 § eller en  återkallelse av ett sådant bemyndigande har verkan från den  tidpunkt då anmälan om registrering enligt 44 § kom in till  Bolagsverket eller från den senare tidpunkt som anges i  bemyndigandet eller återkallelsen.
Inskränkningar i firmateckningsrätt
40 §
Styrelsen får besluta att rätten att företräda  föreningen och teckna dess firma får utövas endast av två  eller flera personer i förening. Någon annan inskränkning i  en firmatecknares rätt att teckna föreningens firma får inte  registreras enligt 44 §.
Särskild delgivningsmottagare
41 §
Om föreningen inte har någon behörig ställföreträdare  som är bosatt i Sverige, ska styrelsen bemyndiga en person  som är bosatt här att för föreningens räkning ta emot  delgivning (särskild delgivningsmottagare). Ett sådant  bemyndigande får inte lämnas till någon som är underårig  eller har förvaltare enligt 11 kap. 7 § föräldrabalken.
Generella inskränkningar i en ställföreträdares kompetens
42 §
Styrelsen eller någon annan ställföreträdare för  föreningen får inte rättshandla eller vidta någon annan  åtgärd som är ägnad att ge en otillbörlig fördel åt en medlem  eller någon annan till nackdel för föreningen eller någon  annan medlem.
En ställföreträdare för föreningen får inte heller följa en  anvisning av föreningsstämman eller något annat  föreningsorgan, om anvisningen inte gäller därför att den  strider mot denna lag, tillämplig lag om årsredovisning eller  stadgarna.
Kompetensöverskridande
43 §
Om styrelsen eller en särskild firmatecknare har  rättshandlat för föreningen i strid med bestämmelserna i  denna lag om föreningsorganens behörighet, gäller  rättshandlingen inte mot föreningen. Detsamma är fallet om en  verkställande direktör genom en rättshandling har överskridit  sin behörighet enligt 29 § och föreningen visar att motparten  insåg eller borde ha insett behörighetsöverskridandet.
En rättshandling gäller inte heller mot föreningen om  styrelsen, en verkställande direktör eller en särskild  firmatecknare har överskridit sin befogenhet och föreningen  visar att motparten insåg eller borde ha insett  befogenhetsöverskridandet. Detta gäller dock inte när  styrelsen eller en verkställande direktör har överträtt en  bestämmelse om föremålet för föreningens verksamhet eller  andra bestämmelser som har meddelats i stadgarna eller av ett  annat föreningsorgan.
Registrering
44 §
Föreningen ska för registrering i föreningsregistret  anmäla
1. föreningens postadress,
2. vem som har utsetts till styrelseledamot,  styrelsesuppleant, styrelsens ordförande, verkställande  direktör, vice verkställande direktör och särskild  delgivningsmottagare, och
3. hur föreningens firma tecknas och vem som har  firmateckningsrätt.
Anmälan ska innehålla uppgifter om postadress för de personer  som anges i första stycket 2 och 3. Om postadressen avviker  från personernas hemvist, ska även hemvisten anges. Anmälan  ska vidare innehålla uppgifter om de angivna personernas  personnummer eller, om sådant saknas, födelsedatum. Om en  styrelseledamot eller en styrelsesuppleant har utsetts enligt  lagen (1987:1245) om styrelserepresentation för de  privatanställda eller lagen (2008:9) om arbetstagares  medverkan vid gränsöverskridande fusioner, delningar och  ombildningar, ska detta anges.
Även den som anmälan gäller har rätt att göra en anmälan  enligt första stycket. Den som har utsetts till en sådan  befattning som avses i första stycket 2 har även rätt att  anmäla företrädarens avgång.
Lag (2022:1648)
.
45 §
En anmälan enligt 44 § ska göras första gången när  föreningen enligt 2 kap. 2 § anmäls för registrering och  därefter genast när ett förhållande som har anmälts eller ska  anmälas för registrering har ändrats.
Anmälan om aktieinnehav
46 §
En styrelseledamot och en verkställande direktör ska  till föreningens styrelse anmäla sitt innehav av aktier i ett  aktiebolag inom samma koncern som föreningen när de  tillträder sitt uppdrag, om någon sådan anmälan inte har  gjorts dessförinnan. Förändringar i aktieinnehavet ska  anmälas inom en månad.
Styrelsen ska så snart som möjligt föra in de anmälda  uppgifterna i en särskild förteckning. För förteckningen  gäller 5 kap. 2 och 5-7 §§.
Första och andra styckena gäller inte om styrelseledamoten  eller den verkställande direktören är anmälningsskyldig  enligt artikel 19 i Europaparlamentets och rådets förordning 
(EU) nr 596/2014 av den 16 april 2014 om marknadsmissbruk 
(marknadsmissbruksförordning) och om upphävande av  Europaparlamentets och rådets direktiv 2003/6/EG och  kommissionens direktiv 2003/124/EG, 2003/125/EG och 
2004/72/EG.
Revisionsutskott
47 §
I en ekonomisk förening vars överlåtbara värdepapper  är upptagna till handel på en reglerad marknad ska styrelsen  ha ett revisionsutskott. Utskottets ledamöter får inte vara  anställda av föreningen. Minst en ledamot ska ha  redovisnings- eller revisionskompetens. Utskottet ska utse en  av ledamöterna att vara dess ordförande.
Föreningen får besluta att styrelsen inte ska ha något  revisionsutskott, förutsatt att styrelsen
1. fullgör de uppgifter som anges i 48 § och de uppgifter som  revisionsutskottet har enligt Europaparlamentets och rådets  förordning (EU) nr 537/2014 av den 16 april 2014 om särskilda  krav avseende lagstadgad revision av företag av allmänt  intresse och om upphävande av kommissionens beslut 
2005/909/EG, i den ursprungliga lydelsen, och
2. uppfyller det krav som anges i första stycket tredje  meningen.
48 §
Revisionsutskottet ska, utan att det påverkar  styrelsens ansvar och uppgifter i övrigt,
1. övervaka föreningens finansiella rapportering och lämna  rekommendationer och förslag för att säkerställa  rapporteringens tillförlitlighet,
2. med avseende på den finansiella rapporteringen övervaka  effektiviteten i föreningens interna kontroll, internrevision  och riskhantering,
3. hålla sig informerat om revisionen av årsredovisningen och  koncernredovisningen och om slutsatserna av  Revisorsinspektionens kvalitetskontroll,
4. informera styrelsen om resultatet av revisionen och på  vilket sätt revisionen bidrog till den finansiella  rapporteringens tillförlitlighet och om vilken funktion  utskottet har haft,
5. granska och övervaka revisorns opartiskhet och  självständighet och då särskilt uppmärksamma om revisorn  tillhandahåller föreningen andra tjänster än revision, och
6. biträda vid upprättandet av förslag till föreningsstämmans  beslut om revisorsval.
Om föreningen har en valberedning som medlemmarna har ett  betydande inflytande i, får föreningen ge valberedningen i  uppgift att i stället för revisionsutskottet biträda vid  upprättandet av förslag till föreningsstämmans beslut om  revisorsval.
8 kap. Revision
Skyldighet att ha revisor
1 §
En ekonomisk förening ska ha minst en revisor.
Revisorssuppleanter
2 §
För en revisor får det utses en eller flera  suppleanter.
Bestämmelserna i denna lag om revisorer gäller i tillämpliga  delar även suppleanter.
Revisorns uppgifter
3 §
Revisorn ska granska föreningens årsredovisning och  bokföring samt styrelsens och den verkställande direktörens  förvaltning. Granskningen ska vara så ingående och omfattande  som god revisionssed kräver. Granskningen ska dessutom  utföras med professionell skepticism, om revisorn är en  auktoriserad eller godkänd revisor eller ett registrerat  revisionsbolag.
Om föreningen är en moderförening ska revisorn även granska  koncernredovisningen, om en sådan har upprättats, och  koncernföretagens inbördes förhållanden.
4 §
Revisorn ska följa föreningsstämmans anvisningar, om  de inte strider mot lag, stadgarna eller god revisionssed.
5 §
Revisorn ska efter varje räkenskapsår lämna en  revisionsberättelse till föreningsstämman. Bestämmelser om  berättelsens innehåll och den tidpunkt då den ska lämnas till  föreningens styrelse finns i 32-39 och 56-58 §§.
Om föreningen är en moderförening som är skyldig att upprätta  en koncernredovisning, ska revisorn även lämna en  koncernrevisionsberättelse enligt 41 och 59 §§.
6 §
I samband med revisionen ska revisorn till styrelsen  och den verkställande direktören framföra de erinringar och  påpekanden som följer av god revisionssed. Bestämmelser om  erinringar finns i 42 §.
Tillhandahållande av upplysningar
7 §
Föreningen ska ge revisorn tillfälle att genomföra  granskningen i den omfattning som revisorn anser är nödvändig.  Föreningen ska lämna de upplysningar och den hjälp som  revisorn begär.
Samma skyldigheter har ett dotterföretag och dess revisor  gentemot en revisor i moderföreningen.
Lag (2020:986)
.
Hur en revisor utses
8 §
En revisor väljs av föreningsstämman. I stadgarna får  det bestämmas att revisorn ska utses på något annat sätt.
I 9, 10, 29 och 30 §§ finns det bestämmelser om att  Bolagsverket i vissa fall ska utse en revisor.
Medrevisor på initiativ av någon röstberättigad
9 §
Bolagsverket ska, efter ansökan från en eller flera  röstberättigade, utse en revisor som ska delta i revisionen  tillsammans med övriga revisorer.
Ansökan får göras av röstberättigade som tillsammans utgör  minst en tiondel av samtliga röstberättigade i föreningen.
Ansökan får också göras av varje röstberättigad, om
1. ett förslag att utse en revisor har behandlats på en  föreningsstämma, och
2. minst en tiondel av samtliga röstberättigade i föreningen  eller minst en tredjedel av de röstberättigade som är  närvarande vid stämman har röstat för förslaget.
Ett förslag enligt andra stycket får framställas av en  röstberättigad på en föreningsstämma där revisorsval ska  hållas eller förslaget enligt kallelsen till stämman ska  behandlas.
Lag (2020:986)
.
9 a §
Bolagsverket ska ge föreningens styrelse tillfälle att  yttra sig innan verket utser en revisor enligt 9 §. Beslutet  ska avse tiden till och med årsstämman under nästa  räkenskapsår.
Lag (2020:986)
.
Medrevisor på initiativ av innehavare av förlagsandelar
10 §
Innehavare av förlagsandelar som företräder  förlagsinsatser till ett sammanlagt belopp motsvarande minst  en tiondel av det totalt inbetalda insatskapitalet får hos  styrelsen begära att en medrevisor utses. Styrelsen ska  därefter inom två månader ansöka hos Bolagsverket om att en  sådan revisor utses. Om styrelsen inte ansöker i rätt tid,  får ansökan göras av var och en som innehar en förlagsandel i  föreningen.
Bolagsverket ska ge föreningens styrelse tillfälle att yttra  sig innan verket utser en revisor. Beslutet ska avse tiden  till och med årsstämman under nästa räkenskapsår.
Bosättningskrav för en revisor
11 §
En revisor som inte är auktoriserad eller godkänd  revisor ska vara bosatt inom Europeiska ekonomiska  samarbetsområdet, om inte också en auktoriserad eller godkänd  revisor deltar i revisionen. Bolagsverket får i ett enskilt  fall besluta om undantag från bosättningskravet, om det finns  särskilda skäl för det.
Hinder mot att vara revisor
12 §
Den som är underårig eller i konkurs eller har fått  näringsförbud eller har förvaltare enligt 11 kap. 7 §  föräldrabalken får inte vara revisor.
Kompetenskrav
13 §
En revisor ska ha den insikt i och erfarenhet av  redovisning och ekonomiska förhållanden som med hänsyn till  arten och omfattningen av föreningens verksamhet krävs för  att fullgöra uppdraget.
14 §
Minst en revisor ska vara auktoriserad revisor, om  föreningen uppfyller minst två av följande villkor:
1. medelantalet anställda i föreningen har under vart och ett  av de två senaste räkenskapsåren uppgått till mer än 50,
2. föreningens redovisade balansomslutning har för vart och  ett av de två senaste räkenskapsåren uppgått till mer än 
40 miljoner kronor,
3. föreningens redovisade nettoomsättning har för vart och  ett av de två senaste räkenskapsåren uppgått till mer än 
80 miljoner kronor.
För en förening som omfattas av första stycket får  Bolagsverket besluta att det i stället för en auktoriserad  revisor får utses en viss godkänd revisor. Förutsättningar  för detta är att den godkända revisorn är revisor i  föreningen och att det finns särskilda skäl. Vid bedömningen  av om det finns särskilda skäl ska revisorns kompetens och  erfarenhet av föreningen beaktas särskilt. Beslutet ska  tidsbegränsas och får avse högst fem år.
15 §
Bestämmelserna i 14 § tillämpas även på en  moderförening i en koncern, om koncernen uppfyller minst två  av följande villkor:
1. medelantalet anställda i koncernen har under vart och ett  av de två senaste räkenskapsåren uppgått till mer än 50,
2. koncernföretagens redovisade balansomslutning har för vart  och ett av de två senaste räkenskapsåren uppgått till mer än 
40 miljoner kronor,
3. koncernföretagens redovisade nettoomsättning har för vart  och ett av de två senaste räkenskapsåren uppgått till mer än 
80 miljoner kronor.
Vid tillämpningen av första stycket 2 och 3 ska fordringar  och skulder mellan koncernföretag och internvinster  elimineras. Detsamma gäller för intäkter och kostnader som  hänför sig till transaktioner mellan koncernföretag samt för  förändring av internvinst.
16 §
Det ska till revisor alltid utses en auktoriserad  eller en godkänd revisor, om minst en tiondel av samtliga  röstberättigade begär det vid den föreningsstämma där en  revisor ska väljas.
17 §
I fråga om andra föreningar än sådana som avses i 14, 
15 och 53 §§ får Bolagsverket besluta att minst en revisor  ska vara auktoriserad eller godkänd revisor, om det finns  särskilda skäl för det.
Intill dess att en behörig revisor har blivit utsedd på  föreskrivet sätt får Bolagsverket, om det finns skäl för det,  utse en viss auktoriserad eller godkänd revisor att delta i  revisionen tillsammans med övriga revisorer.
Bolagsverket ska ge föreningens styrelse tillfälle att yttra  sig innan verket meddelar ett beslut enligt denna paragraf.
Avtalsvillkor om revisorsval
18 §
Ett avtalsvillkor som har till syfte att  föreningsstämman ska välja en viss revisor eller en revisor  som finns med i en viss förteckning eller liknande är  ogiltigt. Detsamma gäller sådana begränsningar i stadgarna.
Jäv för en revisor
19 §
En person får inte vara revisor om han eller hon
1. är ledamot av styrelsen eller verkställande direktör i  föreningen eller dess dotterföretag eller biträder föreningen  vid bokföringen eller medelsförvaltningen eller vid  föreningens kontroll däröver,
2. är anställd hos eller på något annat sätt har en  underordnad eller beroende ställning till föreningen eller  någon som avses i 1,
3. är verksam i samma företag som den som yrkesmässigt  biträder föreningen vid bokföringen eller medelsförvaltningen  eller vid föreningens kontroll däröver,
4. är gift eller sambo med eller är syskon eller släkting i  rätt upp- eller nedstigande led till en person som avses i 1,
5. är besvågrad med en person som avses i 1 i rätt upp- eller  nedstigande led eller så att den ene är gift med den andres  syskon, eller
6. utöver det som normalt sammanhänger med medlemskap i  föreningen, står i skuld till denna eller något annat företag  i samma koncern eller har en skyldighet som föreningen eller  ett sådant företag har ställt säkerhet för.
För andra ekonomiska föreningar än sådana som avses i 14, 15  eller 53 § gäller, trots första stycket 3, att en person som  är verksam i samma företag som den som yrkesmässigt biträder  föreningen vid bokföringen eller vid föreningens kontroll  däröver får vara revisor, om biträdet avser
- uppgifter som inte utgör en del av föreningens interna  kontroll och där utrymmet för bedömningar är begränsat, eller
- avslutandet av den löpande bokföringen.
En person som enligt första eller andra stycket inte får vara  revisor i en moderförening får inte heller vara revisor i dess  dotterföretag.
Lag (2024:346)
.
20 §
En revisor får vid revisionen inte anlita någon som  enligt 19 § inte är behörig att vara revisor. Om föreningen  eller dess moderförening har anställda med uppgift att  uteslutande eller huvudsakligen sköta den interna revisionen,  får revisorn dock vid revisionen anlita sådana anställda i  den utsträckning som det är förenligt med god revisionssed.
Registrerat revisionsbolag
21 §
Ett registrerat revisionsbolag får utses till  revisor.
Bestämmelser om vem som får vara huvudansvarig för revisionen  när ett revisionsbolag utses att vara revisor och om  underrättelseskyldighet om vem som är huvudansvarig finns i 
17 § revisorslagen (2001:883).
Bestämmelserna i 19 och 20 §§ om jäv och i 43 § om närvaro  vid föreningsstämma ska tillämpas på den huvudansvarige.
Särskilt revisionsorgan
22 §
Om det hos en sammanslutning som har till ändamål att  ha hand om gemensamma uppgifter för föreningar finns ett  särskilt revisionsorgan, får sammanslutningen, eller om  revisionsorganet är en juridisk person, revisionsorganet  utses till revisor.
Sammanslutningen eller revisionsorganet ska utse en för  uppdraget lämpad person att utföra revisionen. I fråga om den  personen gäller i tillämpliga delar det som sägs i denna lag  om revisor.
I de fall som avses i 14 och 15 §§ får Bolagsverket medge att  en sammanslutning eller ett revisionsorgan utses till  revisor, om det finns särskilda skäl för det. Detta gäller  trots att revisionen därmed inte kommer att utföras av en  auktoriserad revisor.
Revisorer i dotterföretag
23 §
I ett dotterföretag bör minst en revisor också vara  revisor i moderföreningen.
Revisorns mandattid
24 §
Uppdraget som revisor gäller till slutet av den  första årsstämma som hålls efter det räkenskapsår då revisorn  utsågs. I stadgarna får det bestämmas att uppdraget ska gälla  för en längre tid. Det får också bestämmas att den som utser  revisorn får välja mellan alternativa mandattider som anges i  stadgarna. Uppdraget ska dock upphöra senast vid slutet av  den årsstämma som hålls under det fjärde räkenskapsåret efter  det räkenskapsår då revisorn utsågs.
Om revisorn i en förening vars stadgar innehåller alternativa  mandattider inte utses för en viss tid, ska uppdraget gälla  för den kortaste av mandattiderna.
I de fall som avses i 28 § får en ny revisor utses för den  tid som återstår av den tidigare revisorns mandattid.
Revisorns avgång och entledigande i förtid
När revisorns uppdrag upphör i förtid
25 §
Ett uppdrag som revisor upphör i förtid, om
1. revisorn anmäler att uppdraget ska upphöra, eller
2. den som har utsett revisorn entledigar denne på saklig  grund och anmäler att uppdraget ska upphöra.
Anmälan ska göras hos styrelsen. Om en revisor som inte är  vald på en föreningsstämma vill avgå, ska revisorn även göra  en anmälan till den som har utsett revisorn.
Anmälan till Bolagsverket
26 §
En revisor vars uppdrag upphör i förtid ska genast  anmäla detta till Bolagsverket för registrering i  föreningsregistret och överlämna en kopia av anmälan till  föreningens styrelse.
Revisorn ska i anmälan lämna en redogörelse för det som  revisorn har funnit vid den granskning som denne har utfört  under den del av det löpande räkenskapsåret som uppdraget har  omfattat. För redogörelsen tillämpas det som sägs om  revisionsberättelse i 36-38 §§.
Underrättelse om varför uppdraget har upphört i förtid
27 §
Om en revisors uppdrag upphör i förtid, ska revisorn  och den som har utsett revisorn underrätta Bolagsverket om  skälet för detta.
Utseende av en ny revisor
28 §
Om en revisors uppdrag upphör i förtid och det inte  finns någon revisorssuppleant ska styrelsen vidta åtgärder  för att en ny revisor utses. Detsamma gäller om 11, 12, 13, 
14, 15, 16 eller 53 § eller stadgarna hindrar revisorn från  att vara revisor i föreningen och det inte finns någon  suppleant.
Bolagsverkets förordnande av en revisor
När Bolagsverket ska utse en revisor
29 §
Efter en ansökan ska Bolagsverket utse en revisor,  om 1. föreningen saknar en sådan revisor som ska finnas enligt 
14, 15 eller 53 §,
2. föreningens revisor inte uppfyller bosättningskravet i 11 
§ eller är obehörig enligt 12 eller 19 § och det inte finns  någon behörig revisorssuppleant, eller
3. en bestämmelse i stadgarna om antalet revisorer eller om  revisorns behörighet inte har följts.
En ansökan enligt första stycket får göras av var och en.  Styrelsen är skyldig att göra en ansökan om den som enligt 
8 § första stycket har rätt att utse revisor inte snarast  möjligt utser en ny revisor.
30 §
Efter en ansökan från en röstberättigad ska  Bolagsverket utse en auktoriserad eller godkänd revisor om  föreningsstämman, trots en begäran enligt 16 §, inte har  utsett en sådan revisor. Ansökan ska göras inom en månad från  föreningsstämman.
Bolagsverkets handläggning
31 §
Bolagsverket ska ge föreningens styrelse tillfälle  att yttra sig innan verket beslutar i ett ärende enligt 
29 eller 30 §.
Bolagsverkets förordnande av en revisor ska avse tiden till  dess en annan revisor har blivit utsedd på föreskrivet  sätt.
Vid ett förordnande i ett fall som avses i 29 § första  stycket 2 ska Bolagsverket entlediga den obehöriga  revisorn.
Revisionsberättelse
Avlämnande av revisionsberättelse
32 §
Revisionsberättelsen ska lämnas till föreningens  styrelse senast tre veckor före årsstämman.
Revisorn ska på årsredovisningen göra en hänvisning till  revisions-berättelsen.
Revisionsberättelsens inledning och undertecknande
33 §
Revisionsberättelsens inledning ska innehålla  uppgifter om
1. föreningens företagsnamn och organisationsnummer,
2. vilken räkenskapsperiod som revisionsberättelsen avser,  och
3. revisorns etableringsort eller hemort.
Revisionsberättelsen ska vara undertecknad av revisorn och  innehålla en uppgift om vilken dag som revisionen  avslutades.
Lag (2018:1692)
.
Uttalande om årsredovisningen
34 §
Revisionsberättelsen ska innehålla ett uttalande om  huruvida årsredovisningen har upprättats i överensstämmelse  med tillämplig lag om årsredovisning. I uttalandet ska det  särskilt anges
1. om årsredovisningen ger en rättvisande bild av föreningens  resultat och ställning, och
2. om förvaltningsberättelsen är förenlig med  årsredovisningens övriga delar.
Om det i årsredovisningen inte har lämnats sådana upplysningar  som ska lämnas enligt tillämplig lag om årsredovisning, ska  revisorn ange detta och, om det är möjligt, lämna behövliga  upplysningar i sin berättelse.
Lag (2024:359)
.
Uttalanden om balansräkning, resultaträkning och  dispositioner av vinst eller förlust
35 §
Revisionsberättelsen ska innehålla uttalanden om  huruvida föreningsstämman bör
1. fastställa balansräkningen och resultaträkningen, och
2. besluta om dispositioner av föreningens vinst eller  förlust enligt förslaget i förvaltningsberättelsen.
Om revisorn anser att balansräkningen eller resultaträkningen  inte bör fastställas, ska revisorn anteckna det på  årsredovisningen.
Uttalande om ansvarsfrihet
36 §
Revisionsberättelsen ska innehålla ett uttalande om  huruvida styrelseledamöterna och den verkställande direktören  bör beviljas ansvarsfrihet gentemot föreningen.
Om revisorn vid sin granskning har funnit att en  styrelseledamot eller den verkställande direktören har  vidtagit någon åtgärd eller gjort sig skyldig till någon  försummelse som kan föranleda ersättningsskyldighet, ska det  anmärkas i berättelsen. Detsamma gäller om revisorn vid  granskningen har funnit att en styrelseledamot eller den  verkställande direktören på något annat sätt har handlat i  strid med denna lag, tillämplig lag om årsredovisning eller  stadgarna.
Anmärkningar i fråga om vissa skyldigheter för föreningen
37 §
I revisionsberättelsen ska revisorn anmärka om denne  har funnit att föreningen inte har fullgjort sin skyldighet  att
1. göra skatteavdrag enligt skatteförfarandelagen 
(2011:1244),
2. anmäla sig för registrering enligt 7 kap. 2 §  skatteförfarandelagen,
3. lämna skattedeklaration enligt 26 kap. 2 § eller 37 kap. 
4 § skatteförfarandelagen, eller
4. i rätt tid betala skatter och avgifter som omfattas av  skatteförfarandelagen.
Revisorn ska också anmärka om denne har funnit att föreningen  inte har fullgjort sina skyldigheter att föra en  medlemsförteckning och en förteckning över innehavare av  förlagsandelar enligt 5 respektive 11 kap.
Andra upplysningar
38 §
Utöver det som följer av 33-37 §§ får en revisor i  revisionsberättelsen lämna sådana upplysningar som denne  anser att medlemmarna bör få kännedom om. Om årsredovisningen  innehåller uppgifter som har betydelse för upplysningarna,  ska revisorn hänvisa till uppgifterna.
Anmälan från en tidigare revisor
39 §
Om en tidigare revisor har gjort en anmälan enligt 
26 § ska en kopia av den bifogas till revisionsberättelsen.
Underrättelse till Skatteverket
40 §
Revisorn ska genast sända en kopia av  revisionsberättelsen till Skatteverket, om  revisionsberättelsen innehåller
1. anmärkningar enligt 36 § andra stycket eller 37 § första  stycket 1-3, eller
2. uttalanden om att
- årsredovisningen inte har upprättats i överensstämmelse med  tillämplig lag om årsredovisning,
- sådana upplysningar som ska lämnas enligt tillämplig lag om  årsredovisning inte har lämnats, eller
- styrelseledamöterna eller den verkställande direktören inte  bör beviljas ansvarsfrihet gentemot föreningen.
Koncernrevisionsberättelse
41 §
I fråga om koncernrevisionsberättelsen tillämpas 32 §  första stycket om tidpunkten för lämnande av  revisionsberättelsen och 33 § första stycket 2 och 3 och andra  stycket, 34 §, 35 § första stycket 1 och 38 och 39 §§ om  revisionsberättelsens innehåll.
Koncernrevisionsberättelsens inledning ska innehålla uppgifter  om moderföreningens företagsnamn och organisationsnummer.
Revisorn ska på koncernredovisningen göra en hänvisning till  koncernrevisionsberättelsen. Om revisorn anser att  koncernbalansräkningen eller koncernresultaträkningen inte bör  fastställas, ska revisorn anteckna även det på  koncernredovisningen.
Lag (2024:359)
.
Erinringar
42 §
Om revisorn har framfört en erinran till styrelsen  eller den verkställande direktören, ska den antecknas i ett  protokoll eller i en annan handling. Handlingen ska lämnas  till styrelsen. Föreningen ska förvara den på ett betryggande  sätt.
Styrelsen ska behandla erinran vid ett sammanträde.  Sammanträdet ska hållas inom fyra veckor från det att erinran  överlämnades. Om erinran framförs senast i samband med att  revisionsberättelsen lämnas till föreningen, ska ett  sammanträde alltid hållas före den föreningsstämma där  revisionsberättelsen läggs fram.
Revisorns närvaro vid föreningsstämman
43 §
Revisorn har rätt att närvara vid föreningsstämman.  Han eller hon är skyldig att närvara, om det med hänsyn till  ärendena kan anses nödvändigt.
Revisorns tystnadsplikt
44 §
Revisorn får inte till en enskild medlem eller till  någon utomstående obehörigen lämna upplysningar om sådana  föreningsangelägenheter som revisorn får kännedom om när  denne utför sitt uppdrag, om det kan vara till skada för  föreningen.
Åtgärder vid misstanke om brott
45 §
En revisor som är en auktoriserad eller godkänd  revisor eller ett registrerat revisionsbolag ska vidta de  åtgärder som anges i 46 och 47 §§, om revisorn finner att det  kan misstänkas att en styrelseledamot eller en verkställande  direktör inom ramen för föreningens verksamhet har gjort sig  skyldig till brott enligt någon av följande bestämmelser:
1. 9 kap. 1, 3 och 9 §§, 10 kap. 1 och 3-5 §§ och 11 kap. 1, 
2, 4 och 5 §§ brottsbalken,
2. 2, 4, 5 och 10 §§ skattebrottslagen (1971:69), och
3. 3-5 §§ och, om brottet inte är ringa, 7 § lagen (2014:307)  om straff för penningtvättsbrott.
Revisorn ska även vidta de åtgärder som anges i 46 och 47 §§,  om revisorn finner att det kan misstänkas att någon inom  ramen för föreningens verksamhet har gjort sig skyldig till  brott enligt 10 kap. 5 a-5 e §§ brottsbalken.
Om revisorn finner att en misstanke av det slag som avses i  första eller andra stycket bör föranleda att uppgifter lämnas  enligt 4 kap. 3 och 6 §§ lagen (2017:630) om åtgärder mot  penningtvätt och finansiering av terrorism, ska dock åtgärder  enligt 46 och 47 §§ inte vidtas.
46 §
En revisor som omfattas av 45 § och som bedömer att  det finns en sådan brottsmisstanke som avses i den paragrafen  ska så snart som möjligt underrätta styrelsen om sina  iakttagelser.
Någon underrättelse behöver dock inte lämnas om det kan antas  att styrelsen inte skulle vidta några skadeförebyggande  åtgärder med anledning av underrättelsen eller om en  underrättelse av något annat skäl framstår som meningslös  eller stridande mot syftet med underrättelseskyldigheten.
47 §
Senast fyra veckor efter det att styrelsen har  underrättats enligt 46 § första stycket ska revisorn i en  särskild handling till åklagare redogöra för misstanken och  ange de omständigheter som misstanken grundar sig på.
Första stycket gäller inte om
1. den ekonomiska skadan av det misstänkta brottet har  ersatts och övriga skadliga verkningar av gärningen har  avhjälpts,
2. det misstänkta brottet redan har anmälts till  Polismyndigheten eller åklagare, eller
3. det misstänkta brottet är obetydligt.
I de fall som avses i 46 § andra stycket ska revisorn, om  anmälan om det misstänkta brottet inte redan har lämnats till  Polismyndigheten eller åklagare, så snart som möjligt lämna  en sådan handling som anges i första stycket.
48 §
När en handling har lämnats enligt 47 § ska revisorn  genast pröva om revisorn ska avgå från sitt uppdrag.
Revisorns upplysningsplikt gentemot föreningsstämman
49 §
Revisorn är skyldig att lämna föreningsstämman de  upplysningar som stämman begär, i den utsträckning det inte  skulle vara till väsentlig skada för föreningen.
Revisorns upplysningsplikt gentemot en medrevisor m.fl.
50 §
Revisorn är skyldig att lämna en medrevisor, en ny  revisor, en särskild granskare och, om föreningen är försatt i  konkurs, konkursförvaltaren de upplysningar som behövs om  föreningens angelägenheter.
Revisorn är dessutom skyldig att på begäran lämna upplysningar  om föreningens angelägenheter till undersökningsledaren under  en förundersökning i brottmål.
Revisorn i en förening som omfattas av 2 kap. 3 §  offentlighets- och sekretesslagen (2009:400) är även skyldig  att på begäran lämna upplysningar om föreningens  angelägenheter till de förtroendevalda revisorerna i kommunen,  regionen eller ett sådant kommunalförbund som kommunen eller  regionen ingår i.
Lag (2019:988)
.
Registrering av en revisor
51 §
En förening som enligt 14, 15 eller 53 § eller enligt  Bolagsverkets beslut ska ha en auktoriserad eller en godkänd  revisor ska för registrering i föreningsregistret anmäla vem  som har utsetts till revisor. Även den som har utsetts har  rätt att göra en anmälan. Någon anmälan behöver inte göras om  revisorn har utsetts av Bolagsverket.
Anmälan ska innehålla en uppgift om revisorns postadress.  Även revisorns hemvist ska anges, om postadressen avviker  från hemvisten. Anmälan ska vidare innehålla en uppgift om  revisorns personnummer eller, om ett sådant saknas,  födelsedatum.
Om revisorn är ett registrerat revisionsbolag, ska anmälan  även innehålla uppgifter om bolagets organisationsnummer  eller något annat registreringsnummer och om vem som är  huvudansvarig för revisionen. De uppgifter som anges i andra  stycket ska lämnas om den huvudansvariga revisorn.
52 §
En anmälan enligt 51 § ska göras så snart en revisor  har utsetts och därefter genast när ett förhållande som har  anmälts eller ska anmälas för registrering har ändrats.
Särskilda bestämmelser för föreningar vars överlåtbara  värdepapper är upptagna till handel på en reglerad marknad
Skyldighet att ha en auktoriserad revisor
53 §
Revisorn i en förening vars överlåtbara värdepapper  är upptagna till handel på en reglerad marknad ska vara en  auktoriserad revisor.
Revisorns uppdragstid
54 §
Uppdraget som revisor för en förening vars  överlåtbara värdepapper är upptagna till handel på en  reglerad marknad får gälla högst sju år i följd.
Första stycket gäller inte om revisorn är ett registrerat  revisionsbolag. För ett sådant uppdrag finns det bestämmelser  i artikel 17.1 andra stycket i Europaparlamentets och rådets  förordning (EU) nr 537/2014 av den 16 april 2014 om särskilda  krav avseende lagstadgad revision av företag av allmänt  intresse och om upphävande av kommissionens beslut 
2005/909/EG (EU:s revisorsförordning) om att uppdraget får  gälla högst tio år i följd. Uppdraget får dock gälla högst
1. tjugo år i följd, under de förutsättningar som anges i  artikel 17.4 a och 17.5 i EU:s revisorsförordning, i den  ursprungliga lydelsen, eller
2. tjugofyra år i följd, under de förutsättningar som anges i  artikel 17.4 b och 17.5 i EU:s revisorsförordning, i den  ursprungliga lydelsen.
Domstols entledigande av revisorn
55 §
En revisor som har utsetts av föreningsstämman i en  förening vars överlåtbara värdepapper är upptagna till handel  på en reglerad marknad får entledigas av tingsrätten på den  ort där styrelsen har sitt säte, om revisorn är olämplig för  uppdraget.
En ansökan om att tingsrätten ska besluta om entledigande får  göras av
1. röstberättigade som representerar minst fem procent av  rösterna i föreningen,
2. styrelsen, och
3. Finansinspektionen.
Revisionsberättelsen
56 §
I inledningen av revisionsberättelsen för en förening  vars värdepapper är upptagna till handel på en reglerad  marknad ska det finnas en uppgift om vilket eller vilka  normsystem för redovisning som föreningen har tillämpat. I  revisionsberättelsen för en sådan förening ska det även anges  vilket eller vilka normsystem för revision som revisorn har  tillämpat.
57 §
I förekommande fall ska det i revisionsberättelsen  för en förening vars överlåtbara värdepapper är upptagna till  handel på en reglerad marknad även anges
1. om revisorn i en fråga som behandlas i  revisionsberättelsen har en mening som avviker från  styrelsens eller någon annan revisors,
2. om revisionens inriktning eller omfattning är begränsad,  och
3. om revisorn anser sig sakna tillräckligt underlag för att  göra något uttalande enligt 34-37 §§.
Om det finns väsentliga osäkerhetsfaktorer när det gäller  händelser eller förhållanden som kan medföra betydande tvivel  om föreningens förmåga att fortsätta sin verksamhet, ska  revisionsberättelsen innehålla ett uttalande i frågan.
Utöver det som följer av andra stycket och 36 § får  revisionsberättelsen inte innehålla någon försäkran om  föreningens framtida lönsamhet eller om hur effektivt och  ändamålsenligt styrelsen eller den verkställande direktören  har drivit eller kommer att driva verksamheten.
57 a §
Revisionsberättelsen för en förening som ska  offentliggöra sin årsredovisning enligt 16 kap. 4 § lagen 
(2007:528) om värdepappersmarknaden ska innehålla ett  uttalande om huruvida redovisningen har upprättats i  överensstämmelse med 16 kap. 4 a § i den lagen.
Lag (2020:1106)
.
58 §
Om en ekonomisk förening vars överlåtbara värdepapper  är upptagna till handel på en reglerad marknad har fler än en  revisor, ska dessa lämna en gemensam revisionsberättelse. Det  som sägs i 32 § andra stycket om hänvisning till  revisionsberättelsen gäller då samtliga revisorer. Vid  oenighet om huruvida årsredovisningen har upprättats i  överensstämmelse med tillämplig lag om årsredovisning, ska  varje revisor göra ett sådant uttalande som avses i 34 § och  ange skälen för oenigheten.
Koncernrevision
59 §
Bestämmelserna i 56-58 §§ tillämpas även på  koncernrevisionsberättelsen för en sådan förening som avses i  de paragraferna.
60 §
I samband med en koncernrevision avseende en  ekonomisk förening vars överlåtbara värdepapper är upptagna  till handel på en reglerad marknad ska revisorn bedöma och  utvärdera det revisionsarbete som har utförts av revisorerna  i de övriga koncernföretagen. Revisorn ska se till att  revisorn kan få tillgång till dokumentation av det  revisionsarbete som är relevant för koncernrevisionen.
Om revisorn är förhindrad att göra den bedömning och  utvärdering som avses i första stycket, ska revisorn utföra  kompletterande revisionsarbete avseende dotterföretagen eller  vidta andra lämpliga åtgärder. Revisorn ska också underrätta  Revisorsinspektionen om hindret.
Bestämmelser om revision i EU:s revisorsförordning
61 §
Bestämmelser om revision av ekonomiska föreningar  vars överlåtbara värdepapper är upptagna till handel på en  reglerad marknad finns även i EU:s revisorsförordning.
9 kap. Särskild granskning
Särskild granskning efter begäran från en röstberättigad
1 §
Bolagsverket ska, efter ansökan från en eller flera  röstberättigade, utse en särskild granskare. Granskaren ska  utföra en särskild granskning som får avse
1. föreningens eller ett dotterföretags förvaltning och  räkenskaper under en viss förfluten tid, och
2. vissa åtgärder eller förhållanden i föreningen eller ett  dotterföretag.
Granskningen får som längst omfatta tiden fram till den  tidpunkt då ansökan kom in till Bolagsverket.
En granskning av förhållanden i ett dotterföretag får enbart  omfatta förhållanden som har betydelse för moderföreningen.
Lag (2020:986)
.
2 §
En ansökan enligt 1 § får göras av röstberättigade som  tillsammans utgör minst en tiondel av samtliga röstberättigade  i föreningen.
Ansökan får också göras av varje röstberättigad, om
1. ett förslag att utse en särskild granskare har behandlats  på en föreningsstämma, och
2. minst en tiondel av samtliga röstberättigade i föreningen  eller minst en tredjedel av de röstberättigade som är  närvarande på stämman har röstat för förslaget.
Ett förslag enligt andra stycket får framställas av en  röstberättigad på en ordinarie föreningsstämma eller på en  föreningsstämma där ärendet enligt kallelsen till stämman ska  behandlas.
Lag (2020:986)
.
2 a §
I en ansökan till Bolagsverket om särskild granskning  ska det anges vad som ska granskas och vilken tidsperiod som  granskningen ska avse. Detsamma gäller ett förslag på en  föreningsstämma om särskild granskning.
Bolagsverket ska ge föreningens styrelse tillfälle att yttra  sig innan en särskild granskare utses.
Lag (2020:986)
.
Särskild granskning efter begäran från innehavare av  förlagsandelar
3 §
Innehavare av förlagsandelar som företräder  förlagsinsatser till ett sammanlagt belopp om minst en tiondel  av det totalt inbetalda insatskapitalet får hos styrelsen  begära att särskild granskning anordnas. Styrelsen ska  därefter inom två månader ansöka hos Bolagsverket om att en  eller flera särskilda granskare utses. Om styrelsen inte gör  det, får en ansökan göras av var och en som innehar en  förlagsandel i föreningen.
Bestämmelserna om den särskilda granskningens omfattning i 1 §  och om innehållet i en ansökan och styrelsens möjlighet att  yttra sig i 2 a § gäller även vid särskild granskning enligt  denna paragraf.
Lag (2020:986)
.
Den särskilda granskaren och hans eller hennes arbete
4 §
Den som utses till särskild granskare ska vara oberoende i  förhållande till medlemmarna, röstberättigade som inte är  medlemmar, innehavare av förlagsandelar och föreningen samt i  övrigt lämplig för uppdraget.
Vidare ska följande bestämmelser i 8 kap. tillämpas på en  särskild granskare:
- 7 § om tillhandahållande av upplysningar,
- 11 § om bosättningskrav,
- 12 § om hinder mot att vara revisor,
- 19 och 20 §§ om jäv,
- 21 och 22 §§ om registrerat revisionsbolag och särskilt  revisionsorgan,
- 43 § om närvaro vid föreningsstämma, och
- 49 och 50 §§ om upplysningsplikt.
Lag (2020:986)
.
Den särskilda granskarens tystnadsplikt
5 §
Den särskilda granskaren får inte obehörigen lämna  upplysningar till en enskild medlem eller till någon  utomstående om sådana angelägenheter för föreningen eller ett  dotterföretag som den särskilda granskaren får kännedom om när  han eller hon fullgör sitt uppdrag, om det kan vara till skada  för föreningen eller dotterföretaget.
Lag (2020:986)
.
Den särskilda granskarens yttrande
6 §
Den särskilda granskaren ska lämna ett yttrande över sin  granskning. Yttrandet ska tillhandahållas medlemmarna och  röstberättigade som inte är medlemmar på de sätt som anges i 
6 kap. 23 § första och andra styckena och läggas fram på en  föreningsstämma. Den som inte längre är medlem har samma rätt  att ta del av yttrandet som en medlem, om han eller hon
1. var medlem vid tidpunkten för den föreningsstämma där  frågan om att utse en särskild granskare behandlades, eller
2. ansökte hos Bolagsverket om att utse en särskild granskare.
Yttrandet ska på samma sätt tillhandahållas innehavare av  förlagsandelar och tidigare sådana innehavare, om den  särskilda granskaren har utsetts på begäran av innehavare av  förlagsandelar.
Lag (2020:986)
.
Den särskilda granskarens ersättning
7 §
Föreningen ska svara för ersättningen till den särskilda  granskaren. Om den särskilda granskaren begär det ska  föreningen ställa säkerhet för ersättningen.
Lag (2020:986)
.
8 §
Om någon del av den särskilda granskningen har varit  uppenbart obehövlig och en röstberättigad eller innehavare av  förlagsandelar som har ansökt hos Bolagsverket om att en  särskild granskare ska utses har insett eller borde ha insett  detta, ska han eller hon ersätta föreningen för dess kostnader  i den delen. Om flera personer är ersättningsskyldiga svarar  de solidariskt med varandra för kostnaderna.
Om den särskilda granskaren bedömer att det finns en  ersättningsskyldighet för någon eller några personer, ska den  särskilda granskaren uttala sig om detta i sitt yttrande.
Lag (2020:986)
.
10 kap. Medlemsinsatser
Vad en medlemsinsats och en andel är
1 §
Med en medlemsinsats avses i denna lag
1. den insats som en medlem enligt stadgarna är skyldig att  delta med i föreningen (obligatorisk insats),
2. en insats som en medlem har skjutit till utöver de  obligatoriska insatserna (överinsats), eller
3. en insats till följd av en insatsemission 
(emissionsinsats).
Med en andel avses de ekonomiska rättigheter som medlemmen  har mot föreningen och som grundas på hans eller hennes  medlemsinsatser.
Skyldighet att delta med en medlemsinsats
2 §
Varje medlem ska vara skyldig att delta med en  obligatorisk insats.
Ökning av insatskapitalet genom insatsemission
3 §
I stadgarna får det bestämmas att ett belopp ska kunna  tillgodoföras medlemmarna som emissionsinsats genom ett  särskilt beslut om insatsemission. I stadgarna ska det i så  fall också anges vilka villkor som ska gälla för en  insatsemission. Det sagda gäller under förutsättning att  beloppet kan bli föremål för värdeöverföring enligt 12 kap. 
3 och 4 §§.
Ett beslut om insatsemission fattas av föreningsstämman.
Förslag till beslut om insatsemission
Förslag till beslut
4 §
Styrelsen ska upprätta ett förslag till stämmobeslut  om insatsemission enligt 5-7 §§.
5 §
I förslaget ska anges
1. det sammanlagda belopp som ska tillgodoföras medlemmarna  som emissionsinsatser, och
2. grunderna för fördelningen av beloppet bland  medlemmarna.
Om stadgarna innehåller bestämmelser om att en  medlem som går ur föreningen inte ska ha rätt att få ut hela  emissionsinsatsen, ska också det anges i förslaget.
6 §
Om förslaget om insatsemission ska behandlas på en  annan föreningsstämma än en årsstämma, ska det i förslaget  anges hur stor del av det disponibla beloppet enligt 12 kap. 
3 § som finns kvar efter det senast fattade beslutet om  värdeöverföring.
7 §
I ett fall som avses i 6 § ska följande handlingar  bifogas förslaget:
1. en kopia av den årsredovisning som innehåller de senast  fastställda balans- och resultaträkningarna,
2. en kopia av revisionsberättelsen för det år som  årsredovisningen avser,
3. en redogörelse, undertecknad av styrelsen, för händelser  av väsentlig betydelse för föreningens ekonomiska ställning  som har inträffat efter det att årsredovisningen lämnades med  uppgift om värdeöverföringar som har beslutats under samma  tid och om förändringar i föreningens bundna egna kapital som  har skett efter balansdagen, och
4. ett yttrande över den redogörelse som avses i 3,  undertecknat av föreningens revisor, med ett uttalande om  huruvida föreningsstämman bör besluta i enlighet med  förslaget.
Tillhandahållande av förslag till beslut
8 §
Styrelsen ska hålla förslaget tillgängligt hos  föreningen för medlemmar, röstberättigade som inte är  medlemmar och innehavare av förlagsandelar under minst två  veckor närmast före den föreningsstämma där frågan om  insatsemission ska prövas. I förekommande fall ska de  handlingar som avses i 7 § hållas tillgängliga tillsammans  med förslaget.
Kopior av handlingarna ska genast och utan kostnad för  mottagaren skickas med post till de personer enligt första  stycket som begär det och som uppger sin adress. I vilka fall  handlingar får skickas med elektroniska hjälpmedel anges i 
1 kap. 16 §.
Handlingarna ska läggas fram på föreningsstämman.
Kallelsens innehåll
9 §
I kallelsen till den föreningsstämma som ska pröva  förslaget om insatsemission ska förslagets huvudsakliga  innehåll anges.
Innehållet i föreningsstämmans beslut
10 §
Beslutet om insatsemission ska innehålla de uppgifter  som framgår av 5 §.
Återbetalning av medlemsinsatser när ett medlemskap upphör
Storlek på belopp som återbetalas
11 §
En medlem som har gått ur föreningen har rätt att sex  månader efter det att medlemskapet upphörde få ut sina  medlemsinsatser. Detta gäller inte om medlemmens andel  förvärvas av någon annan enligt 4 kap. 4 eller 5 §.
En förening som kännetecknas av att medlemmarna är anställda  av föreningen eller på något liknande sätt deltar med en egen  arbetsinsats i föreningens verksamhet får i stadgarna  bestämma att en medlem som har gått ur föreningen har rätt  att tillsammans med sina medlemsinsatser enligt första  stycket få ut ett belopp som överstiger medlemsinsatserna.
Det belopp som betalas ut enligt första eller andra stycket  får inte överstiga den del av föreningens eget kapital som  avser medlemmen i förhållande till övriga medlemmar. I det  sammanhanget ska föreningens eget kapital beräknas enligt den  senast fastställda balansräkningen vid den tidpunkt då  medlemskapet upphör. Vid beräkningen ska reservfonden,  uppskrivningsfonden, kapitalandelsfonden, fonden för  utvecklingsutgifter och förlagsinsatserna inte räknas med.
Lag (2018:1160)
.
12 §
Om föreningen går i likvidation inom sex månader från  det att ett medlemskap upphörde eller föreningen inom samma  tid försätts i konkurs, ska den utträdda medlemmens rätt att  få ut belopp enligt 11 § bedömas enligt grunderna för  reglerna om skifte av föreningens tillgångar.
Begränsningar i stadgarna av rätten till återbetalning
13 §
Medlemmars rätt enligt 11 och 12 §§ får begränsas i  stadgarna. Detta gäller dock inte i de fall som avses i 
3 kap. 7 § och 16 kap. 27 §.
Avsättning till reservfonden
14 §
Belopp som en medlem inte får tillbaka av sina  medlemsinsatser enligt 11 eller 12 § när han eller hon går ur  föreningen ska avsättas till reservfonden.
Skyldighet att efter föreningens konkurs betala tillbaka  utbetalt belopp
15 §
Om föreningen försätts i konkurs på grund av en  ansökan som görs inom ett år från det att ett medlemskap  upphörde, är den utträdda medlemmen skyldig att betala  tillbaka det som han eller hon har fått ut enligt 11 § i den  utsträckning som det behövs för att föreningens skulder ska  kunna betalas.
Återbetalning av medlemsinsatser utan samband med att ett  medlemskap upphör
16 §
En medlem har rätt att efter uppsägning av en  överinsats få tillbaka denna utan att gå ur föreningen. Om  stadgarna inte tillåter att det förekommer överinsatser, får  återbetalning göras även efter uppsägning från föreningen.
På en återbetalning enligt första stycket ska följande  bestämmelser tillämpas:
- 4 kap. 7 § tredje stycket om sättet för uppsägning,
- 11 § första stycket om en tidsfrist om sex månader,
- 11 § tredje stycket och 12 § om hur stort belopp som får  återbetalas,
- 13 § om begränsande stadgebestämmelser,
- 15 § om skyldigheten att efter föreningens konkurs betala  tillbaka utbetalt belopp.
Sexmånadersfristerna i 11 § första stycket och 12 § ska vid  en uppsägning enligt första stycket räknas från det  räkenskapsårsskifte som infaller närmast efter en månad från  uppsägningen eller den längre tid, högst sex månader från  uppsägningen, som har bestämts i stadgarna.
Lag (2018:1160)
.
17 §
Om föreningsstämman har beslutat om minskning av de  obligatoriska insatsernas storlek, tillämpas 16 § också vid  återbetalning av den del av en tidigare inbetald  medlemsinsats som medlemmen inte längre är skyldig att delta  med. Vid återbetalning av detta slag krävs dock inte någon  uppsägning.
I 3 kap. 6 § anges när ett beslut om minskning av de  obligatoriska insatserna tidigast får verkställas.
Återbäringsskyldighet vid olaglig återbetalning
18 §
Om en återbetalning som avses i 11, 16 eller 17 § har  gjorts i strid med detta kapitel eller 3 kap. 6 §, ska  mottagaren återlämna det som han eller hon har tagit emot.
På värdet av den egendom som ska återlämnas ska mottagaren  betala ränta enligt 5 § räntelagen (1975:635) från det att  återbetalningen gjordes till dess att ränta ska betalas  enligt 6 § räntelagen till följd av 3 eller 4 § i den  lagen.
Bristtäckningsansvar vid olaglig återbetalning
19 §
Om det uppstår en brist vid återbäring enligt 18 §,  är de personer som har medverkat till föreningens beslut om  återbetalning ansvariga för bristen. Detsamma gäller de som  har medverkat till verkställandet av beslutet eller till  upprättandet eller fastställandet av en oriktig balansräkning  som har legat till grund för beslutet om återbetalning.
För ansvar enligt första stycket krävs, när det gäller en  styrelseledamot, en verkställande direktör, en revisor och en  särskild granskare, uppsåt eller oaktsamhet. När det gäller  medlemmar och andra krävs uppsåt eller grov oaktsamhet.
Vid tillämpningen av denna paragraf ska 21 kap. 4 och 5 §§  också tillämpas.
Överlåtelse av del av en andel
20 §
Den del av en medlems andel som avser överinsatser  eller emissionsinsatser får överlåtas utan samband med en  överlåtelse av medlemmens hela andel i föreningen. Den del  som avser emissionsinsatser får överlåtas endast till en  annan medlem.
Rätten till överlåtelse får begränsas i stadgarna. I  stadgarna får det också bestämmas att sådana överlåtelser  endast får göras på ett visst sätt.
Överlåtelsen får rättsverkan mot föreningen när styrelsen  underrättas om den, om inte något annat har bestämts i  stadgarna.
11 kap. Förlagsinsatser
Vad en förlagsinsats är
1 §
I stadgarna får det bestämmas att kapital får skjutas  till föreningen genom en särskild insats (förlagsinsats). I  stadgarna ska i så fall det som ska gälla för förlagsinsatsen  anges.
En förlagsinsats ger rätt till en särskild andel i föreningen  med begränsade rättigheter i föreningen (förlagsandel).
Vem som får skjuta till förlagsinsatser
2 §
Förlagsinsatser får skjutas till även av andra än  medlemmar, om inte föreningen bestämmer något annat i  stadgarna.
I stadgarna får det också tas in begränsningar i fråga om vem  som har rätt att genom överlåtelse förvärva förlagsandelar.  Ett förvärv av en förlagsandel i strid med sådana  stadgebestämmelser är ogiltigt.
För redan gjorda förlagsinsatser får det inte införas  strängare begränsningar än de som gällde när insatsen  gjordes.
Förlagsandelsinnehavares rätt vid föreningens upplösning
3 §
Om föreningen upplöses och det vid upplösningen finns  ett överskott, har innehavarna av förlagsandelar rätt att så  långt överskottet räcker få sina förlagsinsatser inlösta  innan något betalas ut för andra ändamål. Inlösenbeloppet ska  motsvara insatsernas storlek. Om det finns flera  förlagsinsatser och om inte överskottet räcker till full  betalning av samtliga, ska överskottet fördelas på insatserna  i förhållande till deras storlek.
Inlösen av förlagsinsatser
När förlagsinsatser kan lösas in
4 §
En innehavare av en förlagsandel har rätt att få  förlagsinsatsen inlöst tidigast fem år från tillskottet.  Föreningen har efter samma tid rätt att lösa in  förlagsinsatsen.
En förutsättning för inlösen på begäran av en innehavare av  en förlagsandel är att uppsägning av insatsen görs minst två  år i förväg. För föreningen gäller en uppsägningstid på sex  månader.
I stadgarna får det bestämmas att förlagsinsatser får lösas  in vid en viss tidpunkt utan föregående uppsägning, dock  tidigast fem år från tillskottet. En sådan bestämmelse får  dock inte avse förlagsinsatser som vid stadgeändringen redan  hade skjutits till.
Lösenbeloppets storlek
5 §
Lösenbeloppet enligt 4 § ska utgöra insatsens storlek  enligt förlagsandelsbeviset. Om en förlagsandel har  registrerats hos en svensk värdepapperscentral enligt lagen 
(1998:1479) om värdepapperscentraler och kontoföring av  finansiella instrument, ska lösenbeloppet i stället utgöra  insatsens storlek enligt registreringen.
Det belopp som betalas ut får inte överstiga den del av  föreningens eget kapital som avser andelen i förhållande till  övriga förlagsinsatser. I det sammanhanget ska föreningens  eget kapital beräknas enligt den senast fastställda  balansräkningen. Vid beräkningen ska reservfonden,  uppskrivningsfonden, kapitalandelsfonden och fonden för  utvecklingsutgifter inte räknas med.
6 §
Belopp som en innehavare av en förlagsandel inte får  ut vid inlösen av en förlagsinsats ska avsättas till  reservfonden.
Återbäringsskyldighet och bristtäckningsansvar
7 §
Vid inlösen av en förlagsinsats i strid med detta  kapitel ska bestämmelserna om återbäringsskyldighet och  bristtäckningsansvar i 10 kap. 18 respektive 19 §  tillämpas.
Skyldighet att efter föreningens konkurs betala  tillbaka utbetalt belopp
8 §
Om föreningen försätts i konkurs på grund av en  ansökan som görs inom ett år efter inlösen av en  förlagsinsats, ska 10 kap. 15 § tillämpas på det utbetalda  beloppet. Detta gäller dock inte förlagsinsatser som hade  kunnat lösas in utan föregående uppsägning.
Förteckning över förlagsinsatser
Skyldighet att föra förteckningen
9 §
Styrelsen ska föra en förteckning över samtliga  förlagsinsatser. Förteckningen ska ha till ändamål att ge  föreningen, medlemmarna och andra upplysningar om de  förlagsinsatser som har skjutits till.
Innehållet i förteckningen
10 §
Förteckningen över förlagsinsatser ska innehålla  uppgifter om
1. storleken på varje insats,
2. den tidpunkt då insatsen gjordes, och
3. den rätt till utdelning som insatsen medför.
Tillämpning av vissa bestämmelser om medlemsförteckningen
11 §
I fråga om förteckningen över förlagsinsatser ska  följande bestämmelser i 5 kap. tillämpas:
- 2 § om förteckningens form,
- 5 § om förteckningens offentlighet,
- 6 § om arkivering av förteckningen,
- 7 § om personuppgiftsansvar.
Förlagsandelsbevis
12 §
För varje förlagsinsats ska föreningen utfärda ett  förlagsandelsbevis. Beviset ska ställas till viss man, till  innehavaren eller till viss man eller order och innehålla  uppgifter om
1. föreningens företagsnamn,
2. nummer eller annan beteckning för beviset,
3. insatsens storlek,
4. den rätt till utdelning som insatsen medför,
5. sättet för inlösen och utbetalning av utdelning,
6. stadgebestämmelser som avses i 2 § andra stycket första  meningen, och
7. den ogiltighet som följer av 2 § andra stycket andra  meningen.
Förlagsandelsbeviset ska undertecknas av föreningen.  Styrelseledamöters eller firmatecknares namnteckning får  återges genom tryckning eller på liknande sätt. Bestämmelsen  i 1 kap. 15 § ska inte tillämpas.
Av 4 kap. 5 § lagen (1998:1479) om värdepapperscentraler och  kontoföring av finansiella instrument framgår att  förlagsandelsbevis inte får utfärdas för förlagsandelar som  har registrerats enligt den lagen.
Lag (2018:1692)
.
13 §
I fråga om förlagsandelsbevis gäller lagen (1936:81)  om skuldebrev, om inte något annat följer av denna lag.
Vid tillämpningen av lagen om skuldebrev gäller följande. Ett  förlagsandelsbevis som har ställts till viss man ska  likställas med ett enkelt skuldebrev. Ett förlagsandelsbevis  som har ställts till innehavaren eller till viss man eller  order ska likställas med ett löpande skuldebrev. Den som  innehar ett förlagsandelsbevis som har ställts till viss man  eller order och som enligt föreningens påskrift på beviset är  ägare till förlagsandelen ska likställas med den som enligt 
13 § andra stycket lagen om skuldebrev förmodas ha rätt att  göra ett skuldebrev gällande. En påskrift på  förlagsandelsbeviset ska göras endast om innehavaren styrker  sitt förvärv av den förlagsandel som beviset avser.
Registrering av förlagsandelar
14 §
I stadgarna får det bestämmas att föreningen får  registrera förlagsandelar hos en värdepapperscentral enligt  lagen (1998:1479) om värdepapperscentraler och kontoföring av  finansiella instrument i stället för att utfärda  förlagsandelsbevis. Detta gäller dock inte förlagsandelar som  omfattas av förvärvsbegränsningar enligt 2 § andra stycket  första meningen.
Ett beslut som innebär att en förlagsandel inte längre ska  vara registrerad hos en värdepapperscentral blir giltigt  endast om den som har panträtt i förlagsandelen skriftligen  har samtyckt till beslutet.
12 kap. Värdeöverföring från föreningen
Vad en värdeöverföring är
1 §
Med värdeöverföring avses i denna lag
1. vinstutdelning,
2. gottgörelse,
3. minskning av reservfonden för återbetalning till  medlemmarna, och
4. någon annan affärshändelse som medför att föreningens  förmögenhet minskar och som inte har rent affärsmässig  karaktär för föreningen eller är en naturlig del i  föreningens ekonomiska relation med medlemmarna.
Tillåtna former för värdeöverföring
2 §
En värdeöverföring från föreningen får göras endast  enligt bestämmelserna i denna lag om
1. vinstutdelning,
2. gottgörelse,
3. minskning av reservfonden för återbetalning till  medlemmarna, och
4. gåva som avses i 6 §.
Begränsningar av utrymmet för värdeöverföring
3 §
En värdeöverföring av annat slag än gottgörelse får  genomföras endast om det efter överföringen finns full  täckning för föreningens bundna egna kapital. Beräkningen ska  grunda sig på den senast fastställda balansräkningen med  beaktande av ändringar i det bundna egna kapitalet som har  inträffat efter balansdagen.
4 §
Föreningen får genomföra en värdeöverföring till  medlemmar eller andra endast om den framstår som försvarlig  med hänsyn till
1. de krav som verksamhetens art, omfattning och risker  ställer på storleken av det egna kapitalet, och
2. föreningens konsolideringsbehov, likviditet och ställning  i övrigt.
Om föreningen är en moderförening, ska vid tillämpningen av  första stycket hänsyn tas även till de krav som  koncernverksamhetens art, omfattning och risker ställer på  koncernens egna kapital och till koncernens  konsolideringsbehov, likviditet och ställning i övrigt.
Värdeöverföring under löpande räkenskapsår
5 §
Under tiden från och med den årsstämma där  resultaträkningen och balansräkningen för ett räkenskapsår  har fastställts fram till nästa årsstämma, får  värdeöverföringar av annat slag än gottgörelse genomföras med  ett sammanlagt belopp som uppgår till högst det belopp som  vid den första årsstämman var tillgängligt för  värdeöverföring enligt 3 §. Vid beräkningen av utrymmet för  värdeöverföring ska ändringar i det bundna egna kapitalet som  har inträffat efter den senaste årsstämman beaktas.
Gåva till allmännyttigt ändamål
6 §
Föreningsstämman eller, om saken är av ringa betydelse  med hänsyn till föreningens ställning, styrelsen får besluta  om en gåva till ett allmännyttigt eller därmed jämförligt  ändamål under förutsättning att det med hänsyn till  ändamålets art, föreningens ställning och omständigheterna i  övrigt får anses skäligt och att gåvan inte strider mot 3  eller 4 §.
Återbäringsskyldighet vid olaglig värdeöverföring
7 §
Om en värdeöverföring som avses i 1 § första stycket 
1-3 eller 6 § har gjorts i strid med detta kapitel eller 
13-15 kap., ska mottagaren återlämna det som han eller hon  har tagit emot, om föreningen visar att han eller hon insåg  eller borde ha insett att värdeöverföringen stod i strid med  denna lag. Om en värdeöverföring enligt 1 § första stycket 4,  som inte avser en gåva enligt 6 §, har gjorts i strid med  detta kapitel, är mottagaren återbäringsskyldig om föreningen  visar att han eller hon insåg eller borde ha insett att  transaktionen innefattade en värdeöverföring från  föreningen.
På värdet av den egendom som ska återlämnas ska det betalas  ränta enligt 5 § räntelagen (1975:635) från det att  värdeöverföringen gjordes till dess att ränta ska betalas  enligt 6 § räntelagen till följd av 3 eller 4 § i den  lagen.
Bristtäckningsansvar vid olaglig värdeöverföring
8 §
Om det uppstår en brist vid återbäring enligt 7 §, är  de personer som har medverkat till beslutet om  värdeöverföringen ansvariga för bristen. Detsamma gäller de  som har medverkat till verkställandet av beslutet eller till  upprättandet eller fastställandet av en oriktig balansräkning  som har legat till grund för beslutet om värdeöverföring.
För ansvar enligt första stycket krävs, när det gäller en  styrelseledamot, en verkställande direktör, en revisor och en  särskild granskare, uppsåt eller oaktsamhet. När det gäller  medlemmar och andra krävs uppsåt eller grov oaktsamhet. För  en brist som uppstår vid återbäringen ansvarar även den som  har tagit emot egendom från en person som avses i 7 § första  stycket med vetskap om att den härrör från en olaglig  värdeöverföring.
Vid tillämpningen av denna paragraf ska 21 kap. 4 och 5 §§  tillämpas.
13 kap. Vinstutdelning
Vem som kan få del av föreningens vinst
1 §
Vinstutdelning får lämnas till
1. medlemmar,
2. innehavare av förlagsandelar, och
3. medlemmar som har gått ur föreningen i förhållande till  deras innestående medlemsinsatser.
Vinstutdelning får lämnas till andra än de som nämns i första  stycket, om utdelningen beräknas i förhållande till  omfattningen som de har deltagit i föreningens verksamhet.
Rätt till vinstutdelning när ett medlemskap upphör
2 §
En medlem som har gått ur föreningen har rätt att på  samma sätt som övriga medlemmar få ut det som avser honom  eller henne av beslutad vinstutdelning.
En medlems rätt enligt första stycket får begränsas i  stadgarna. Detta gäller dock inte i de fall som avses i 
3 kap. 7 § och 16 kap. 27 §.
Beslutsordning
3 §
Ett beslut om vinstutdelning fattas av  föreningsstämman.
Stämman får inte besluta om vinstutdelning med ett större  belopp än det som styrelsen har föreslagit eller godkänt om  det inte finns en sådan skyldighet enligt stadgarna.
Förslag till beslut om vinstutdelning
4 §
Styrelsen ska upprätta ett förslag till stämmobeslut  om vinstutdelning enligt 5-8 §§.
5 §
I förslaget om vinstutdelning ska följande anges:
1. vem som ska ha rätt till utdelning,
2. hur rätten till utdelning ska beräknas,
3. den tidpunkt då utdelningen ska betalas eller, i  förekommande fall, ett bemyndigande för styrelsen att  fastställa betalningsdag, och
4. uppgift om arten av den egendom som ska delas ut, om  utdelningen ska avse något annat än pengar.
6 §
Till förslaget om vinstutdelning ska ett motiverat  yttrande från styrelsen om huruvida vinstutdelningen är  försvarlig med hänsyn till 12 kap. 4 § bifogas. Om tillgångar  eller skulder har värderats till verkligt värde enligt 4 kap. 
14 a § årsredovisningslagen (1995:1554), ska det i yttrandet  också anges hur stor del av det egna kapitalet som beror på  att en sådan värdering har tillämpats.
7 §
Om förslaget om vinstutdelning ska behandlas på en  annan föreningsstämma än en årsstämma, ska det i förslaget  anges hur stor del av det disponibla beloppet enligt 12 kap. 
3 § som finns kvar efter det senast fattade beslutet om  värdeöverföring.
8 §
I de fall som avses i 7 § ska följande handlingar  bifogas förslaget om vinstutdelning:
1. en kopia av den årsredovisning som innehåller de senast  fastställda balans- och resultaträkningarna,
2. en kopia av revisionsberättelsen för det år som  årsredovisningen avser,
3. en redogörelse, undertecknad av styrelsen, för händelser  av väsentlig betydelse för föreningens ställning som har  inträffat efter det att årsredovisningen lämnades, med  uppgifter om värdeöverföringar som har beslutats under samma  tid och om förändringar i föreningens bundna egna kapital som  har skett efter balansdagen, och
4. ett yttrande över den redogörelse som avses i 3,  undertecknat av föreningens revisor, med ett uttalande om  huruvida föreningsstämman bör besluta i enlighet med  förslaget.
Tillhandahållande av förslag till beslut om vinstutdelning
9 §
Styrelsen ska hålla förslaget om vinstutdelning,  tillsammans med ett sådant yttrande som avses i 6 §,  tillgängligt hos föreningen för medlemmar, röstberättigade  som inte är medlemmar och innehavare av förlagsandelar under  minst två veckor närmast före den föreningsstämma där frågan  om vinstutdelning ska prövas. I förekommande fall ska även de  handlingar som avses i 8 § hållas tillgängliga tillsammans  med förslaget.
Kopior av handlingarna ska genast och utan kostnad för  mottagaren skickas med post till de personer enligt första  stycket som begär det och som uppger sin adress. I vilka fall  handlingar får skickas med elektroniska hjälpmedel anges i 1  kap. 16 §.
Handlingarna ska läggas fram på föreningsstämman.
Kallelsens innehåll
10 §
I kallelsen till den föreningsstämma som ska pröva  förslaget om vinstutdelning ska det huvudsakliga innehållet i  förslaget anges.
Innehållet i föreningsstämmans beslut om vinstutdelning
11 §
Beslutet om vinstutdelning ska innehålla de uppgifter  som framgår av 5 §.
14 kap. Gottgörelse
Vad gottgörelse är
1 §
Med gottgörelse avses i denna lag efterlikvid,  återbäring eller liknande som lämnas till föreningens  medlemmar eller till någon annan och som grundas på  verksamhetens resultat utan att ha räknats in i det  redovisade årsresultatet.
Beslutsordning
2 §
Ett beslut om gottgörelse fattas av föreningsstämman  eller, efter stämmans bemyndigande, av styrelsen. I stadgarna  får det bestämmas att styrelsen får besluta om gottgörelse  även utan stämmans bemyndigande.
Stämman får inte besluta om gottgörelse med ett större belopp  än det som styrelsen har föreslagit eller godkänt om det inte  finns en sådan skyldighet enligt stadgarna.
Förslag till beslut om gottgörelse
3 §
Styrelsen ska upprätta ett förslag till beslut, om det  är föreningsstämman som ska pröva en fråga om gottgörelse.  Vid upprättandet av förslaget ska 13 kap. 5, 6 och 8 §§  tillämpas. Förslaget ska tillhandahållas medlemmarna och  röstberättigade som inte är medlemmar på de sätt som anges i 
13 kap. 9 §. I fråga om kallelsen till den stämma som ska  pröva förslaget ska 13 kap. 10 § tillämpas. Stämmans beslut  om gottgörelse ska innehålla de uppgifter som anges i 13 kap. 
5 §.
Motiverat yttrande
4 §
Styrelsen ska upprätta ett sådant motiverat yttrande  som anges i 13 kap. 6 §, om det är styrelsen som beslutar om  gottgörelse.
15 kap. Minskning av reservfonden
Minskningsändamål
1 §
Reservfonden får minskas för
1. täckning av förlust, om det inte finns fritt eget kapital  som motsvarar förlusten, eller
2. återbetalning till medlemmarna eller något annat ändamål,  om Bolagsverket eller, i tvistiga fall, allmän domstol ger  tillstånd till minskningen enligt 3-7 §§.
Beslutsordning
2 §
Ett beslut om minskning av reservfonden fattas av  föreningsstämman.
Tillstånd från Bolagsverket eller allmän domstol
Underrättelse till föreningens kända borgenärer
3 §
Föreningen ska skriftligen underrätta sina kända  borgenärer om minskningsbeslutet, om tillstånd krävs enligt 1 
§ 2. Underrättelserna ska innehålla uppgifter om att  föreningen avser att ansöka om tillstånd att verkställa  minskningsbeslutet och om borgenärernas rätt enligt 6 § att  motsätta sig att beslutet verkställs.
Borgenärerna behöver inte underrättas om en revisor i ett  skriftligt, undertecknat yttrande uttalar att denne inte har  funnit att minskningen medför någon fara för borgenärerna.  Någon underrättelse behöver inte heller skickas till  borgenärer vars anspråk avser en fordran på lön, pension  eller annan ersättning som omfattas av lönegaranti enligt  lönegarantilagen (1992:497).
En revisor som avses i andra stycket ska vara en auktoriserad  eller godkänd revisor eller ett registrerat revisionsbolag.  Revisorn ska utses av föreningsstämman, om inte något annat  framgår av stadgarna. Om föreningen redan har en auktoriserad  eller godkänd revisor, ska denne utföra granskningen. För  revisorn gäller 8 kap. 7, 43, 49 och 50 §§.
Ansökan om tillstånd
4 §
Föreningen ska, i sådana fall som avses i 1 § 2,  ansöka om tillstånd att verkställa minskningsbeslutet.  Ansökan ska göras hos Bolagsverket. Den ska lämnas in inom  två månader från minskningsbeslutet.
Till ansökan ska ett intyg från föreningens styrelse eller  verkställande direktör om att föreningens kända borgenärer  har underrättats enligt 3 § första stycket bifogas. Om det  finns ett sådant yttrande som avses i 3 § andra stycket, ska  i stället yttrandet bifogas ansökan. Om föreningen inte har  bifogat ett sådant intyg eller ett sådant yttrande, ska  Bolagsverket förelägga föreningen att avhjälpa bristen.  Ansökan ska avvisas om föreningen inte gör det.
Kallelse på föreningens borgenärer
5 §
Bolagsverket ska kalla föreningens borgenärer, om  verket finner att det inte finns något hinder mot en ansökan  enligt 4 §. Verket ska dock inte kalla borgenärer vars  anspråk avser en fordran på lön, pension eller annan  ersättning som omfattas av lönegaranti enligt  lönegarantilagen (1992:497).
Kallelsen ska innehålla ett föreläggande för den som vill  motsätta sig ansökan att senast en viss dag anmäla detta  skriftligen. Föreläggandet ska innehålla en upplysning om att  borgenären annars anses ha medgett ansökan.
Bolagsverket ska skyndsamt kungöra kallelsen i Post- och  Inrikes Tidningar.
När Bolagsverket ska lämna tillstånd till minskning av  reservfonden
6 §
Bolagsverket ska ge föreningen tillstånd att  verkställa minskningsbeslutet, om inte någon av de borgenärer  som har blivit kallade enligt 5 § motsätter sig ansökan inom  den förelagda tiden. Motsätter sig någon borgenär ansökan,  ska verket överlämna ärendet till tingsrätten på den ort där  föreningens styrelse har sitt säte.
När allmän domstol ska lämna tillstånd till minskning av  reservfonden
7 §
Om ett ärende om tillstånd att få verkställa  minskningsbeslutet har överlämnats till domstol, ska  tillstånd lämnas om det visas att de borgenärer som har  motsatt sig ansökan har fått full betalning eller har  betryggande säkerhet för sina fordringar. I annat fall ska  ansökan avslås.
16 kap. Fusion
Fusion mellan ekonomiska föreningar
Vad en fusion är
1 §
Två eller flera ekonomiska föreningar kan gå samman  genom att samtliga tillgångar och skulder i en eller flera av  föreningarna övertas av en annan förening (fusion). Vid  fusionen upplöses den eller de överlåtande föreningarna utan  likvidation och medlemmarna i denna eller dessa föreningar  blir medlemmar i den övertagande föreningen.
En fusion kan göras
1. mellan den övertagande föreningen på den ena sidan och en  eller flera överlåtande föreningar på den andra sidan 
(absorption), eller
2. mellan två eller flera överlåtande föreningar genom att de  bildar en ny, övertagande förening (kombination).
Deltagande föreningars redovisningsvaluta
2 §
En fusion får göras endast om den eller de överlåtande  föreningarna och den övertagande föreningen har samma  redovisningsvaluta.
Fusion när en överlåtande förening har gått i likvidation
3 §
En fusion får göras även om en överlåtande förening  har gått i likvidation, under förutsättning att skifte av  föreningens tillgångar inte har påbörjats.
Om en överlåtande förening har gått i likvidation, ska  likvidatorerna lämna slutredovisning över sin förvaltning när  en fusionsplan har upprättats enligt 5-7 §§. När  fusionsplanen har blivit gällande i föreningen ska  slutredovisningen läggas fram på en föreningsstämma. För  slutredovisningen och granskningen av den gäller i övrigt 17  kap. 37 respektive 38 §.
Likvidationen ska anses avslutad när en anmälan om fusionen  har registrerats enligt 24 § eller ett tillstånd att  verkställa en fusionsplan har registrerats enligt 29 §.
Särskilda rättighetshavares ställning
4 §
Innehavare av värdepapper med särskilda rättigheter i  en överlåtande förening ska i den övertagande föreningen få  minst motsvarande rättigheter som i den överlåtande  föreningen. Detta gäller dock inte om innehavarna enligt  fusionsplanen har rätt att få sina värdepapper inlösta av den  övertagande föreningen.
Upprättande av en fusionsplan
5 §
Styrelserna för den eller de överlåtande föreningarna  och, vid absorption, den övertagande föreningen ska upprätta  en gemensam, daterad fusionsplan. Planen ska undertecknas av  styrelsen i var och en av föreningarna.
6 §
I fusionsplanen ska det för varje förening anges
1. företagsnamn, organisationsnummer och den ort där  styrelsen ska ha sitt säte,
2. den planerade tidpunkten för föreningens upplösning, när  det gäller en överlåtande förening,
3. de särskilda förmåner som medlemmar i någon av  föreningarna i förekommande fall ska ha, och
4. vilka rättigheter i den övertagande föreningen som  innehavare av värdepapper med särskilda rättigheter i en  överlåtande förening ska ha eller vilka åtgärder som i övrigt  ska vidtas till förmån för de nämnda innehavarna.
I fusionsplanen ska det även lämnas en redogörelse för de  omständigheter som kan vara av vikt vid bedömningen av  fusionens lämplighet för föreningarna. Om medlemmar i någon  av föreningarna ska ha särskilda förmåner i samband med  fusionen, ska det framgå av redogörelsen hur förmånerna har  bestämts.
Lag (2018:1692)
.
7 §
Vid kombination ska, i fråga om den övertagande  föreningen, fusionsplanen även innehålla
1. stadgar, och
2. fullständigt namn, personnummer eller, om sådant saknas,  födelsedatum samt postadress för styrelseledamöterna,  revisorn eller revisorerna och i förekommande fall  styrelsesuppleanter och revisorssuppleanter.
Kompletterande information till fusionsplanen
8 §
Till fusionsplanen ska det bifogas en kopia av  föreningarnas årsredovisningar för de senaste tre  räkenskapsåren.
Om fusionsplanen har upprättats senare än sex månader efter  utgången av det senaste räkenskapsår som årsredovisning och  revisionsberättelse har lämnats för, ska det vidare bifogas  en översiktlig redogörelse för verksamheten och  resultatutvecklingen och för investeringar och förändringar i  likviditet och finansiering sedan föregående räkenskapsårs  utgång. I redogörelsen ska det också lämnas beloppsuppgifter  om nettoomsättningen och resultatet före  bokslutsdispositioner och skatt under rapportperioden. En  ungefärlig beloppsuppgift får lämnas om resultatet, om det  finns särskilda skäl för det. Uppgifterna ska avse tiden från  utgången av nämnda räkenskapsår till en dag som infaller  tidigast tre månader innan fusionsplanen upprättas.
Det ska i redogörelsen enligt andra stycket även lämnas  motsvarande uppgifter för samma rapportperiod under det  närmast föregående räkenskapsåret, om det inte finns något  särskilt som hindrar det. Begrepp och termer ska så långt som  möjligt stämma överens med dem som har använts i den senast  framlagda årsredovisningen eller i förekommande fall  koncernredovisningen.
Revisorsgranskning av fusionsplanen
9 §
Revisorerna i var och en av föreningarna ska yttra sig  över
1. den redogörelse som avses i 6 § andra stycket, och
2. de uppgifter som avses i 8 § andra stycket.
Vid absorption ska det i yttrandena även göras ett uttalande  om huruvida revisorerna har funnit att fusionen medför fara  för att borgenärerna i den övertagande föreningen inte ska få  sina fordringar betalda. Yttrandena får begränsas till dessa  omständigheter, om samtliga medlemmar i de föreningar som  deltar i fusionen har samtyckt till det.
Revisorernas yttranden ska bifogas fusionsplanen.
10 §
En revisor som avses i 9 § ska vara en auktoriserad  eller godkänd revisor eller ett registrerat revisionsbolag.  Revisorn ska utses av föreningsstämman, om inte något annat  framgår av stadgarna. Om föreningen redan har en auktoriserad  eller godkänd revisor ska denne utföra granskningen.
I fråga om en revisor som har utsetts att utföra granskning  enligt 9 § ska 8 kap. 43, 49 och 50 §§ tillämpas.
11 §
Styrelsen, den verkställande direktören och revisorn  i en förening som ska delta i fusionen ska ge varje revisor  som utför granskning enligt 9 § tillfälle att genomföra  granskningen i den omfattning som denne anser vara nödvändig.  De ska också lämna de upplysningar och den hjälp som begärs.  Samma skyldigheter har en revisor som utför granskning enligt 
9 § mot övriga sådana revisorer.
Registrering av fusionsplanen
12 §
Inom en månad från det att fusionsplanen upprättades  ska den övertagande föreningen eller, vid kombination, den  äldsta av de överlåtande föreningarna lämna planen med  bifogade handlingar till Bolagsverket för registrering i  föreningsregistret. En uppgift om registreringen ska enligt 
19 kap. 5 § kungöras. Om planen inte kungörs i sin helhet,  ska det i kungörelsen lämnas en uppgift om var den hålls  tillgänglig.
Första stycket gäller inte vid en fusion där alla medlemmar i  samtliga deltagande föreningar har undertecknat  fusionsplanen.
Föreningsstämmornas godkännande av fusionsplanen
13 §
Fusionsplanen ska läggas fram för godkännande av  föreningsstämman i samtliga överlåtande föreningar.  Fusionsplanen ska även läggas fram för godkännande av stämman  i den övertagande föreningen, om minst fem procent av de  röstberättigade i den föreningen begär det. En sådan begäran  ska göras inom två veckor från det att en uppgift om att  fusionsplanen har registrerats har kungjorts enligt 19 kap. 
5 §.
En stämma som avses i första stycket får hållas tidigast en  månad efter det att uppgiften om registreringen av  fusionsplanen har kungjorts.
Denna paragraf gäller inte vid en fusion där alla medlemmar i  samtliga deltagande föreningar har undertecknat  fusionsplanen.
Ändringar i stadgarna
13 a §
Om fusionen medför att det behövs ändringar i  stadgarna, ska dessa beslutas senast vid den föreningsstämma  där fusionsplanen godkänns.
Om fusionsplanen inte ska läggas fram för att godkännas på  stämman, ska ändringarna i stadgarna beslutas före styrelsens  beslut att ansöka om tillstånd att verkställa fusionsplanen.
Lag (2022:1648)
.
Tillhandahållande av fusionsplanen
14 §
Om en fråga om godkännande av en fusionsplan ska läggas  fram på en föreningsstämma enligt 13 §, ska kallelsen till  stämman innehålla information om det huvudsakliga innehållet i  fusionsplanen.
Styrelsen ska hålla fusionsplanen med bifogade handlingar  tillgänglig för medlemmar, röstberättigade som inte är  medlemmar och innehavare av förlagsandelar under minst en  månad före den stämma där frågan om godkännande av  fusionsplanen ska behandlas. Handlingarna ska hållas  tillgängliga hos föreningen på den ort där styrelsen har sitt  säte.
Kopior av handlingarna ska genast och utan kostnad för  mottagaren skickas med post till de personer enligt andra  stycket som begär det och som uppger sin adress. I vilka fall  handlingar får skickas med elektroniska hjälpmedel anges i 
1 kap. 16 §.
Lag (2022:1648)
.
Föreningsstämmans prövning
15 §
Ett föreningsstämmobeslut om att godkänna  fusionsplanen är giltigt om minst två tredjedelar av de  röstande har röstat för det. Av 6 kap. 33 § andra stycket  framgår att det i stadgarna får tas in längre gående villkor  för att beslutet ska vara giltigt.
16 §
Frågan om fusion faller om någon av de stämmor som  ska godkänna fusionsplanen inte godkänner planen i sin  helhet.
Underrättelse till kända borgenärer
17 §
När fusionsplanen har blivit gällande i samtliga  föreningar som deltar i fusionen, ska var och en av dem  skriftligen underrätta sina kända borgenärer om beslutet.  Underrättelserna ska innehålla en uppgift om att föreningen  avser att ansöka om tillstånd att verkställa fusionsplanen  och en uppgift om borgenärernas rätt att motsätta sig att  fusionsplanen verkställs.
Borgenärerna i den övertagande föreningen behöver inte  underrättas, om revisorerna i yttrandet över fusionsplanen  enligt 9 § har uttalat att de inte har funnit att fusionen  medför någon fara för dessa borgenärer. Någon underrättelse  behöver inte heller skickas till borgenärer vars anspråk  avser en fordran på lön, pension eller någon annan ersättning  som omfattas av lönegaranti enligt lönegarantilagen 
(1992:497).
Ansökan om tillstånd att verkställa fusionsplanen
18 §
Den övertagande föreningen eller, vid kombination, den  äldsta av de överlåtande föreningarna ska ansöka om tillstånd  att verkställa fusionsplanen. Ansökan ska göras hos  Bolagsverket. Den ska lämnas in inom en månad efter det att  fusionsplanen har blivit gällande i samtliga föreningar och,  om fusionsplanen har registrerats enligt 12 §, senast två år  efter det att en uppgift om att planen har registrerats har  kungjorts. Följande handlingar ska bifogas ansökan:
1. en kopia av fusionsplanen med de handlingar som är bifogade  den,
2. intyg från föreningarnas styrelser eller verkställande  direktörer om att föreningarnas kända borgenärer har  underrättats enligt 17 § och, i de fall fusionsplanen enligt 
12 § andra stycket inte behöver ges in för registrering, att  samtliga medlemmar har undertecknat fusionsplanen, och
3. en kopia av protokollen från de föreningsstämmor som avses  i 13 §.
Om sökanden inte har bifogat handlingarna ska Bolagsverket  förelägga sökanden att avhjälpa bristen. Ansökan ska avvisas  om sökanden inte gör det.
Bolagsverket får förelägga sökanden att lämna de ytterligare  uppgifter som verket behöver för sin prövning.
Lag (2022:1648)
.
19 §
Bolagsverket ska avslå en ansökan enligt 18 §, om
1. fusionsplanen inte har godkänts i behörig ordning eller  till sitt innehåll strider mot lag eller annan författning  eller mot stadgarna,
2. fusionen har förbjudits enligt konkurrenslagen (2008:579)  eller rådets förordning (EG) nr 139/2004 av den 20 januari 
2004 om kontroll av företagskoncentrationer, eller
3. en prövning av fusionen pågår enligt konkurrenslagen eller  den nämnda förordningen.
Bolagsverket får förklara tillståndsfrågan vilande under  högst sex månader, om ansökan inte kan beviljas på grund av  att prövning pågår enligt första stycket 3 och prövningen kan  antas bli avslutad inom kort tid.
20 §
Har upphävts genom
lag (2022:1648)
.
Kallelse på föreningarnas borgenärer
21 §
Bolagsverket ska kalla föreningarnas borgenärer, om  verket finner att det inte finns något hinder mot en ansökan  enligt 18 §. Verket ska dock inte kalla borgenärerna i den  övertagande föreningen, om revisorerna i yttrandet över  fusionsplanen enligt 9 § har uttalat att de inte har funnit  att fusionen medför någon fara för dessa borgenärer. Verket  ska inte heller kalla borgenärer vars anspråk avser en  fordran på lön, pension eller någon annan ersättning som  omfattas av lönegaranti enligt lönegarantilagen (1992:497).
Kallelsen ska innehålla ett föreläggande för den som vill  motsätta sig ansökan att senast en viss dag anmäla detta  skriftligen. Föreläggandet ska innehålla en upplysning om att  borgenären annars anses ha medgett ansökan.
Bolagsverket ska så snart som möjligt kungöra kallelsen i  Post- och Inrikes Tidningar. Verket ska vidare skicka en  särskild underrättelse om kallelsen till Skatteverket.
När Bolagsverket ska lämna tillstånd att verkställa  fusionsplanen
22 §
Om inte någon av de borgenärer som har kallats enligt 
21 § motsätter sig ansökan inom utsatt tid, ska Bolagsverket  ge föreningarna tillstånd att verkställa fusionsplanen.  Motsätter sig någon borgenär ansökan, ska verket överlämna  ärendet till tingsrätten på den ort där styrelsen i den  övertagande föreningen ska ha sitt säte.
När allmän domstol ska lämna tillstånd att verkställa  fusionsplanen
23 §
Om ett ärende om tillstånd till att verkställa  fusionsplanen har överlämnats till domstol enligt 22 §, ska  tillstånd lämnas om det visas att de borgenärer som har  motsatt sig ansökan har fått full betalning eller har  betryggande säkerhet för sina fordringar. I annat fall ska  ansökan avslås.
Registrering av fusionen
24 §
Styrelsen för den övertagande föreningen ska anmäla  fusionen för registrering i föreningsregistret. Vid  kombination ska styrelsen för registrering även anmäla vilka  som har utsetts till styrelseledamöter och i förekommande fall  styrelsesuppleanter i den övertagande föreningen.
Anmälan ska göras senast två månader från Bolagsverkets  tillstånd att verkställa fusionsplanen eller, när tillstånd  lämnas av allmän domstol, från det att domstolens beslut har  fått laga kraft.
Bestämmelserna i 45 § andra stycket ska tillämpas om
1. någon av de föreningar som deltar i fusionen, eller något  annat företag som genom fusion har gått upp i någon av dessa  föreningar tidigare har deltagit i en gränsöverskridande  fusion,
2. den gränsöverskridande fusionen har registrerats inom fyra  år före anmälan för registrering enligt första stycket, och
3. någon av föreningarna fortfarande omfattas av ett system  för arbetstagares medverkan enligt lagen (2008:9) om  arbetstagares medverkan vid gränsöverskridande fusioner,  delningar och ombildningar.
Lag (2022:1648)
.
Fusionens rättsverkningar
25 §
En registrering av en anmälan om fusion innebär att
1. en överlåtande förenings tillgångar och skulder, med  undantag för skadeståndsanspråk enligt 21 kap. 1-3 §§ som har  samband med fusionen, övergår till den övertagande  föreningen,
2. den eller de överlåtande föreningarna upplöses,
3. den övertagande föreningen anses bildad, om det är fråga  om kombination, och
4. medlemmarna i den eller de överlåtande föreningarna blir  medlemmar i den övertagande föreningen.
Trots första stycket kan en tiondel av samtliga  röstberättigade i en överlåtande förening begära hos  styrelsen att en föreningsstämma sammankallas för att  behandla frågan om huruvida en talan ska väckas enligt 
21 kap. 6 §. I så fall ska 6 kap. 16 § tillämpas.
Om stämman beslutar att väcka talan enligt andra stycket, ska  den samtidigt besluta att föreningen ska gå i likvidation.  Vid genomförandet av likvidationen ska 17 kap. tillämpas.  Likvidatorerna behöver dock inte ansöka om kallelse på okända  borgenärer.
När frågan om fusion faller
26 §
Bolagsverket ska förklara att frågan om fusion har  fallit, om
1. en ansökan enligt 18 § om tillstånd att verkställa  fusionsplanen inte har gjorts inom föreskriven tid eller en  sådan ansökan har avslagits genom ett beslut som har fått  laga kraft,
2. en anmälan enligt 24 § inte har gjorts inom föreskriven  tid, eller
3. Bolagsverket genom ett beslut som har fått laga kraft har  avskrivit ett ärende om registrering enligt 24 § eller har  vägrat registrering.
En medlems rätt att säga upp sitt medlemskap
27 §
Om en medlem i en överlåtande förening inte har  samtyckt till fusionen, får medlemmen säga upp sitt  medlemskap inom en månad från föreningsstämmans beslut om  godkännande av fusionsplanen eller, om beslutet fattades av  fullmäktige, från det att medlemmen underrättades om  beslutet.
Medlemmen får, oavsett det som är bestämt i stadgarna, gå ur  föreningen vid utgången av det räkenskapsår som slutar  närmast efter en månad efter uppsägningen. Vid utträdet har  medlemmen de rättigheter som en medlem som har gått ur  föreningen har enligt 10 kap. 11 § och 13 kap. 2 §.
Fusion mellan en ekonomisk förening och ett helägt  dotteraktiebolag
Tillämpliga bestämmelser
28 §
Om en ekonomisk förening äger samtliga aktier i ett  dotteraktiebolag, kan föreningens och bolagets styrelser  besluta att bolaget ska gå upp i föreningen genom fusion. En  sådan fusion får dock inte göras om dotteraktiebolaget är ett  aktiebolag med särskild vinstutdelningsbegränsning.
I fråga om fusionen gäller
- 2 § om redovisningsvaluta,
- 3 § om fusion när en överlåtande förening har gått i  likvidation,
- 4 § om särskilda rättighetshavares ställning,
- 5-7 §§ om upprättande av en fusionsplan,
- 9-11 §§ om revisorsgranskning,
- 12 § om registrering av fusionsplanen,
- 13 § om när fusionsplanen ska läggas fram för godkännande  av föreningsstämman,
- 14 § om tillhandahållande av fusionsplanen,
- 15 och 16 §§ om föreningsstämmans prövning,
- 17 § om underrättelse till kända borgenärer,
- 18-20 §§ om ansökan om tillstånd att verkställa  fusionsplanen,
- 21 § om kallelse på föreningarnas borgenärer,
- 22 § om när Bolagsverket ska lämna tillstånd att verkställa  fusionsplanen,
- 23 § om när allmän domstol ska lämna tillstånd att  verkställa fusionsplanen,
- 26 § 1 om när frågan om fusion faller.
Vid tillämpningen av de paragrafer som anges i andra stycket  ska det som sägs om en överlåtande förening i stället avse  dotteraktiebolaget. Det som sägs i 3 § om 17 kap. 37 och 38 
§§ ska i stället avse 25 kap. 40 § aktiebolagslagen 
(2005:551).
Registrering av tillstånd att verkställa fusionsplanen
29 §
Ett tillstånd att verkställa fusionsplanen ska  registreras i föreningsregistret. Genom registreringen  upplöses dotteraktiebolaget samtidigt som dess tillgångar och  skulder övergår till föreningen.
Gränsöverskridande fusion mellan föreningar
Vad en gränsöverskridande fusion innebär
30 §
En svensk ekonomisk förening får delta i en fusion med en  motsvarande juridisk person (utländsk förening) med hemvist i  en annan stat inom Europeiska ekonomiska samarbetsområdet 
(gränsöverskridande fusion). En juridisk person ska anses ha  en sådan hemvist om den har bildats enligt lagstiftningen i en  stat inom Europeiska ekonomiska samarbetsområdet och har sitt  säte, sitt huvudkontor eller sin huvudsakliga verksamhet inom  detta område.
Lag (2022:1648)
.
Bestämmelser som ska tillämpas vid en gränsöverskridande  fusion
30 a §
Följande allmänna bestämmelser i detta kapitel gäller  även för en gränsöverskridande fusion:
- 1 § om vad en fusion innebär,
- 3 § om fusion när en överlåtande förening har gått i  likvidation,
- 4 § om särskilda rättighetshavares ställning, och
- 30 b § om särskilda begränsningar i rätten att delta i en  gränsöverskridande fusion.
För en gränsöverskridande fusion gäller vidare följande  bestämmelser om förfarandet:
- 31 och 32 §§ om fusionsplan,
- 33-33 b §§ om styrelseredogörelse,
- 8 § om kompletterande information,
- 10, 11 och 34-36 §§ om revisorsgranskning, varvid det som  sägs i 10 och 11 §§ om 9 § i stället ska avse 34 §,
- 36 a § om meddelande om att synpunkter får lämnas,
- 12 § första stycket och 37 och 38 §§ om registrering av  fusionsplanen,
- 39 § om tillhandahållande av fusionsplanen,
- 39 a § om synpunkter som har lämnats med anledning av ett  meddelande enligt 36 a §,
- 13 § om när fusionsplanen ska läggas fram för att godkännas  av föreningsstämman,
- 13 a § om ändringar i stadgarna,
- 15 och 16 §§ om föreningsstämmans prövning,
- 40 § om villkorat beslut om godkännande av fusionsplanen,
- 17 § om underrättelse till föreningens kända borgenärer,
- 18, 19 och 41 §§ om ansökan om tillstånd att verkställa  fusionsplanen,
- 21 och 41 c §§ om kallelse på föreningarnas borgenärer,
- 22 och 41 a §§ om när Bolagsverket ska lämna tillstånd att  verkställa fusionsplanen,
- 41 d och 41 e §§ om när allmän domstol ska lämna tillstånd  att verkställa fusionsplanen,
- 41 b § om förordnande av oberoende sakkunnig,
- 42 § om utfärdande av fusionsintyg,
- 43-45 §§ om registrering,
- 25 och 47 §§ om fusionens rättsverkningar,
- 26 § om när frågan om fusion faller, varvid det som sägs om 
24 § i stället ska avse 44 §, och
- 27 § om en medlems rätt att säga upp sitt medlemskap.
Lag (2022:1648)
.
Särskilda begränsningar i rätten att delta i en  gränsöverskridande fusion
30 b §
En ekonomisk förening får inte delta i en  gränsöverskridande fusion, om den
1. är i konkurs,
2. genomgår företagsrekonstruktion, eller
3. är i likvidation på grund av ett beslut enligt 17 kap. 11  eller 16 §.
Lag (2022:1648)
.
Fusionsplan
31 §
Vid en gränsöverskridande fusion ska styrelsen i en  svensk förening som deltar i fusionen, tillsammans med  motsvarande organ i de utländska föreningar som deltar i  fusionen, upprätta en fusionsplan. Styrelsen ska underteckna  fusionsplanen.
32 §
En fusionsplan enligt 31 § ska innehålla uppgifter om
1. de fusionerande föreningarnas form, företagsnamn och säte,
2. utbytesförhållandena mellan andelar och förekommande  värdepapper i överlåtande respektive övertagande förening och  eventuell kontantersättning,
3. de villkor som ska gälla för tilldelning av andelar och  förekommande värdepapper i den övertagande föreningen,
4. den gränsöverskridande fusionens sannolika följder för  sysselsättningen,
5. från vilken tidpunkt och på vilka villkor som andelar och  förekommande värdepapper medför rätt till utdelning i den  övertagande föreningen,
6. från vilken tidpunkt som de fusionerande föreningarnas  transaktioner bokföringsmässigt ska anses ingå i den  övertagande föreningen,
7. vilka rättigheter i den övertagande föreningen som  innehavare av särskilda rättigheter i den överlåtande  föreningen ska ha eller vilka åtgärder som i övrigt ska vidtas  till förmån för innehavarna,
8. arvode och andra särskilda förmåner som med anledning av  fusionen ska lämnas till en styrelseledamot, verkställande  direktör eller motsvarande befattningshavare,
9. stadgarna för den övertagande föreningen,
10. värdet av de tillgångar och skulder som ska överföras till  den övertagande föreningen och de överväganden som har gjorts  vid värderingen,
11. datum för de räkenskaper som har legat till grund för att  fastställa villkoren för fusionen, och
12. rätten till uppsägning av medlemskap enligt 27 §.
Fusionsplanen ska också innehålla uppgifter om
1. de säkerheter som föreningarnas borgenärer erbjuds, i de  fall de erbjuds sådana säkerheter, och
2. hur arbetstagarna deltar i den process som leder fram till  beslut om formerna för arbetstagarnas medverkan i den  övertagande föreningen, om en sådan process ska genomföras.
Vid kombination ska fusionsplanen också innehålla uppgifter om  den övertagande föreningens form, företagsnamn och säte samt  om vilken handling som utgör stiftelseurkund eller motsvarande  handling avseende den övertagande föreningen.
Lag (2022:1648)
.
Styrelsernas redogörelser
33 §
Styrelsen i var och en av de föreningar som deltar i  fusionen ska upprätta en redogörelse för de omständigheter som  kan vara av vikt vid bedömningen av om fusionen är lämplig för  föreningarna. I redogörelsen ska det ingå en beskrivning av  fusionens konsekvenser för föreningens framtida verksamhet och  för dess borgenärer.
I redogörelsen ska det även ingå ett avsnitt med information  för medlemmarna enligt 33 a § och ett avsnitt med information  för arbetstagarna enligt 33 b §.
I stället för att upprätta en enda redogörelse får styrelsen  upprätta två separata redogörelser för medlemmarna respektive  arbetstagarna. Styrelsen behöver inte upprätta någon  redogörelse alls om det följer av 33 a § andra stycket och 
33 b § andra stycket att det varken behöver upprättas ett  avsnitt för medlemmarna eller ett avsnitt för arbetstagarna.
Om styrelsen i god tid får ett yttrande från arbetstagarnas  företrädare eller, om sådana företrädare inte finns, från  arbetstagarna själva, ska detta yttrande bifogas redogörelsen.  Styrelsen ska informera medlemmarna om yttrandet oavsett om  det upprättas en redogörelse eller inte.
Lag (2022:1648)
.
33 a §
I avsnittet med information för medlemmarna enligt 33 §  andra stycket ska styrelsen beskriva
1. utbytesförhållandena mellan andelar och förekommande  värdepapper i överlåtande respektive övertagande förening samt  den metod som har använts för att bestämma  utbytesförhållandena,
2. fusionens konsekvenser för medlemmarna, och
3. hur medlemmarna ska gå till väga för att utöva sin rätt  till uppsägning av medlemskapet enligt 27 §.
Något avsnitt med information för medlemmarna krävs inte om  samtliga medlemmar i föreningen samtycker till att något  sådant avsnitt inte ska upprättas.
Lag (2022:1648)
.
33 b §
I avsnittet med information för arbetstagarna enligt 
33 § andra stycket ska styrelsen beskriva
1. fusionens konsekvenser för anställningsförhållandena och  eventuella åtgärder som vidtas till skydd för dessa  förhållanden,
2. väsentliga ändringar av anställningsvillkoren eller av  platserna för föreningens verksamhet, och
3. de förhållanden som anges i 1 och 2 i fråga om eventuella  dotterföretag.
Något avsnitt med information för arbetstagarna krävs inte om  samtliga arbetstagare ingår i föreningens styrelse.
Lag (2022:1648)
.
Revisorsgranskning
34 §
För var och en av de föreningar som deltar i en  gränsöverskridande fusion ska fusionsplanen och styrelsens  redogörelse granskas av en eller flera revisorer.  Granskningen ska vara så omfattande och ingående som god  revisionssed kräver. För varje förening ska revisorn eller  revisorerna upprätta ett yttrande över granskningen. Av  yttrandena ska det framgå huruvida sådana villkor som avses i 
32 § första stycket 2 och 3 har bestämts på ett sakligt och  korrekt sätt. Det ska i det sammanhanget anges vilken eller  vilka metoder som har använts vid värderingen av  föreningarnas tillgångar och skulder, resultatet av de  tillämpade värderingsmetoderna och deras lämplighet samt  vilken vikt som de har ansetts ha vid den samlade bedömningen  av värdet på var och en av föreningarna. Särskilda  svårigheter att uppskatta värdet av egendomen ska anmärkas.
Revisorernas yttranden ska bifogas till fusionsplanen.
35 §
Bestämmelserna om revisorsgranskning i 10, 11 och 
34 §§ ska inte tillämpas, om
1. samtliga medlemmar i de föreningar som deltar i den  gränsöverskridande fusionen har samtyckt till det, eller
2. Bolagsverket eller en utländsk behörig myndighet i en stat  där någon av de deltagande föreningarna har sin hemvist,  efter en gemensam begäran från de fusionerande föreningarna,  har utsett eller godkänt en eller flera oberoende sakkunniga  att för samtliga föreningars räkning granska fusionsplanen  och upprätta en gemensam skriftlig rapport för alla  föreningar.
Det som sägs i 11 § om en revisors rätt till upplysningar och  biträde gäller även för den som utses att utföra granskning  enligt denna paragraf.
Vid fusion genom absorption ska det till fusionsplanen  bifogas ett yttrande från en eller flera sådana revisorer som  anges i 10 § med ett sådant innehåll som avses i 9 § andra  stycket. Ett sådant yttrande ska vid tillämpningen av 17 och 
21 §§ anses som ett revisorsyttrande enligt 34 §.
36 §
Den som Bolagsverket utser att utföra granskning  enligt 35 § första stycket ska vara en auktoriserad eller  godkänd revisor eller ett registrerat revisionsbolag. I fråga  om granskningen och innehållet i den rapport som upprättas  ska 10 § andra stycket och 34 § tillämpas.
Meddelande om att synpunkter får lämnas
36 a §
Till fusionsplanen ska det bifogas ett meddelande med  information till de fusionerande föreningarnas medlemmar,  borgenärer och arbetstagarföreträdare eller, om sådana  företrädare inte finns, arbetstagarna själva om att de får  lämna synpunkter på planen till de fusionerande föreningarna.  I meddelandet ska det anges att synpunkterna får lämnas senast  på den femte arbetsdagen före dagen för den föreningsstämma  som i respektive förening ska ta ställning till fusionsplanen.
Om fusionsplanen inte ska läggas fram för att godkännas på  föreningsstämman i en förening, ska det i stället anges att  synpunkterna får lämnas till föreningen senast fem arbetsdagar  före styrelsens beslut att ansöka om tillstånd att verkställa  fusionsplanen.
Lag (2022:1648)
.
Registrering av fusionsplanen
37 §
Vid en gränsöverskridande fusion ska skyldigheten enligt 
12 § att lämna in fusionsplanen med bifogade handlingar för  registrering fullgöras av den svenska förening som deltar i  fusionen. Om flera svenska föreningar deltar, ska skyldigheten  fullgöras av den svenska förening som är övertagande förening  eller, om den övertagande föreningen inte är en svensk  förening, av den äldsta av de överlåtande svenska  föreningarna.
Om fusionsplanen eller de handlingar som är bifogade planen är  skrivna på något annat språk än svenska, ska den som lämnar in  planen även ge in en översättning till svenska. Översättningen  ska vara gjord av en översättare som är auktoriserad eller har  motsvarande utländska behörighet. Bolagsverket får medge att  någon översättning inte lämnas in.
Lag (2022:1648)
.
38 §
I anmälan om registrering enligt 37 § ska det lämnas  uppgifter om
1. form, företagsnamn och säte för var och en av de  fusionerande föreningarna,
2. de register där föreningarna är registrerade och de nummer  som används för identifiering i registren,
3. hur borgenärer och i förekommande fall medlemmar ska göra  för att utöva sina rättigheter samt de adresser där de  kostnadsfritt kan få fullständig information om detta, och
4. föreningarnas adresser.
När registreringen kungörs enligt 19 kap. 5 §, ska kungörelsen  innehålla de uppgifter som avses i första stycket 1-3.
I 31 kap. 25 a § offentlighets- och sekretesslagen (2009:400)  finns det bestämmelser om sekretess för uppgifter i ett  yttrande som en revisor eller oberoende sakkunnig har  upprättat enligt 34 eller 35 §.
Lag (2022:1648)
.
Tillhandahållande av fusionsplanen
39 §
Vid en gränsöverskridande fusion ska styrelsen i en  förening som deltar i fusionen hålla fusionsplanen med  bifogade handlingar och styrelsens redogörelse enligt 33 §  tillgängliga för medlemmar, röstberättigade som inte är  medlemmar, innehavare av förlagsandelar och arbetstagarnas  företrädare eller, om sådana företrädare inte finns, för  arbetstagarna själva. Handlingarna ska hållas tillgängliga på  föreningens webbplats eller med något annat likvärdigt  elektroniskt hjälpmedel under minst sex veckor före den  föreningsstämma där frågan om godkännande av fusionsplanen ska  behandlas.
Om fusionsplanen inte ska läggas fram för att godkännas av  föreningsstämman i den övertagande föreningen, gäller i  stället att handlingarna ska hållas tillgängliga under minst  sex veckor före styrelsens beslut att ansöka om tillstånd att  verkställa fusionsplanen.
Kopior av handlingarna ska genast och utan kostnad för  mottagaren skickas med post till de medlemmar, röstberättigade  som inte är medlemmar och innehavare av förlagsandelar som  begär det och som uppger sin adress. I vilka fall handlingar  får skickas med elektroniska hjälpmedel anges i 1 kap. 16 §.
Lag (2022:1648)
.
39 a §
De synpunkter som har lämnats med anledning av  meddelandet enligt 36 a § ska läggas fram på en sådan  föreningsstämma som avses i 13 §.
Lag (2022:1648)
.
Villkorat beslut om godkännande av fusionsplanen
40 §
Föreningsstämman i en förening som deltar i en  gränsöverskridande fusion får villkora beslutet att godkänna  fusionsplanen med att en senare stämma godkänner de former  som beslutas för arbetstagarnas medverkan i den övertagande  föreningen.
Ansökan om tillstånd att verkställa fusionsplanen
41 §
Vid en gränsöverskridande fusion ska ansökan enligt 18 §  göras av den svenska förening som deltar i fusionen. Om flera  svenska föreningar deltar, ska ansökan göras av den svenska  förening som är övertagande förening eller, om den övertagande  föreningen inte är en svensk förening, av den äldsta av de  överlåtande svenska föreningarna.
Till ansökan ska, utöver det som anges i 18 §, följande  handlingar bifogas:
1. en kopia av styrelsens redogörelse med eventuella yttranden  från arbetstagarna eller deras företrädare,
2. i förekommande fall, den rapport som en oberoende sakkunnig  enligt 35 § första stycket har upprättat,
3. en kopia av handlingar med synpunkter som föreningens  intressenter har lämnat med anledning av ett meddelande enligt 
36 a §, och
4. en handling med information om att det har inletts ett  förfarande enligt lagen (2008:9) om arbetstagares medverkan  vid gränsöverskridande fusioner, delningar och ombildningar,  under förutsättning att den lagen är tillämplig.
Lag (2022:1648)
.
41 a §
Vid Bolagsverkets handläggning av en ansökan om  tillstånd att verkställa en fusionsplan som avser en  gränsöverskridande fusion gäller, utöver det som anges i 19, 
21 och 41 b-41 d §§, att Bolagsverket ska avslå ansökan om
1. det enligt 30 b § första stycket finns hinder mot att en  eller flera av de svenska föreningarna deltar i en  gränsöverskridande fusion,
2. fusionen genomförs för otillbörliga eller bedrägliga  ändamål som leder till att unionsrätten eller nationell rätt  undgås eller kringgås eller som syftar till detta, eller för  brottsliga ändamål, eller
3. fusionen förutsätter ett förfarande enligt lagen (2008:9)  om arbetstagares medverkan vid gränsöverskridande fusioner,  delningar och ombildningar men något sådant förfarande inte  har inletts.
Lag (2022:1648)
.
41 b §
Om det vid handläggningen av en ansökan enligt 41 §  uppkommer en fråga som kräver särskild fackkunskap får  Bolagsverket förordna en lämplig person som sakkunnig. Den  sakkunniga ska vara oberoende av de fusionerande föreningarna  och får inte ha någon intressekonflikt med någon av dem. Den  sakkunniga ska utföra sitt arbete opartiskt och objektivt.
Sökanden ska ersätta Bolagsverket för dess kostnader för den  sakkunniga. Bolagsverket ska fatta beslut om det belopp som  sökanden ska betala. Av beslutet ska det framgå när beloppet  ska betalas och vad kostnaderna avser.
Om ett belopp som har beslutats inte betalas i rätt tid, ska  fordran lämnas för indrivning. Bestämmelser om indrivning  finns i lagen (1993:891) om indrivning av statliga fordringar  m.m.
Lag (2022:1648)
.
41 c §
Den dag som avses i 21 § andra stycket ska vid en  gränsöverskridande fusion bestämmas till en dag som infaller  tidigast tre månader efter registreringen enligt 12 § av  fusionsplanen.
Lag (2022:1648)
.
41 d §
Om ett ärende om tillstånd att verkställa en  fusionsplan enligt 22 § ska överlämnas till domstol och den  övertagande föreningens styrelse ska ha sitt säte i en annan  stat inom Europeiska ekonomiska samarbetsområdet än Sverige,  ska ärendet överlämnas till tingsrätten i den ort där  styrelsen i den svenska förening som har gjort ansökan har  sitt säte
Lag (2022:1648)
.
41 e §
Om Bolagsverket med stöd av 22 eller 41 d § har  överlämnat ett ärende om tillstånd att verkställa en  fusionsplan som avser en gränsöverskridande fusion till  domstol, ska domstolen avslå ansökan, om
1. en borgenär som har motsatt sig ansökan presenterar  trovärdiga uppgifter om att fusionen medför fara för att hans  eller hennes fordran inte ska bli betald och om att ingen  betryggande säkerhet har lämnats för fordran, och
2. föreningen inte visar att det inte finns någon fara för att  fordran inte ska bli betald eller att betryggande säkerhet har  lämnats.
Om ansökan inte ska avslås, ska domstolen lämna tillstånd att  verkställa fusionsplanen.
Lag (2022:1648)
.
Utfärdande av fusionsintyg
42 §
Vid en gränsöverskridande fusion ska Bolagsverket, när  verket har gett tillstånd att verkställa fusionsplanen enligt 
22 § eller när en domstol, genom ett beslut som har fått laga  kraft, har gett tillstånd att verkställa fusionsplanen enligt 
41 e §, för varje svensk förening som deltar i fusionen  utfärda ett intyg om att den del av förfarandet som regleras  av svensk lag har genomförts på föreskrivet sätt 
(fusionsintyg). Ett fusionsintyg får dock inte utfärdas om det  har väckts talan mot föreningsstämmans beslut att godkänna  fusionsplanen och målet inte har avgjorts slutligt.
Ett fusionsintyg ska utfärdas inom tre månader från dagen för  ansökan om tillstånd att verkställa fusionsplanen. Om det på  grund av ärendets komplexitet eller annars finns särskilda  skäl för en längre handläggningstid får tremånadersfristen  överskridas. Om tremånadersfristen inte kan hållas, ska  sökanden underrättas om skälen för detta.
Fusionsintyget ska tillhandahållas behöriga myndigheter i  övriga berörda medlemsstater.
Lag (2022:1648)
.
Registrering av en fusion när den övertagande föreningen ska  ha sin hemvist i en annan stat än Sverige
43 §
Om den övertagande föreningen har sin hemvist i en annan  stat än Sverige, ska en svensk förening som deltar i fusionen  inför registreringen av fusionen lämna in en kopia av  fusionsplanen till den behöriga myndigheten i den staten.  Detsamma gäller om föreningen vid kombination ska ha sin  hemvist i en annan stat än Sverige. Handlingen ska lämnas in  inom sex månader från den dag då fusionsintyget utfärdades.
Efter underrättelse från den behöriga utländska myndigheten om  att fusionen har genomförts, ska Bolagsverket i  föreningsregistret föra in en uppgift om att den eller de  svenska överlåtande föreningar som har deltagit i fusionen har  upplösts.
Lag (2022:1648)
.
Registrering av en fusion när den övertagande föreningen ska  ha sin hemvist i Sverige
44 §
Om den övertagande föreningen har eller, vid kombination,  ska ha sin hemvist i Sverige, ska Bolagsverket registrera den  gränsöverskridande fusionen i föreningsregistret. Anmälan för  registrering ska göras av styrelsen i den övertagande  föreningen inom sex månader från den dag då fusionsintyget  utfärdades. Vid kombination ska styrelsen även för  registrering anmäla vilka som har utsetts till  styrelseledamöter och i förekommande fall styrelsesuppleanter  i den övertagande föreningen.
Lag (2022:1648)
.
45 §
Bolagsverket får registrera fusionen enligt 44 § endast  om
1. verket har utfärdat ett fusionsintyg för varje svensk  förening som deltar i fusionen,
2. verket har fått del av ett fusionsintyg för varje utländsk  förening som deltar i fusionen,
3. de utländska föreningar som deltar i fusionen har gett in  en kopia av fusionsplanen, och
4. det inte heller finns något hinder mot registrering av  fusionen.
Om lagen (2008:9) om arbetstagares medverkan vid  gränsöverskridande fusioner, delningar och ombildningar är  tillämplig, får fusionen registreras endast
1. om ett avtal har träffats eller ett beslut har fattats om  medverkan enligt den lagen eller om förhandlingsperioden har  löpt ut utan att ett sådant avtal har träffats eller ett  sådant beslut har fattats, och
2. om den övertagande föreningens stadgar inte strider mot det  system för medverkan som ska gälla enligt lagen.
Lag (2022:1648)
.
46 §
Bolagsverket ska så snart som möjligt underrätta  behöriga myndigheter i den eller de stater där den eller de  överlåtande föreningarna har sin hemvist om registreringen.
En fusions rättsverkningar
47 §
Vid en gränsöverskridande fusion uppkommer de  rättsverkningar som avses i 25 § vid den tidpunkt som har  fastställts i den stat där den övertagande föreningen har sin  hemvist. Om den övertagande föreningen har sin hemvist i  Sverige, uppkommer rättsverkningarna vid registreringen av  fusionen i föreningsregistret enligt 44 §.
Utöver 25 § första stycket gäller att de fusionerande  föreningarnas rättigheter och skyldigheter som härrör ur  anställningsavtal eller anställningsförhållanden, och som  finns vid den tidpunkt då den gränsöverskridande fusionen får  verkan, övergår till den övertagande föreningen.
Lag (2022:1648)
.
48 §
Har upphävts genom
lag (2022:1648)
.
Gränsöverskridande fusion mellan en förening och  ett helägt dotterbolag
49 §
Om en svensk ekonomisk förening äger samtliga aktier  i en utländsk juridisk person som motsvarar ett svenskt  aktiebolag och har sin hemvist inom Europeiska ekonomiska  samarbetsområdet, får den utländska juridiska personen gå upp  i föreningen genom fusion.
50 §
Om en utländsk förening som har sin hemvist inom  Europeiska ekonomiska samarbetsområdet äger samtliga aktier i  ett svenskt aktiebolag får bolaget gå upp i den utländska  föreningen genom fusion. En sådan fusion får dock inte  genomföras om bolaget är ett aktiebolag med särskild  vinstutdelningsbegränsning.
51 §
Vid en fusion enligt 49 eller 50 § ska de bestämmelser  som anges i 30 § tillämpas, dock med följande avvikelser.
1. Fusionsplanen behöver inte innehålla sådana uppgifter som  avses i 32 § första stycket 2, 3, 5 och 12.
2. Bestämmelserna om revisorsgranskning i 10, 11 och 34-36 §§  och om föreningsstämmans prövning av fusionsplanen i 13 §  första stycket ska inte tillämpas.
3. Styrelsen i den överlåtande föreningen behöver inte  upprätta någon redogörelse enligt 33 §.
4. I fråga om arten av fusionens rättsverkningar gäller 29 § i  stället för 25 § första stycket 1-4.
Det som sägs om en överlåtande förening i detta kapitel ska  vid tillämpningen på en fusion enligt 49 eller 50 § gälla  bolaget.
Lag (2022:1648)
.
17 kap. Likvidation
Frivillig likvidation
Föreningsstämmans beslut om likvidation
1 §
Föreningsstämman får besluta att föreningen ska gå i  likvidation.
Majoritetskrav vid beslut om likvidation
2 §
Ett beslut av föreningsstämman om likvidation är  giltigt om minst två tredjedelar av de röstande har röstat  för det.
Av 6 kap. 33 § andra stycket framgår att det i stadgarna får  tas in längre gående villkor för att ett beslut om  likvidation ska vara giltigt.
När det finns grund för tvångslikvidation enligt 11 eller 
16 § är ett beslut om likvidation dock alltid giltigt om  majoritetskravet i 6 kap. 33 § första stycket är uppfyllt.
Styrelsens skyldighet att låta stämman pröva frågan om  likvidation
3 §
Styrelsen ska genast för föreningsstämmans prövning  lägga fram frågan om huruvida föreningen ska gå i  likvidation, om
1. det på grund av inträffade förluster eller av någon annan  orsak finns skäl att anta att föreningens ställning  fortlöpande kommer att försämras så att föreningens skulder  och avsättningar inte kommer att täckas av tillgångarna,
2. det finns betydande osäkerhet om föreningens ekonomiska  möjligheter att fortsätta sin verksamhet i andra fall än som  avses i 1, eller
3. antalet medlemmar i föreningen under mer än en månad har  varit mindre än tre.
Förslag till beslut i frågan om likvidation
4 §
Om föreningsstämman ska pröva en fråga om likvidation  ska styrelsen eller, om förslaget väcks av någon annan,  förslagsställaren upprätta ett förslag till beslut.
I förslaget till beslut ska det finnas uppgifter om skälen  för att föreningen ska gå i likvidation eller inte, och vilka  alternativ till likvidation som finns. För det fall förslaget  innebär att föreningen ska gå i likvidation, ska det även  innehålla uppgifter om
1. från vilken dag som beslutet om likvidation bör gälla,
2. den beräknade tidpunkten för skiftet,
3. skifteslikvidens beräknade storlek, och
4. styrelsens eller förslagsställarens eventuella förslag  till likvidator.
Om det är styrelsen som väcker frågan om likvidation i ett  fall som avses i 3 § 1 eller 2, ska det till förslaget även  bifogas en redogörelse som belyser föreningens ekonomiska  framtidsutsikter och som är undertecknad av styrelsen. Till  förslaget ska det även bifogas ett yttrande över styrelsens  redogörelse som är undertecknat av föreningens revisor.
5 §
Om en fråga om likvidation i ett fall som avses i 3 § 
1 eller 2 ska behandlas på en annan föreningsstämma än en  årsstämma, ska det till förslaget till stämman även bifogas
1. en kopia av den årsredovisning som innehåller de senast  fastställda balans- och resultaträkningarna, med en  anteckning om föreningsstämmans beslut om föreningens vinst  eller förlust, och
2. en kopia av revisionsberättelsen för det år som  årsredovisningen avser.
Om det är styrelsen som väcker frågan, ska det dessutom  bifogas en redogörelse för händelser av väsentlig betydelse  för föreningens ställning som har inträffat efter det att  årsredovisningen lämnades. Redogörelsen ska vara undertecknad  av styrelsen. Vidare ska det bifogas ett yttrande över  styrelsens redogörelse som är undertecknat av föreningens  revisor.
Kallelsens innehåll
6 §
I kallelsen till den föreningsstämma som ska pröva  frågan om likvidation ska förslagets huvudsakliga innehåll  anges.
Tillhandahållande av förslag till beslut
7 §
Styrelsen ska från tidpunkten för kallelsen och fram  till föreningsstämman hålla ett förslag till beslut i frågan  om likvidation tillgängligt hos föreningen för medlemmar,  röstberättigade som inte är medlemmar och innehavare av  förlagsandelar. I förekommande fall ska de handlingar som  avses i 4 och 5 §§ hållas tillgängliga tillsammans med  förslaget.
En kopia av förslaget med bifogade handlingar ska genast och  utan kostnad för mottagaren skickas med post till de personer  enligt första stycket som begär det och som uppger sin  adress. I vilka fall handlingar får skickas med elektroniska  hjälpmedel anges i 1 kap. 16 §.
Handlingarna ska läggas fram på stämman.
Innehållet i föreningsstämmans beslut
8 §
Ett beslut om likvidation ska innehålla en uppgift om  att likvida-tionsbeslutet ska gälla omedelbart eller en  uppgift om den senare dag som beslutet ska gälla från.  Beslutet ska även innehålla stämmans eventuella förslag till  likvidator.
Registrering av ett beslut om likvidation
9 §
Föreningsstämman ska se till att ett beslut om  likvidation genast anmäls för registrering i  föreningsregistret.
Den tidpunkt då ett beslut om likvidation börjar gälla
10 §
Föreningsstämmans beslut om likvidation gäller  omedelbart eller från och med den senare dag som stämman  bestämmer. När det finns grund för tvångslikvidation enligt 
11 eller 16 § gäller beslutet alltid omedelbart.
Tvångslikvidation
Bolagsverkets beslut om tvångslikvidation
11 §
Bolagsverket ska besluta att en förening ska gå i  likvidation, om
1. föreningen inte på föreskrivet sätt har lämnat in en  anmälan till Bolagsverket om en sådan behörig styrelse,  särskild delgivningsmottagare eller revisor som ska finnas  enligt denna lag, eller
2. föreningen inte enligt 8 kap. 3 eller 16 §  årsredovisningslagen (1995:1554) har kommit in med  årsredovisning och revisionsberättelse och i förekommande fall  koncernredovisning och koncernrevisionsberättelse till  Bolagsverket inom elva månader från det att räkenskapsåret  gick ut.
Ett beslut om likvidation ska dock inte meddelas om  likvidationsgrunden har upphört under ärendets handläggning  hos Bolagsverket.
En fråga om likvidation enligt första stycket ska prövas av  Bolagsverket självmant eller på ansökan av styrelsen, en  styrelseledamot, en verkställande direktör, en medlem, en  innehavare av förlagsandelar, en borgenär eller, i ett sådant  fall som avses i första stycket 1, någon annan vars rätt är  beroende av att det finns någon som kan företräda föreningen.
Lag (2024:1118)
.
Handläggningen hos Bolagsverket
12 §
I ett ärende enligt 11 § ska Bolagsverket förelägga  föreningen och de medlemmar, innehavare av förlagsandelar och  borgenärer som vill yttra sig i ärendet att lämna in ett  skriftligt yttrande eller efterfrågade handlingar till verket  inom en viss tid (likvidationsföreläggande).
Föreläggandet ska delges föreningen om det kan göras på något  annat sätt än enligt 38 och 47-51 §§ delgivningslagen 
(2010:1932). Bolagsverket ska kungöra föreläggandet i Post-  och Inrikes Tidningar minst en månad före utgången av den  utsatta tiden.
När Bolagsverkets beslut om tvångslikvidation börjar gälla
13 §
Bolagsverkets beslut om tvångslikvidation gäller  omedelbart. Det ska registreras i föreningsregistret.
Avgift för kostnaderna i likvidationsförfarandet
14 §
Om Bolagsverket självmant meddelar ett  likvidationsföreläggande som grundar sig på 11 § första  stycket 1, ska verket besluta att föreningen ska betala en  särskild avgift för kostnaderna i likvidationsförfarandet.
Ett sådant avgiftsbeslut får fattas endast om Bolagsverket  senast sex veckor innan likvidationsföreläggandet meddelades  har skickat en påminnelse till föreningens senast anmälda  postadress om den brist som föreläggandet avser. Påminnelsen  ska innehålla en upplysning om att föreningen kan bli skyldig  att betala en avgift om bristen inte avhjälps.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om avgiftens storlek.
15 §
Ett avgiftsbeslut enligt 14 § ska upphävas, om det i  likvidationsärendet kommer fram att det inte fanns grund för  tvångslikvidation när likvidationsföreläggandet meddelades.
En förening ska befrias från en avgift enligt 14 §, om den  underlåtenhet som har föranlett avgiften framstår som  ursäktlig med hänsyn till omständigheter som föreningen inte  har kunnat råda över. Föreningen ska också befrias från  avgiften om det framstår som uppenbart oskäligt att ta ut  den. Bestämmelserna om befrielse från avgift ska beaktas även  om något yrkande om detta inte har framställts.
Om en avgift inte har betalats trots en uppmaning om det, ska  avgiften lämnas för indrivning. Regeringen får meddela  föreskrifter om att indrivning inte behöver begäras för  obetydliga belopp. Bestämmelser om indrivning finns i lagen 
(1993:891) om indrivning av statliga fordringar m.m. Vid  indrivning får avgiftsbeslutet verkställas enligt  utsökningsbalken.
Allmän domstols beslut om tvångslikvidation
16 §
Allmän domstol ska besluta att en förening ska gå i  likvidation, om
1. föreningen enligt stadgarna är skyldig att gå i  likvidation,
2. föreningens verksamhet drivs på ett sätt som uppenbarligen  inte motsvarar de förutsättningar under vilka föreningen har  registrerats,
3. föreningen är en sådan förening som avses i 1 kap. 5 § och  föreningens tillgångar enligt balansräkningen för det närmast  föregående räkenskapsåret till övervägande del består av  något annat än andelar i den eller de andra ekonomiska  föreningarna, eller
4. antalet medlemmar i föreningen under mer än sex månader  har varit mindre än tre.
Ett beslut om likvidation ska dock inte meddelas, om det  under ärendets handläggning vid tingsrätten visas att  likvidationsgrunden har upphört.
17 §
En fråga om likvidation ska prövas av domstolen  efter 1. en anmälan av Bolagsverket i de fall som avses i 16 §  första stycket 1-3,
2. en ansökan av styrelsen, en styrelseledamot, en  verkställande direktör, en medlem eller en innehavare av  förlagsandelar i de fall som avses i 16 § första stycket 1  eller 4, eller
3. en ansökan av föreningens revisor i de fall som avses i 
16 § första stycket 4.
I de fall som avses i 16 § första stycket 4 är styrelsen  skyldig att inom två veckor från utgången av  sexmånadersfristen ansöka om likvidation.
Handläggningen hos allmän domstol
18 §
I ett ärende enligt 16 § ska domstolen förelägga  föreningen och de medlemmar, innehavare av förlagsandelar och  borgenärer som vill yttra sig i ärendet att lämna in ett  skriftligt yttrande till domstolen inom en viss tid.
Föreläggandet ska delges föreningen, om det kan göras på  något annat sätt än enligt 38 och 47-51 §§ delgivningslagen 
(2010:1932). Domstolen ska kungöra föreläggandet i Post- och  Inrikes Tidningar minst en månad före utgången av den utsatta  tiden.
När allmän domstols beslut om tvångslikvidation börjar gälla
19 §
Allmän domstols beslut om tvångslikvidation gäller  omedelbart. Det ska registreras i föreningsregistret.
Personligt betalningsansvar för föreningens företrädare
20 §
Om styrelsen inte ansöker om likvidation inom den tid  som anges i 17 § andra stycket, ansvarar styrelseledamöterna  solidariskt för de skyldigheter som uppkommer för föreningen  under den tid som underlåtenheten består.
Den som med vetskap om styrelsens underlåtenhet handlar för  föreningens räkning ansvarar solidariskt med styrelsens  ledamöter för de skyldigheter som därigenom uppkommer för  föreningen.
Ansvaret enligt första och andra styckena gäller inte för den  som visar att han eller hon inte har varit försumlig.
Personligt betalningsansvar för föreningens medlemmar
21 §
En medlem som vet om att föreningen är skyldig att gå  i likvidation enligt 16 § första stycket 4 men trots det  deltar i ett beslut att fortsätta föreningens verksamhet,  ansvarar solidariskt med dem som enligt 20 § ansvarar för  skyldigheter som uppkommer för föreningen.
Ansvarsperiodens slut
22 §
Ansvaret enligt 20 och 21 §§ omfattar inte  skyldigheter som uppkommer sedan
1. antalet medlemmar i föreningen åter är minst tre,
2. en ansökan har gjorts enligt 17 § första stycket 2, i de  fall som avses i 16 § första stycket 4, eller 17 § första  stycket 3, eller
3. föreningsstämman, Bolagsverket eller en domstol har  beslutat om likvidation.
Beslut att utse eller entlediga en likvidator
Beslut att utse en likvidator
23 §
Bolagsverket ska utse en eller flera likvidatorer  när 1. verket beslutar om likvidation,
2. verket efter en anmälan enligt 9 § har registrerat ett  beslut om likvidation, eller
3. det i något annat fall för en förening i likvidation inte  finns en behörig likvidator som har anmälts till registret.
En domstol ska utse en eller flera likvidatorer när den  beslutar om likvidation.
Ett beslut att utse en likvidator ska registreras i  föreningsregistret.
Kvalifikationskrav för en likvidator
24 §
Den som utses till likvidator ska vara lämplig för  uppdraget. Den som har ingått i föreningens ledning får utses  till likvidator endast om det finns särskilda skäl för det.
Bestämmelserna om styrelseledamöter i 7 kap. 9-11 §§ ska  tillämpas även på likvidatorer.
Beslut att entlediga en likvidator
25 §
Om en likvidator begär att få avgå och visar skäl för  det, ska likvidatorn entledigas. En likvidator ska också  entledigas om han eller hon inte är lämplig eller av någon  annan orsak bör skiljas från uppdraget.
En likvidator ska entledigas av allmän domstol eller, om  likvidatorn har utsetts av Bolagsverket och själv begär att  bli entledigad, av Bolagsverket. En ansökan om att domstol  ska besluta om entledigande får göras av Bolagsverket,  likvidatorn, en medlem, en innehavare av förlagsandelar eller  någon annan vars rätt är beroende av likvidationen.
Den som entledigar en likvidator ska genast utse en ny. Detta  gäller dock inte om det finns någon annan likvidator och det  inte är nödvändigt att utse en ny likvidator i den  entledigades ställe.
Genomförande av en likvidation
Likvidatorns ställning
26 §
Likvidatorn går in i styrelsens och den verkställande  direktörens ställe och har i uppdrag att genomföra  likvidationen. Bestämmelserna om styrelsens och  styrelseledamöternas uppgifter och ansvar i denna lag och i  tillämplig lag om årsredovisning gäller även likvidatorn, om  något annat inte följer av detta kapitel.
Om föreningsstämman har beslutat att föreningen ska gå i  likvidation företräds föreningen av styrelsen och i  förekommande fall den verkställande direktören till dess att  en likvidator har utsetts.
Revision och särskild granskning under likvidationen
27 §
Ett uppdrag att vara revisor eller särskild granskare  upphör inte när en förening går i likvidation. Under  likvidationen ska 8 och 9 kap. tillämpas.
Revisorn ska i revisionsberättelsen uttala sig om huruvida  likvidationen fördröjs i onödan.
Föreningsstämmans ställning under likvidationen
28 §
Bestämmelserna i denna lag om föreningsstämman gäller  även under en likvidation, om inte något annat följer av  detta kapitel eller av ändamålet med likvidationen.
Redovisning för tiden innan en likvidator utses
29 §
När en förening har gått i likvidation och en  likvidator har utsetts, ska styrelsen och den verkställande  direktören genast redovisa sin förvaltning av föreningens  angelägenheter under den tid för vilken någon årsredovisning  och koncernredovisning inte förut har lagts fram på en  föreningsstämma. Redovisningen ska upprättas enligt  tillämplig lag om årsredovisning och granskas av föreningens  revisor enligt 8 kap. Redovisningen och revisionsberättelsen  ska läggas fram på en föreningsstämma så snart som möjligt.  Bestämmelserna i 6 kap. 10 § 3 och 23 § om stämmans  behandling av frågan om ansvarsfrihet och om att handlingarna  ska tillhandahållas inför stämman ska tillämpas.
Om den tid som redovisningen ska avse omfattar även  föregående räkenskapsår, ska det upprättas en särskild  redovisning för det året och, om föreningen är en  moderförening som är skyldig att upprätta koncernredovisning,  en särskild koncernredovisning.
Kallelse på okända borgenärer
30 §
Likvidatorn ska genast efter tillträdet ansöka om  kallelse på föreningens okända borgenärer enligt lagen 
(1981:131) om kallelse på okända borgenärer.
Avveckling av verksamheten
31 §
Likvidatorn ska så snart som möjligt och i den  utsträckning som det behövs för likvidationen omvandla  föreningens egendom till pengar, genom försäljning på  offentlig auktion eller på något annat lämpligt sätt, och  betala föreningens skulder. Likvidatorn får fortsätta  föreningens verksamhet om det behövs för en ändamålsenlig  avveckling eller för att de anställda ska få skälig tid att  skaffa nya anställningar.
Obestånd
32 §
Om föreningen är på obestånd, ska likvidatorn ansöka  om att föreningen försätts i konkurs.
Redovisning under likvidationen
33 §
Likvidatorn ska för varje räkenskapsår upprätta en  årsredovisning, som ska läggas fram på årsstämman. I fråga om  stämman och redovisningen tillämpas inte
- 6 kap. 10 § 1 och 2 i denna lag,
- 2 kap. 1 § andra stycket, 5 kap. 20, 37-44 och 48 §§ och 
6 kap. 5 § årsredovisningslagen (1995:1554), och
- 2 kap. 1 §, 5 kap. 2 § 4 och 6 kap. 3 § lagen (1995:1559)  om årsredovisning i kreditinstitut och värdepappersbolag.
I balansräkningen får det egna kapitalet tas upp i en post.  Balansräkningen ska dock innehålla en uppgift om  insatskapitalet, i förekommande fall fördelat på  medlemsinsatser och förlagsinsatser.
En tillgång får inte tas upp till ett högre värde än den  beräknas inbringa efter avdrag för försäljningskostnaderna.  Om en tillgång kan beräknas inbringa ett väsentligt högre  belopp än det värde som har tagits upp i balansräkningen  eller om det för en skuld eller en likvidationskostnad kan  beräknas gå åt ett belopp som väsentligt avviker från den  redovisade skulden eller avsättningen, ska det beräknade  beloppet anges vid tillgångs-, skuld- eller  avsättningsposten.
34 §
Bestämmelserna om koncernredovisning och om  delårsrapport i tillämplig lag om årsredovisning ska inte  tillämpas på en förening som har gått i likvidation.
Skifte
35 §
Likvidatorn ska skifta föreningens återstående  tillgångar när den anmälningstid som framgår av kallelsen på  okända borgenärer har löpt ut och alla kända skulder  betalats. Om det råder tvist om en skuld eller om en skuld  inte har förfallit till betalning eller av någon annan orsak  inte kan betalas, ska pengar sättas av till betalning av  skulden. Resterande tillgångar ska därefter skiftas.
Talan mot skifte
36 §
En medlem eller en innehavare av förlagsandelar som  är missnöjd med skiftet får väcka talan mot föreningen inom  tre månader efter det att slutredovisning enligt 37 § lades  fram på en föreningsstämma.
Om skiftet ändras till följd av en talan enligt första  stycket, ska den som har tagit emot för mycket återlämna den  överskjutande delen. På värdet av den egendom som ska  återlämnas ska det betalas ränta enligt 5 § räntelagen 
(1975:635) från det att egendomen lämnades ut till dess att  ränta ska betalas enligt 6 § räntelagen, till följd av 3  eller 4 § i den lagen. Om det uppstår en brist vid  återbäringen är de personer som har medverkat till skiftet  ansvariga för bristen enligt 12 kap. 8 § i denna lag.
Slutredovisning
37 §
När ett uppdrag som likvidator har fullgjorts, ska  likvidatorn så snart som möjligt lämna en slutredovisning för  förvaltningen genom en förvaltningsberättelse som avser  likvidationen i sin helhet. Berättelsen ska även innehålla en  redogörelse för skiftet. Tillsammans med berättelsen ska  likvidatorn lämna redovisningshandlingar för hela  likvidationstiden.
Berättelsen och redovisningshandlingarna ska lämnas till  föreningens revisor. Revisorn ska inom en månad därefter  lämna en revisionsberättelse över slutredovisningen och  förvaltningen under likvidationen.
38 §
När revisionsberättelsen har lämnats till likvidatorn  ska likvidatorn genast kalla medlemmarna till en  föreningsstämma för granskning av slutredovisningen.  Slutredovisningen med bifogade redovisningshandlingar ska  tillhandahållas medlemmar och innehavare av förlagsandelar  enligt 6 kap. 23 § första och andra styckena och läggas fram  på stämman.
Stämman ska fatta beslut angående ansvarsfrihet för  likvidatorn. I fråga om beslutet tillämpas 6 kap. 10 § 3 och 
13 § andra stycket.
Föreningens upplösning
39 §
När likvidatorn har lagt fram slutredovisningen är  föreningen upplöst. Likvidatorn ska genast anmäla detta för  registrering i föreningsregistret. Kopior av de handlingar  som anges i 38 § första stycket ska bifogas anmälan.
Skadeståndstalan
40 §
Trots att föreningen är upplöst enligt 39 § får en  tiondel av de röstberättigade i föreningen begära hos  likvidatorn att en föreningsstämma hålls för behandling av en  fråga om huruvida en talan om skadestånd till föreningen ska  väckas enligt 21 kap. I så fall ska 6 kap. 18 § andra stycket  tillämpas.
Preskription av rätt till andel i tillgångarna
41 §
En medlem eller en innehavare av förlagsandelar som  inte inom fem år efter det att slutredovisningen lades fram  på en föreningsstämma anmäler sig för att få ut det som han  eller hon har fått vid skiftet, förlorar sin andel i de  skiftade tillgångarna. Med tillämpning av 42 § ska  kvarvarande tillgångar då skiftas mellan föreningens övriga  medlemmar och innehavare av förlagsandelar. Om tillgångarna  är av obetydligt värde, får Bolagsverket på anmälan av  likvidatorn besluta att de ska tillfalla Allmänna  arvsfonden.
Fortsatt likvidation
42 §
Likvidationen ska fortsätta om det efter föreningens  upplösning enligt 39 §
1. visar sig att föreningen har tillgångar,
2. väcks talan mot föreningen, eller
3. av något annat skäl uppkommer behov av en  likvidationsåtgärd.
Likvidatorn ska genast anmäla den fortsatta likvidationen för  registrering i föreningsregistret. Kallelsen till den första  föreningsstämman efter återupptagandet ska göras enligt  stadgarna. Dessutom ska en skriftlig kallelse skickas till  varje medlem vars postadress är införd i medlemsförteckningen  eller på något annat sätt är känd för föreningen.
Om de tillgångar som avses i första stycket 1 är av  obetydligt värde, får Bolagsverket på anmälan av likvidatorn  besluta att de i stället ska tillfalla Allmänna arvsfonden.
Upphörande av likvidation
43 §
Om föreningen har gått i likvidation på grund av  föreningsstämmans beslut eller, i ett sådant fall som avses i 
18 kap. 14 § första stycket, på grund av allmän domstols  beslut, får stämman sedan föreningens revisor har yttrat sig  besluta att likvidationen ska upphöra och att föreningens  verksamhet ska återupptas. Ett sådant beslut får dock inte  fattas, om
1. det finns grund för tvångslikvidation enligt 11 eller 
16 §, eller
2. utskiftning har genomförts.
Om föreningsstämman beslutar att likvidationen ska upphöra,  ska den samtidigt välja en styrelse.
Likvidatorn ska se till att beslutet om att likvidationen ska  upphöra och valet av styrelse genast anmäls för registrering  i föreningsregistret. Beslutet får inte verkställas förrän  det har registrerats.
44 §
Om ett likvidationsbeslut har upphävts genom en dom  eller ett domstolsbeslut som har fått laga kraft, ska  likvidatorn genast anmäla detta för registrering i  föreningsregistret. Om det upphävda likvidationsbeslutet är  ett sådant som avses i detta kapitel, ska likvidatorn även  kalla till en föreningsstämma för val av en styrelse.
45 §
När en likvidation har upphört enligt 43 eller 44 §,  ska 37 § tillämpas. Kopior av de handlingar som anges i 38 §  första stycket ska lämnas in till Bolagsverket.
Särskilda bestämmelser om föreningar som kan bli föremål för  resolution
46 §
Om styrelsen i en förening som omfattas av lagen 
(2015:1016) om resolution bedömer att frågan om likvidation  bör läggas fram för föreningsstämmans prövning, ska den  underrätta Riksgäldskontoret och Finansinspektionen om  detta.
Om föreningen är försatt i resolution eller om  Riksgäldskontoret inom sju dagar från det att myndigheten tog  emot en sådan underrättelse meddelar styrelsen att föreningen  ska försättas i resolution, får någon kallelse till stämman  inte utfärdas.
Lag (2018:1401)
.
47 §
Om ett ärende enligt 11 eller 16 § avser en förening  som omfattas av lagen (2015:1016) om resolution, ska  Bolagsverket eller domstolen underrätta Riksgäldskontoret och  Finansinspektionen om att ärendet har inletts.
Bolagsverket eller domstolen får inte besluta om likvidation  om Riksgäldskontoret inom sju dagar från det att myndigheten  tog emot en sådan underrättelse har meddelat att föreningen  är försatt eller ska försättas i resolution.
Lag (2018:1401)
.
18 kap. Upplösning utan föregående likvidation
Upplösning genom förenklad avveckling
Bolagsverkets beslut om förenklad avveckling
1 §
Bolagsverket får efter ansökan från en förening  besluta att föreningen ska upplösas genom förenklad  avveckling.
Ansökan om förenklad avveckling
2 §
Föreningen får ansöka om förenklad avveckling om  föreningsstämman har fattat beslut om det. Stämmans beslut är  giltigt endast om samtliga medlemmar har röstat för det och  om samtliga styrelseledamöter och i förekommande fall den  verkställande direktören vid stämman samtycker till det.
Av 6 kap. 33 § andra stycket framgår att det i stadgarna får  tas in längre gående villkor för att ett beslut om förenklad  avveckling ska vara giltigt.
I kallelsen till den stämma som ska ta ställning till om en  ansökan om förenklad avveckling bör göras ska ett förslag  till beslut och de huvudsakliga skälen för förslaget anges.  Av kallelsen ska även de rättsverkningar av en avveckling som  anges i 7 § första stycket 2 och 3 framgå.
3 §
Föreningen ska inom en månad från föreningsstämmans  beslut ansöka hos Bolagsverket om förenklad avveckling.
Ansökan ska vara undertecknad av samtliga styrelseledamöter  och i förekommande fall den verkställande direktören.  Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om ansökans innehåll.
Bolagsverkets handläggning
4 §
Om en ansökan om förenklad avveckling lämnas in efter den  tid som anges i 3 § första stycket, ska den avvisas.  Bolagsverket ska därutöver vid sin handläggning av en ansökan  tillämpa 19 kap. 3 § första och tredje styckena. Det som sägs  om anmälan och avskrivning ska då i stället avse ansökan  respektive avvisning.
Om det inte finns skäl att avvisa ansökan och det inte heller  finns skäl att avslå den enligt 5 §, ska Bolagsverket så snart  som möjligt kungöra den i Post- och Inrikes Tidningar.
Bolagsverket får bevilja en ansökan om förenklad avveckling  tidigast två månader efter kungörelsen.
Lag (2024:1118)
.
Avslag på en ansökan
5 §
Bolagsverket ska avslå en ansökan om förenklad  avveckling om
1. föreningen enligt stadgarna är skyldig att gå i  likvidation,
2. föreningen vid föreningsstämmans beslut hade färre än tre  medlemmar eller saknade en behörig styrelse,
3. föreningen äger fast egendom eller har en tomträtt,  eller 4. det kan antas att föreningen har skulder eller att  sådana kommer att uppkomma.
Registrering av ett beslut om förenklad avveckling
6 §
Ett beslut om förenklad avveckling ska genast  registreras i föreningsregistret.
Rättsverkningar av ett beslut om förenklad avveckling
7 §
När ett beslut om förenklad avveckling har fått laga  kraft ska föreningen tas bort ur föreningsregistret. Dessutom  uppkommer följande rättsverkningar:
1. föreningen upplöses,
2. medlemmarna, styrelseledamöterna och den verkställande  direktören i föreningen vid tidpunkten för föreningsstämmans  beslut enligt 2 § blir solidariskt ansvariga för föreningens  skyldigheter i den utsträckning som följer av andra stycket,  och
3. medlemmarna vid den tidpunkt som anges i 2 blir i  föreningens ställe parter i de avtal som föreningen har  slutit med tredje man.
En medlem som inte var styrelseledamot eller verkställande  direktör vid den tidpunkt som avses i första stycket 2 och  som inte heller efter denna tidpunkt har varit  styrelseledamot eller verkställande direktör, ansvarar för  föreningens skyldigheter endast i förhållande till sin del i  föreningens samlade medlemsinsatser. Vid beräkningen av  föreningens samlade medlemsinsatser ska också obetalda  insatser som har förfallit till betalning beaktas.
Föreningens tillgångar ska fördelas enligt denna lag och  stadgarna.
Upplösning till följd av föreningens passivitet
8 §
Om någon registreringsanmälan som avser en förening  inte har kommit in till Bolagsverket under de tio senaste  åren, ska Bolagsverket undersöka om föreningen har upphört  med sin verksamhet. Detta ska göras genom att ett brev  skickas till den adress som finns registrerad i  föreningsregistret och genom en kungörelse i Post- och  Inrikes Tidningar.
Bolagsverket ska så snart som möjligt ta bort föreningen ur  föreningsregistret, om det två månader efter kungörandet inte  framgår att föreningen fortfarande bedriver verksamheten  eller avser att återuppta den. Genom borttagandet upplöses  föreningen.
9 §
Om det uppkommer ett behov av en likvidationsåtgärd  efter det att föreningen har tagits bort ur  föreningsregistret enligt 8 §, ska allmän domstol på ansökan  av den som berörs besluta om likvidation. Ett sådant beslut  gäller omedelbart.
Kallelsen till den första föreningsstämman efter beslutet ska  göras enligt stadgarna. Därutöver ska skriftliga kallelser  skickas till varje medlem vars postadress är införd i  medlemsförteckningen eller på något annat sätt är känd för  föreningen.
Upplösning efter konkurs
10 §
Om en förening är försatt i konkurs och denna  avslutas utan överskott, är föreningen upplöst när konkursen  avslutas.
Särskilda bestämmelser vid konkurs och företagsrekonstruktion
Registrering av beslut om konkurs och företagsrekonstruktion
11 §
Ett beslut om konkurs eller företagsrekonstruktion ska  registreras i föreningsregistret.
Företrädare för föreningen i dess egenskap av konkursgäldenär
12 §
Under en konkurs företräds föreningen som  konkursgäldenär av den styrelse och den verkställande  direktör eller de likvidatorer som fanns vid konkursens  början. Bestämmelserna i denna lag om avgång, entledigande  och nytillsättning gäller dock även under konkursen.
Beslut om likvidation
13 §
Om en konkurs har avslutats utan överskott, ska  allmän domstol efter ansökan av den som berörs besluta om  likvidation, om
1. det visar sig att föreningen har tillgångar som inte  omfattas av konkursen,
2. en talan väcks mot föreningen, eller
3. det av något annat skäl uppkommer behov av en  likvidationsåtgärd.
Ett beslut enligt första stycket gäller omedelbart.
Kallelsen till den första föreningsstämman efter beslutet ska  göras enligt stadgarna. Därutöver ska skriftliga kallelser  skickas till varje medlem vars postadress är införd i  medlemsförteckningen eller på något annat sätt är känd för  föreningen.
14 §
/Upphör att gälla U:2026-07-01/
Om en konkurs avslutas med överskott eller läggs ner  efter en frivillig uppgörelse, eller om egendomen i  konkursboet återställs till föreningen till följd av att ett  ackord har fastställts, ska allmän domstol i samband med att  konkursen avslutas besluta att föreningen ska gå i  likvidation. Ett sådant beslut gäller omedelbart.
Om föreningen var i likvidation när den försattes i konkurs,  ska likvidationen fortsätta enligt 17 kap. 42 §.
14 §
/Träder i kraft I:2026-07-01/
Om en konkurs avslutas med överskott eller läggs ner  efter en frivillig uppgörelse, eller om egendomen i  konkursboet återställs till föreningen till följd av att ett  ackord har fastställts, ska allmän domstol i anslutning till  att konkursen har avslutats besluta att föreningen ska gå i  likvidation. Ett sådant beslut gäller omedelbart.
Om föreningen var i likvidation när den försattes i konkurs,  ska likvidationen fortsätta enligt 17 kap. 42 §.
Lag (2025:807)
.
15 §
I artikel 48.2 i Europaparlamentets och rådets  förordning (EU) 2015/848 av den 20 maj 2015 om  insolvensförfaranden finns en särskild bestämmelse om när en  juridisk person eller ett företag ska anses upplöst.
19 kap. Registrering
Föreningsregister
1 §
Bolagsverket ska föra ett föreningsregister för  registrering enligt denna lag eller annan författning.
Registreringsspråk
2 §
En registrering i föreningsregistret ska göras på  svenska. Registreringen ska dessutom göras på något annat  officiellt språk inom Europeiska unionen eller på norska  eller isländska, om den förening som registreringen avser  begär det.
Den som begär att en registrering ska göras på något annat  språk än svenska ska, om inte Bolagsverket i ett enskilt fall  beslutar något annat, lämna in en översättning till det  språket av de uppgifter eller handlingar som ska registreras.  Översättningen ska vara gjord av en översättare som är  auktoriserad eller har motsvarande utländsk behörighet.
Handläggning av registreringsärenden
3 §
Om den som har gjort en registreringsanmälan inte har  följt det som gäller om anmälan, ska Bolagsverket förelägga  anmälaren att yttra sig i frågan eller att göra rättelse inom  viss tid. Detsamma gäller om verket finner att ett beslut som  anmäls för registrering eller en handling som bifogas en  anmälan
1. inte har tillkommit i behörig ordning,
2. till sitt innehåll strider mot lag eller annan författning  eller mot stadgarna, eller
3. i något viktigare hänseende har en otydlig eller  vilseledande formulering.
Om det behövs för att säkerställa anmälarens eller den  anmäldes identitet eller behörighet att företräda föreningen,  får Bolagsverket förelägga anmälaren eller den anmälde att  inställa sig personligen. Bolagsverket får besluta att  inställelsen ska ske genom ljud- och bildöverföring.
Anmälan ska skrivas av om ett föreläggande enligt första eller  andra stycket inte följs. En upplysning om detta ska finnas  med i föreläggandet.
Bolagsverket ska vägra registrering, om det finns hinder mot  registrering även efter det att anmälaren har haft tillfälle  att yttra sig över hindret. Verket får dock förelägga  anmälaren att yttra sig på nytt innan beslut fattas i ärendet,  om det finns skäl för det.
Lag (2024:1118)
.
4 §
Trots 3 § får Bolagsverket registrera ett beslut av  föreningsstämman, om det enligt 6 kap. 48 § första eller  tredje stycket inte längre är möjligt att föra talan mot  beslutet.
Kungörelse i Post- och Inrikes Tidningar
5 §
Bolagsverket ska genast kungöra det som registreras i  föreningsregistret i Post- och Inrikes Tidningar. Beslut om  konkurs eller företagsrekonstruktion ska dock inte kungöras  enligt denna lag.
En kungörelse som avser en ändring i ett förhållande som  tidigare har förts in i registret ska endast ange ändringens  art.
En kungörelse ska göras på samma språk som registreringen i  föreningsregistret.
Verkan av registrering och kungörelse
6 §
Det som enligt denna lag eller annan författning har  förts in i för-eningsregistret ska anses ha kommit till  tredje mans kännedom, om det har kungjorts i Post- och  Inrikes Tidningar enligt 5 §. Detta gäller dock inte för  rättshandlingar eller andra åtgärder som har vidtagits före  den sextonde dagen efter kungörandet, om tredje man visar att  det var omöjligt för honom eller henne att känna till det som  har kungjorts.
I fråga om rättshandlingar och andra åtgärder som har  vidtagits före en kungörelse, får föreningen inte åberopa ett  förhållande som har eller borde ha förts in i registret mot  någon annan än den som föreningen visar har känt till  förhållandet.
7 §
Föreningen får inte åberopa innehållet i en kungörelse  mot tredje man, om det som har kungjorts i Post- och Inrikes  Tidningar inte stämmer överens med det som har förts in i  föreningsregistret. Tredje man får dock åberopa kungörelsens  innehåll mot föreningen, om föreningen inte visar att tredje  mannen kände till det som har förts in i  föreningsregistret.
Om en uppgift har förts in i föreningsregistret och kungjorts i Post- och Inrikes Tidningar både på svenska och i  översättning till ett främmande språk och översättningen  avviker från den svenska språkversionen, får föreningen inte  åberopa översättningen mot tredje man. Tredje man får dock  åberopa översättningen mot föreningen, om föreningen inte  visar att tredje mannen kände till den svenska  språkversionen.
8 §
Om en anmälan om vem som har utsetts till  styrelseledamot eller verkställande direktör har förts in i  föreningsregistret och kungjorts i Post- och Inrikes  Tidningar enligt 5 §, får föreningen inte mot tredje man  åberopa fel eller brister vid beslutet att utse den  registrerade personen. Detta gäller dock inte, om föreningen  visar att tredje mannen kände till felet eller bristen.
Avregistrering av en ställföreträdare eller revisor
9 §
Om en styrelseledamot, verkställande direktör, särskild  firmatecknare, någon annan ställföreträdare för föreningen  eller en revisor har försatts i konkurs, fått förvaltare  enligt 11 kap. 7 § föräldrabalken, fått näringsförbud eller  avregistrerats från folkbokföringen enligt 19 eller 22 §  folkbokföringslagen (1991:481), ska Bolagsverket stryka  ställföreträdaren eller revisorn ur föreningsregistret.  Detsamma gäller om auktorisationen eller godkännandet för en  revisor har upphört att gälla eller om revisorn har fått ett  tidsbegränsat förbud att utöva revisionsverksamhet eller att  underteckna revisionsberättelser.
Avregistreringen ska göras omedelbart
1. vid beslut om konkurs,
2. vid beslut om tillfälligt näringsförbud,
3. vid avregistrering från folkbokföringen, eller
4. om det i samband med något av följande beslut har bestämts  att beslutet ska gälla omedelbart:
- ett beslut att avslå en ansökan om fortsatt auktorisation  eller godkännande av en revisor,
- ett beslut att upphäva auktorisation eller godkännande av en  revisor, och
- ett beslut om tidsbegränsat förbud att utöva  revisionsverksamhet eller att underteckna  revisionsberättelser.
I övriga fall ska avregistrering göras när beslutet har fått  laga kraft.
Lag (2024:1118)
.
9 a §
Om en uppgift i föreningsregistret om föreningens  ställföreträdare är oriktig, ska Bolagsverket stryka uppgiften  ur registret.
Innan avregistrering sker ska föreningen ges tillfälle att  yttra sig inom viss tid. Om det behövs för att säkerställa  ställföreträdarens identitet eller behörighet att företräda  föreningen, får Bolagsverket förelägga ställföreträdaren att  inställa sig personligen. Bolagsverket får besluta att  inställelsen ska ske genom ljud- och bildöverföring.
Lag (2024:1118)
.
Bemyndigande
10 §
Regeringen eller den myndighet som regeringen  bestämmer får meddela föreskrifter om avgifter i ärenden om  registrering enligt denna lag.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om ingivning av anmälningar i  registreringsärenden.
20 kap. Företagsnamn
Företagsnamn
1 §
En ekonomisk förenings företagsnamn ska innehålla  orden ekonomisk och förening eller förkortningen ek. för. I  företagsnamnet får inte ordet bolag eller något annat som  betecknar ett bolagsförhållande finnas med på ett sätt som  kan leda till missförståndet att det är ett bolag som innehar  företagsnamnet. Företagsnamnet ska tydligt skilja sig från  andra företagsnamn som är införda i föreningsregistret och  ännu är bestående.
Om föreningens företagsnamn ska registreras på två eller  flera språk, ska varje lydelse anges i stadgarna.
Lag (2018:1692)
.
Särskilt företagsnamn
2 §
Föreningens styrelse kan anta ett eller flera  särskilda företagsnamn. Bestämmelserna i 1 § om företagsnamn  gäller även särskilt företagsnamn. Uttrycket ekonomisk  förening eller en förkortning av detta uttryck får dock inte  finnas med i ett särskilt företagsnamn.
Lag (2018:1692)
.
Andra bestämmelser om företagsnamn
3 §
Bestämmelser om registrering av en ekonomisk förenings  företagsnamn finns även i lagen (2018:1653) om företagsnamn.  I den lagen finns också bestämmelser om förbud mot användning  av företagsnamn och om hävning av registreringen av  företagsnamnet.
Lag (2018:1692)
.
Underskrifter
4 §
Skriftliga handlingar som utfärdas för en ekonomisk  förening ska undertecknas med föreningens företagsnamn, om  företagsnamnet inte framgår på något annat sätt.
Om styrelsen eller någon annan ställföreträdare för  föreningen har utfärdat en handling utan firmateckning, är de  som har undertecknat handlingen solidariskt ansvariga för  skyldigheter enligt handlingen.
Andra stycket gäller inte, om
1. det av handlingens innehåll framgår att den har utfärdats  för föreningens räkning, eller
2. det av omständigheterna vid handlingens tillkomst framgick  att den utfärdades för föreningen och mottagaren av  handlingen får ett behörigt undertecknat godkännande av  handlingen så snart som möjligt efter det att han eller hon  har begärt det eller gjort personligt ansvar gällande mot  undertecknarna av handlingen.
Lag (2018:1692)
.
21 kap. Skadestånd
Styrelseledamöters och den verkställande direktörens  skadeståndsansvar
1 §
En styrelseledamot eller en verkställande direktör som  uppsåtligen eller av oaktsamhet skadar föreningen när han  eller hon utför sitt uppdrag ska ersätta skadan. Detsamma  gäller om skadan tillfogas en medlem eller någon annan genom  en överträdelse av denna lag, tillämplig lag om  årsredovisning eller stadgarna.
En revisors och en särskild granskares skadeståndsansvar
2 §
En revisor eller en särskild granskare är  ersättningsskyldig enligt de grunder som anges i 1 §. Han  eller hon ska även ersätta skada som hans eller hennes  medhjälpare uppsåtligen eller av oaktsamhet orsakar. I de fall  som avses i 8 kap. 47 § och 50 § andra stycket denna lag och 
4 kap. 3 och 6 §§ lagen (2017:630) om åtgärder mot  penningtvätt och finansiering av terrorism ansvarar dock  revisorn eller den särskilda granskaren endast för skada på  grund av oriktiga uppgifter som han eller hon eller en  medhjälpare har haft skälig anledning att anta var oriktiga.
Om ett revisionsbolag är revisor eller särskild granskare, är  det detta bolag och den som är huvudansvarig för revisionen  eller den särskilda granskningen som är ersättningsskyldiga.  Om en sammanslutning eller ett revisionsorgan som avses i 
8 kap. 22 § är revisor eller särskild granskare, är det den  som har utfört revisionen eller den särskilda granskningen och  den som har utsett honom eller henne som är  ersättningsskyldiga.
Första stycket och andra stycket första meningen gäller även  för den revisor eller oberoende sakkunniga som utför  granskning i samband med en gränsöverskridande fusion enligt 
16 kap.
Lag (2022:1648)
.
Medlemmars och andra röstberättigades skadeståndsansvar
3 §
En medlem eller en röstberättigad som inte är medlem  ska ersätta den skada som han eller hon uppsåtligen eller av  grov oaktsamhet orsakar föreningen, en medlem eller någon  annan genom att medverka till en överträdelse av denna lag,  tillämplig lag om årsredovisning eller stadgarna.
Jämkning av skadestånd
4 §
Skadestånd enligt 1-3 §§ får jämkas i den utsträckning  som är skäligt med hänsyn till handlingens art, skadans  storlek och omständigheterna i övrigt.
Solidariskt skadeståndsansvar
5 §
Om flera ska ersätta samma skada, ansvarar de  solidariskt för skadeståndet i den utsträckning som  skadeståndsskyldigheten inte har jämkats för någon av dem  enligt 4 §. Det som någon av dem har betalat i skadestånd får  återkrävas av de andra i den utsträckning som är skäligt med  hänsyn till omständigheterna.
Talan om skadestånd till föreningen
6 §
En talan om skadestånd till föreningen enligt 1-3 §§  får väckas, om majoriteten eller en minoritet som består av  minst en tiondel av de röstberättigade i föreningen vid en  föreningsstämma
1. har röstat för ett förslag om att väcka en  skadeståndstalan, eller
2. har röstat mot ett förslag om ansvarsfrihet om talan  gäller en styrelseledamot eller den verkställande  direktören.
7 §
En uppgörelse i fråga om skadestånd till föreningen  enligt 1-3 §§ får träffas endast av föreningsstämman och  endast om inte en tiondel av de röstberättigade i föreningen  röstar mot förslaget om uppgörelse.
Om en medlem för en skadeståndstalan för föreningens räkning,  får en uppgörelse inte träffas utan medlemmens samtycke.
8 §
Röstberättigade som utgör minst en tiondel av samtliga  röstberättigade i föreningen får i eget namn väcka en talan  om skadestånd till föreningen enligt 1-3 §§. Om en  röstberättigad sedan en talan har väckts återkallar sin  talan, kan de övriga ändå fullfölja talan.
Den som har väckt talan ansvarar för rättegångskostnaderna  men har rätt till ersättning av föreningen för kostnader som  täcks av det som har kommit föreningen till godo genom  rättegången.
Tid för att väcka talan
9 §
En talan för föreningens räkning mot en  styrelseledamot eller den verkställande direktören om  skadestånd på grund av ett beslut eller en åtgärd under ett  räkenskapsår ska väckas senast ett år från det att  årsredovisningen och revisionsberättelsen för räkenskapsåret  lades fram på föreningsstämman.
Särskilda möjligheter att väcka talan
10 §
Även om förutsättningarna enligt 6 och 9 §§ för att  väcka en talan inte är uppfyllda, får en talan i föreningens  namn eller enligt 8 § väckas om det i årsredovisningen eller  i revisionsberättelsen eller på något annat sätt inte har  lämnats i väsentliga avseenden riktiga och fullständiga  uppgifter till föreningsstämman om det beslut eller den  åtgärd som talan grundas på.
Av 12 § framgår att tiden för att väcka en talan kan vara  begränsad även i sådana fall som avses i första stycket.
11 §
Styrelsen får väcka en skadeståndstalan som grundas  på brott om föreningsstämman ännu inte har beslutat i en  fråga som avses i 6 §. Styrelsen får även väcka en sådan  talan under de förutsättningar som anges i 10 §.
Hinder mot att väcka talan
12 §
En talan för föreningens räkning enligt 1-3 §§ som  inte grundas på brott får inte väckas mot
1. en styrelseledamot eller en verkställande direktör, sedan  fem år har förflutit från utgången av det räkenskapsår då det  beslut eller den åtgärd som ligger till grund för talan  fattades eller vidtogs,
2. en revisor, sedan fem år har förflutit från utgången av  det räkenskapsår som revisionsberättelsen avser,
3. en särskild granskare, sedan fem år har förflutit från det  att yttrandet över den särskilda granskningen lades fram på  föreningsstämman, och
4. en medlem eller en röstberättigad som inte är medlem,  sedan två år har förflutit från det beslut eller den åtgärd  som ligger till grund för talan.
Ett konkursbos rätt att föra talan
13 §
Om föreningen har försatts i konkurs på en ansökan som  har gjorts innan den tid som anges i 12 § har gått ut, får  konkursboet föra en talan enligt 1-3 §§ trots 6, 7 och 9 §§.  Efter utgången av den tid som anges i 12 § får en sådan talan  dock inte väckas senare än sex månader från konkursbeslutet.
Lag (2021:545)
.
22 kap. Straff och vite
Straff
1 §
Till böter eller fängelse i högst ett år döms den som
1. uppsåtligen eller av oaktsamhet inte för en  medlemsförteckning enligt 5 kap. 1-4 §§ eller inte håller en  sådan förteckning tillgänglig enligt 5 kap. 5 §, eller
2. uppsåtligen eller av oaktsamhet bryter mot 7 kap. 18 §  andra meningen, 20 § första stycket eller 21 § andra stycket.
Till böter eller fängelse i högst två år döms den som  uppsåtligen medverkar till ett beslut att utse en  styrelseledamot, styrelsesuppleant, verkställande direktör  eller vice verkställande direktör i strid med 7 kap. 11 eller 
32 §, om åtgärden är ägnad att dölja vem eller vilka som  utövar eller har utövat den faktiska ledningen av föreningen.  Detsamma gäller den som uppsåtligen tar på sig ett sådant  uppdrag i strid med 7 kap. 11 eller 32 §.
Lag (2024:1118)
.
2 §
I ett fall som avses i 8 kap. 44 § ska det inte följa  ansvar enligt 20 kap. 3 § brottsbalken.
Vite
3 §
Bolagsverket får vid vite förelägga en styrelseledamot  eller en verkställande direktör att fullgöra en skyldighet  att hos verket göra en sådan behörig anmälan för registrering  i föreningsregistret som avses i denna lag eller någon annan  författning.
Ett föreläggande får inte meddelas, om underlåtenheten att  göra anmälan medför att en fråga som föreningsstämman eller  styrelsen har beslutat om faller eller att föreningen blir  skyldig att gå i likvidation.
Frågor om utdömande av vite prövas av Bolagsverket.
23 kap. Överklagande
Överklagande av Bolagsverkets beslut
1 §
Bolagsverkets beslut får överklagas till allmän  förvaltningsdomstol, om verket har
1. prövat en ansökan enligt 6 kap. 16 § om att kalla till  föreningsstämma,
2. prövat en ansökan enligt 7 kap. 16 § om att utse en  ersättare för en styrelseledamot,
3. prövat en ansökan enligt 8 kap. 9, 10, 29, 30 eller 31 § om  att utse eller entlediga en revisor,
4. beslutat enligt 8 kap. 17 § första stycket att en förening  ska ha en revisor som är auktoriserad eller godkänd revisor  eller utsett en viss revisor enligt 8 kap. 17 § andra stycket,
5. prövat en ansökan enligt 9 kap. 2 eller 3 § om att utse en  särskild granskare,
6. prövat ett tillståndsärende enligt 7 kap. 8, 30 eller 38 §, 
8 kap. 11, 14 eller 22 §, 15 kap. 1 § 2 eller 16 kap. 18 §,
7. förklarat enligt 16 kap. 26 § att en fusion har fallit,
8. vägrat att utfärda ett intyg enligt 16 kap. 42 §,
9. beslutat om betalningsskyldighet enligt 16 kap. 41 b §  andra stycket,
10. tagit bort en förening ur föreningsregistret enligt 
18 kap. 8 §,
11. skrivit av en anmälan om registrering enligt 19 kap. 3 §  eller vägrat registrering av något annat än ett företagsnamn,
12. avregistrerat någon enligt 19 kap. 9 eller 9 a §, eller
13. förelagt eller dömt ut vite enligt 22 kap. 3 §.
Ett överklagande ska ha kommit in till Bolagsverket inom två  månader från dagen för beslutet.
Lag (2024:1118)
.
2 §
Om Bolagsverket har vägrat registrering av ett  företagsnamn får beslutet överklagas till Patent- och  marknadsdomstolen. Ett överklagande ska ha kommit in till  Bolagsverket inom två månader från dagen för beslutet.
Lag (2018:1692)
.
3 §
Om Bolagsverket har beslutat i ett ärende enligt 17  kap. 11, 23, 25, 41 eller 42 § eller 18 kap. 1 §, får  beslutet överklagas till tingsrätten på den ort där  föreningens styrelse har sitt säte.
Ett överklagande ska ha kommit in till Bolagsverket inom tre  veckor från dagen för beslutet.
Vid ett överklagande gäller lagen (1996:242) om  domstolsärenden.
4 §
Har upphävts genom
lag (2022:1648)
.
Prövningstillstånd
5 §
Det krävs prövningstillstånd vid överklagande till  kammarrätten i mål som avses i 1 och 4 §§.
Övergångsbestämmelser
2018:672
Föreskrifter om ikraftträdande av denna lag meddelas i lagen 
(2018:673) om införande av lagen (2018:672) om ekonomiska  föreningar.
2020:986
1. Denna lag träder i kraft den 1 januari 2021.
2. Om ett förslag om att utse en särskild granskare har  behandlats på en föreningsstämma före ikraftträdandet gäller 
9 kap. 1, 2, 4 och 5 §§ i den äldre lydelsen för ansökan till  Bolagsverket, granskningens omfattning, den särskilda  granskarens arbete och hans eller hennes yttrande.
3. Om en innehavare av förlagsandelar före ikraftträdandet har  begärt hos styrelsen att särskild granskning ska anordnas  gäller 9 kap. 1 och 3-5 §§ i den äldre lydelsen för ansökan  till Bolagsverket, granskningens omfattning, den särskilda  granskarens arbete och hans eller hennes yttrande.
4. De nya 9 kap. 2 a och 5-8 §§ ska inte tillämpas om  förslaget att utse den särskilda granskaren har behandlats på  en föreningsstämma före ikraftträdandet. Detsamma gäller om en  innehavare av förlagsandelar före ikraftträdandet har begärt  hos styrelsen att särskild granskning ska anordnas.
2021:545
1. Denna lag träder i kraft den 1 juli 2021.
2. Den äldre lydelsen av 21 kap. 13 § gäller fortfarande när  en förening har försatts i konkurs före ikraftträdandet.
2024:346
1. Denna lag träder i kraft den 1 juli 2024.
2. Lagen tillämpas första gången för det räkenskapsår som  inleds närmast efter den 30 juni 2024.
2024:359
1. Denna lag träder i kraft den 1 juli 2024.
2. För ett företag som är skyldigt att upprätta en  hållbarhetsrapport enligt tillämplig lag om årsredovisning i  dess lydelse efter den 30 juni 2024 gäller äldre bestämmelser,  dock längst till dess att de nya bestämmelserna om  hållbarhetsrapport ska börja tillämpas av företaget.
2024:1118
1. Denna lag träder i kraft den 1 januari 2025.
2. Bestämmelserna i 6 kap. 13 § och 17 kap. 11 § i den nya  lydelsen tillämpas första gången för det räkenskapsår som  inleds närmast efter den 31 december 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.