Title: Förordning (2025:835) om en kapacitetsmekanism för elmarknaden
SFS Number: Svensk författningssamling 2025:835
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025835-om-en-kapacitetsmekanism-for_sfs-2025-835/
Source Link: http://rkrattsbaser.gov.se/sfst?bet=2025:835
Amendment Register Link: http://rkrattsbaser.gov.se/sfsr?bet=2025:835
Ministry/Authority: Klimat- och näringslivsdepartementet
Issued: 2025-08-21
Metadata: {"Utfärdad": "2025-08-21"}

==================================================

Förordning (2025:835) om en kapacitetsmekanism för elmarknaden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:835
Departement/myndighet
:   
Klimat- och näringslivsdepartementet
Utfärdad
:   
2025-08-21
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förordningens innehåll
1 §
I denna förordning finns bestämmelser om en sådan  kapacitetsmekanism som avses i artikel 2.22 i  Europaparlamentets och rådets förordning (EU) 2019/943 av den 
5 juni 2019 om den inre marknaden för el (EU:s  elmarknadsförordning).
Förordningen är meddelad med stöd av
- 5 § lagen (2025:50) om finansiering av en kapacitetsmekanism  för elmarknaden i fråga om 24 §,
- 8 kap. 7 § regeringsformen i fråga om övriga bestämmelser.
Ord och uttryck
2 §
I denna förordning avses med
aktiveringstid: den tid som krävs för att en resurs ska nå den  kapacitet som har avropats,
kapacitetsleverantör: den som har en resurs,
resurs: elproduktionsanläggning, energilagringsanläggning  eller förmåga att tillhandahålla efterfrågeflexibilitet,
Svenska kraftnät: Affärsverket svenska kraftnät.
Om inget annat framgår har ord och uttryck som används i denna  förordning i övrigt samma betydelse som i EU:s  elmarknadsförordning.
Kapacitetsmekanismen ska vara en strategisk reserv
3 §
Svenska kraftnät ska se till att det finns en  kapacitetsmekanism genom att ingå avtal med  kapacitetsleverantörer. Den kapacitetsmekanism som Svenska  kraftnät upphandlar ska vara en strategisk reserv.
Den strategiska reserven ska utformas i enlighet med  Europeiska kommissionens beslut den 29 juli 2025 i ärende  SA.112968 (2025/N).
Krav enligt EU:s elmarknadsförordning
4 §
Svenska kraftnät får ingå avtal enligt denna förordning  endast om det är förenligt med de krav i fråga om  kapacitetsmekanismer som anges i artikel 22 i EU:s  elmarknadsförordning.
Den strategiska reservens storlek
5 §
När Svenska kraftnät beräknar vilken kapacitetsmängd som  ska upphandlas som strategisk reserv ska Svenska kraftnät  använda
1. förväntad förlorad last för att bestämma vilken  kapacitetsmängd som krävs för att uppnå den  tillförlitlighetsnorm som regeringen har beslutat, och
2. värdet av förlorad last och kostnad för nya resurser för  att se till att samhällskostnaden för reserven minimeras.
Svenska kraftnät får upphandla en kapacitetsmängd som är  större än vad som följer av parametrarna i första stycket, om  det med hänsyn till de anbud som har lämnats är nödvändigt för  att nå upp till den kapacitetsmängd som krävs enligt första  stycket.
Krav på resursernas egenskaper
6 §
En resurs som ingår i den strategiska reserven ska
1. kunna leverera avropad kapacitet i de två sydligaste  elområdena (elområde 3 och 4),
2. ha en aktiveringstid som inte överstiger 14 timmar,
3. kunna tillhandahålla avropad kapacitet kontinuerligt under  minst 2 timmar,
4. även i övrigt vara lämplig för ändamålet när det gäller  tillgänglighet och uthållighet, och
5. omfattas av de tillstånd som krävs enligt lag eller annan  författning.
Vid bedömningen av om kravet i första stycket 1 är uppfyllt i  fråga om en resurs som finns utanför dessa elområden ska  Svenska kraftnät särskilt bedöma hur stor andel av den  erbjudna aktiva effekten som det kan förväntas vara tekniskt  genomförbart att överföra till elområdena i en bristsituation.
7 §
En resurs i form av förmåga att tillhandahålla  efterfrågeflexibilitet får ingå i den strategiska reserven  endast om det kan antas att resursen annars inte skulle  användas.
8 §
Svenska kraftnät får kräva att en resurs genomgår tester  för att kontrollera att den motsvarar kraven i 6 § och  uppfyller de utsläppsgränser för kapacitetsmekanismer som  anges i artikel 22.4 i EU:s elmarknadsförordning.
9 §
Svenska kraftnät får ställa upp krav i fråga om hur stor  kapacitet som ett anbud minst ska avse.
Resurser i andra stater
10 §
I artikel 26 i EU:s elmarknadsförordning anges krav som  ska vara uppfyllda i fråga om gränsöverskridande deltagande i  kapacitetsmekanismer.
11 §
En resurs som finns i en annan stat får ingå i den  strategiska reserven endast om den andra staten tillämpar EU:s  elmarknadsförordning och dess elnät är direkt sammankopplat  med elnätet i Sverige.
När resursen ska vara tillgänglig
12 §
Ett avtal enligt denna förordning ska avse tillgång till  en resurs, antingen
1. under den närmast kommande perioden från och med den 
16 november till och med den 15 mars, eller
2. under 2-5 år, med leverans inom 12-24 månader från det att  upphandlingen avslutas.
13 §
Svenska kraftnät ska ta fram en objektiv metod för att  beräkna hur stor kapacitet som det är samhällsekonomiskt  effektivt att upphandla enligt 12 § 2. Svenska kraftnät ska  beakta utfallet från tidigare upphandlingar, om sådana har ägt  rum.
Svenska kraftnät får inte inleda en upphandling enligt 12 § 2  förrän metoden har godkänts av Energimarknadsinspektionen.
Energimarknadsinspektionen ska godkänna metoden om den är  objektiv och kan antas leda till en samhällsekonomiskt  effektiv uppdelning mellan avtal enligt 12 § 1 och 2.
14 §
Ett avtal enligt denna förordning ska innefatta en  skyldighet för kapacitetsleverantören att betala ersättning  till Svenska kraftnät, om en resurs inte hålls tillgänglig på  det sätt som avtalats. Ersättningen ska baseras på avtalad  kapacitet och den tid under vilken resursen inte har  aktiverats enligt avtalet och ska som minst motsvara ett  sådant obalanspris som avses i artikel 2.16 i EU:s  elmarknadsförordning.
Särskilda krav i fråga om resurser som ska finnas tillgängliga  under flera vintrar
15 §
Upphandlad kapacitet enligt 12 § 2 får inte överstiga 
70 procent av det minsta årliga förväntade resursbehovet för  ett kalenderår under den period som upphandlingen avser.
Vid bedömningen av hur stort det minsta förväntade behovet är  ska Svenska kraftnät utgå från den senaste  resurstillräcklighetsbedömningen enligt artikel 23 eller 24 i  EU:s elmarknadsförordning.
16 §
En elproduktionsanläggning som omfattas av ett avtal  enligt 12 § 2 ska producera el genom att endast använda  fossilfria energikällor.
Utvärdering av anbud
17 §
Svenska kraftnät ska vid upphandling av resurser enligt  denna förordning utvärdera vilket anbud som är det mest  fördelaktiga baserat på det bästa förhållandet mellan pris och  kvalitet. Med kvalitet ska avses aktiveringstid och  uthållighet.
18 §
Svenska kraftnät ska värdera priset per
1. enhet tillgänglig kapacitet,
2. aktivering, och
3. enhet levererad energi vid aktivering.
19 §
När Svenska kraftnät utvärderar ett anbud ska högst 
30 procents vikt läggas vid aktiveringstiden.
20 §
Svenska kraftnät ska beräkna ett sådant  finansieringsunderskott som avses i kommissionens meddelande  Riktlinjer för statligt stöd till klimat, miljöskydd och  energi 2022 (C/2022/481), om ett anbud avser befintliga  elproduktionsanläggningar med en total installerad effekt som  överstiger 300 megawatt. Svenska kraftnät ska lämna in  beräkningen till Energimarknadsinspektionen.
Energimarknadsinspektionen ska granska beräkningen av  finansieringsunderskottet för att se till att den är förenlig  med riktlinjerna innan Svenska kraftnät tar ställning till ett  anbud.
Svenska kraftnät får anta anbudet endast om  Energimarknadsinspektionen har godkänt beräkningen och anbudet  inte överstiger finansieringsunderskottet.
När resurser får tas i anspråk
21 §
Svenska kraftnät får ta resurser i anspråk endast i den  utsträckning som det är nödvändigt för att upprätthålla  balansen i det nationella elsystemet.
Villkoren för den strategiska reserven ska vara utformade så  att reserven inte i onödan påverkar utbudet av el eller hur  elpriset bestäms på marknaden.
Företag som inte får vara kapacitetsleverantörer
22 §
Svenska kraftnät får inte ingå avtal om resurser med ett
1. företag i svårigheter i den mening som avses i Europeiska  kommissionens meddelande om gemenskapens riktlinjer för  statligt stöd till undsättning och omstrukturering av företag  i svårigheter (2004/C 244/02), eller
2. företag som är föremål för betalningskrav på grund av ett  beslut av Europeiska kommissionen som förklarar ett stöd  olagligt och oförenligt med den inre marknaden.
Offentliggörande
23 §
Bestämmelser om offentliggörande finns i 12 a § lagen 
(2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
Avgifter till Svenska kraftnät
24 §
Avgifter enligt 3 § lagen (2025:50) om finansiering av en  kapacitetsmekanism för elmarknaden ska baseras på den mängd el  som tas ut för förbrukning i uttagspunkter i elområde 3 och 4.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.