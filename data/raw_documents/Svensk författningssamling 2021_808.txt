Title: Förordning (2021:808) om nätkoncession
SFS Number: Svensk författningssamling 2021:808
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021808-om-natkoncession_sfs-2021-808/
Source Link: http://rkrattsbaser.gov.se/sfst?bet=2021:808
Amendment Register Link: http://rkrattsbaser.gov.se/sfsr?bet=2021:808
Ministry/Authority: Klimat- och näringslivsdepartementet RSE
Issued: 2021-07-08
Metadata: {"Utfärdad": "2021-07-08", "Ändrad": "t.o.m. SFS 2025:34"}

==================================================

Förordning (2021:808) om nätkoncession
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:808
Departement/myndighet
:   
Klimat- och näringslivsdepartementet RSE
Utfärdad
:   
2021-07-08
Ändrad
:   
t.o.m. SFS 2025:34
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens innehåll
1 §
Denna förordning innehåller bestämmelser om ansökan,  handläggning och prövning av ärenden om nätkoncession enligt 
2 kap. ellagen (1997:857).
Förordningen är meddelad med stöd av
- 2 kap. 17 a § ellagen i fråga om 19 a §, och
- 8 kap. 7 § regeringsformen i fråga om övriga bestämmelser.
Förordning (2025:34).
Ord och uttryck
2 §
Ordet bebyggelse har i denna förordning samma betydelse  som i plan- och bygglagen (2010:900).
I övrigt har ord och uttryck som används i denna förordning  samma betydelse som i ellagen (1997:857). Förordning (2025:34).
Nätmyndighet
3 §
Av 4 § förordningen (2023:241) om det nationella  elsystemet framgår att Energimarknadsinspektionen är  nätmyndighet enligt 1 kap. 5 § ellagen (1997:857).
Nätmyndigheten ska handlägga de ärenden som anges i denna  förordning. Förordning (2023:249).
Handläggning av en ansökan som ska prövas av regeringen
4 §
En ansökan i ett ärende om nätkoncession som ska prövas av  regeringen enligt 2 kap. 4 § andra stycket ellagen (1997:857)  ska lämnas in till nätmyndigheten.
Nätmyndigheten ska utreda ärendet och därefter överlämna det  tillsammans med ett eget yttrande till regeringen för  prövning.
Ansökan om nätkoncession för linje
5 §
En ansökan om nätkoncession för linje ska innehålla
1. uppgifter om vilket överföringsbehov som ledningen avser  att tillgodose,
2. en uppgift om ledningens spänning och utformning i fråga om  lik- eller växelström,
3. de särskilda skäl som åberopas, om ledningens spänning inte  överstiger högsta tillåtna spänning för de områden med  nätkoncession som berörs av ledningen, och
4. en redogörelse för hur de allmänna hänsynsreglerna i 2 kap.  miljöbalken kommer att iakttas.
Om ledningen syftar till att förstärka befintliga ledningar,  ska detta anges. Av ansökan ska det då även framgå vilken  belastning som befintliga ledningar tål och om det finns behov  av ytterligare ledningsutbyggnad med anledning av den ledning  som ansökan avser. Förordning (2025:34).
6 §
Sökanden ska, utöver det som anges i 5 §, lämna in
1. den miljökonsekvensbeskrivning som krävs enligt 2 kap. 17 §  andra stycket 2 eller 3 ellagen (1997:857),
2. en teknisk beskrivning av den planerade ledningen, vilken  bland annat ska innehålla en ritning över ledningens  konstruktion och anslutning till en produktionsanläggning,  station eller befintlig ledning,
3. en kostnadsberäkning,
4. en karta över ledningens föreslagna sträckning,
5. bestyrkta förteckningar över ägare och innehavare av  särskild rätt till de fastigheter som ledningen ska dras fram  över eller av fastigheter som på något annat sätt berörs av  anläggningen, och
6. uppgifter om vilka överenskommelser som har träffats om  upplåtelse av mark för ledningen eller de hinder som finns mot  sådana överenskommelser.
Sökanden ska lämna in en samhällsekonomisk  lönsamhetsbedömning, om ledningen ingår i ett  transmissionsnät.
Med en bestyrkt förteckning jämställs ett elektroniskt  dokument som har undertecknats med en elektronisk underskrift.
Ansökan om nätkoncession för område
7 §
En ansökan om nätkoncession för område ska innehålla
1. en plan över områdets framtida behov av överföring av el,
2. en karta över området,
3. uppgifter om vilken högsta spänning och i förekommande fall  vilken lägsta spänning för området som sökanden ansöker om,
4. en beskrivning av den inverkan på miljön som en framtida  utbyggnad av ledningsnätet kan komma att få,
5. en samhällsekonomisk kostnads-nyttoanalys, och
6. en redogörelse för vilka konsekvenser som den sökta  nätkoncessionen får för berörda kunder och  nätkoncessionshavare.
Ansökan om förhandsmedgivande
8 §
En ansökan om medgivande att bygga eller använda en  starkströmsledning i avvaktan på att en ansökan om  nätkoncession slutligt avgörs enligt 2 kap. 8 § ellagen 
(1997:857) ska innehålla
1. en karta där ledningen och tillhörande anläggningar anges,
2. uppgifter om ledningens tekniska utförande,
3. en uppgift om ledningens spänning,
4. uppgifter om vilket överföringsbehov som ledningen avser  att tillgodose,
5. de särskilda skäl som åberopas, och
6. de uppgifter som anges i 8 § första stycket  miljöbedömningsförordningen (2017:966).
Om sökanden ansöker om att beslutet ska gälla omedelbart  enligt 2 kap. 9 § ellagen, ska sökanden visa att byggandet  eller driften av anläggningen har liten betydelse för  motstående intressen.
Ansökan om ändring av nätkoncession
9 §
En ansökan om ändring av en nätkoncession enligt 2 kap. 27  och 28 §§ ellagen (1997:857) ska innehålla
1. uppgifter om den nätkoncession som ansökan avser,
2. skälen för ansökan,
3. en karta över den sträckning som ansökan avser, och
4. den miljökonsekvensbeskrivning som krävs enligt 2 kap. 17 §  andra stycket 2 eller 3 ellagen, om ansökan avser ändring av  en nätkoncession enligt 2 kap. 27 § ellagen.
Ansökan om ändring av villkor
10 §
En ansökan om ändring av villkor för en nätkoncession  enligt 2 kap. 29 § ellagen (1997:857) ska innehålla
1. uppgifter om vilken nätkoncession som ansökan avser,
2. uppgifter om de gällande villkoren,
3. skälen för ansökan, och
4. en karta som anger den ledning eller de ledningar som  omfattas av nätkoncessionen.
Ansökan om omprövning av nätkoncession för linje
11 §
En ansökan om omprövning av en nätkoncession enligt 
2 kap. 31 § ellagen (1997:857) ska innehålla
1. uppgifter om den nätkoncession som ansökan avser,
2. en uppgift om den berörda nätkoncessionshavaren,
3. skälen för ansökan, och
4. en karta över den sträckning som ansökan avser.
Ansökan om sammanläggning av nätkoncessioner
12 §
En ansökan om sammanläggning av nätkoncessioner enligt 
2 kap. 39 § ellagen (1997:857) ska innehålla
1. uppgifter om vilka nätkoncessioner som ansökan avser,
2. en beskrivning av de ledningar som omfattas av  nätkoncessionerna,
3. skälen för ansökan, och
4. en karta som anger den sammanlagda nätkoncessionen för  linje eller område.
Ansökan om delning av en nätkoncession
13 §
En ansökan om delning av en nätkoncession enligt 2 kap. 
41 § ellagen (1997:857) ska innehålla
1. uppgifter om vilken nätkoncession som ansökan avser,
2. skälen för ansökan, och
3. kartor som anger de ledningar som omfattas av respektive  nätkoncession efter delningen.
Ansökan om tillträde till mark för undersökning
14 §
En ansökan om tillträde till mark för undersökning enligt 
2 kap. 57 § ellagen (1997:857) ska innehålla
1. uppgifter om vilken ledning som undersökningen avser,
2. skälen för ansökan,
3. en uppgift om vilken tidsperiod som tillträdet avser och  under vilken årstid som sökanden planerar att utföra  undersökningen,
4. fastighetsbeteckningarna för de fastigheter som sökanden  behöver få tillträde till, och
5. namn och adress till de fastighetsägare och andra kända  sakägare som berörs.
Gemensamma bestämmelser om ansökningar
15 §
En ansökan som avses i 5-14 §§ ska lämnas in till  nätmyndigheten.
Ansökan får lämnas in elektroniskt.
16 §
Nätmyndigheten får i det enskilda fallet medge undantag  från kraven i 5-14 §§.
17 §
I 8 § lagen (2009:1079) om tjänster på den inre marknaden  finns bestämmelser om att ett mottagningsbevis ska skickas  till sökanden när en fullständig ansökan har kommit in och  bestämmelser om innehållet i ett sådant bevis.
Handläggning av ansökningar om nätkoncession
18 §
Om en ansökan om nätkoncession inte omedelbart avvisas  eller avslås, ska yttranden inhämtas från
1. Försvarsmakten,
2. länsstyrelser och övriga statliga myndigheter som berörs av  ansökan,
3. kommuner som berörs av ansökan,
4. ägare och innehavare av särskild rätt till fastigheter som  berörs av ansökan, om ärendet avser nätkoncession för linje,
5. andra kända sakägare som berörs av ansökan, och
6. innehavare av nätkoncession som berörs av ansökan.
I ett ärende där ett yttrande inhämtas ska nätmyndigheten  underrätta Försvarets radioanstalt om ansökan.
19 §
I ett ärende om meddelande av nätkoncession enligt 2 kap. 
1 § ellagen (1997:857) ska beslut meddelas av nätmyndigheten  inom två år från det att en fullständig ansökan kom in till  myndigheten. Om ärendet ska prövas av regeringen enligt 2 kap. 
4 § andra stycket ellagen, ska beslut meddelas inom fyra år  från det att en fullständig ansökan kom in till  nätmyndigheten.
I ett ärende om förlängning av en nätkoncessions giltighetstid  enligt 2 kap. 22 eller 26 § ellagen ska beslut meddelas av  nätmyndigheten inom åtta år efter det att en fullständig  ansökan kom in till myndigheten. Om ärendet ska prövas av  regeringen enligt 2 kap. 4 § andra stycket ellagen, ska beslut  meddelas inom tio år från det att en fullständig ansökan kom  in till nätmyndigheten.
Om det är nödvändigt på grund av utredningen av ärendet, får  handläggningstiden förlängas en gång med högst den  ursprungliga tidsfristens längd. Sökanden ska informeras om  skälen för att handläggningstiden förlängs innan den  ursprungliga tidsfristen har gått ut. Förordning (2022:663).
Valet av teknik för ledningar vid prövning av en nätkoncession  för linje
19 a §
En växelströmsledning som är avsedd för en spänning om 
130 kilovolt eller högre ska anläggas som luftledning. Den får  dock, helt eller delvis, anläggas som mark- eller sjökabel, om
1. det är tekniskt svårt att anlägga en luftledning,
2. det inte är möjligt att anlägga en luftledning utan att
a) den kommer närmare bebyggelse än vad som är tillåtet enligt  någon annan författning,
b) anläggandet skulle strida mot en detaljplan eller  områdesbestämmelser och inte innebära endast små avvikelser,  eller
c) det finns risk för att den medför skada eller olägenhet av  väsentlig betydelse för människors hälsa eller miljön, även om  sådana skyddsåtgärder eller andra försiktighetsmått vidtas som  kan krävas enligt miljöbalken,
3. den har en spänning som understiger 220 kilovolt och  anläggandet som mark- eller sjökabel skulle innebära att det  frigörs utrymme som kan användas för att förbättra  sträckningen för en eller flera ledningar avsedda för högre  spänningsnivåer, eller för att minska negativa effekter av  sådana ledningar, eller
4. det annars finns särskilda skäl. Förordning (2025:34).
Handläggning av ansökningar om tillträde till mark för  undersökning
20 §
Innan nätmyndigheten beslutar om tillträde till mark för  undersökning enligt 14 §, ska Försvarsmakten ges tillfälle att  yttra sig över ansökan.
Nätmyndigheten ska även underrätta Försvarets radioanstalt om  ansökan.
Bemyndiganden
21 §
Nätmyndigheten får meddela närmare föreskrifter om
1. kraven i 5-14 §§,
2. elektronisk underskrift enligt 6 § tredje stycket, och
3. elektronisk inlämning enligt 15 § andra stycket.
Överklagande
22 §
Nätmyndigheten ska underrätta regeringen när ett  överklagande överlämnas till allmän förvaltningsdomstol i ett  ärende där sakfrågan överklagas till regeringen enligt 13 kap. 
5 § ellagen (1997:857). Nätmyndigheten ska i stället  underrätta mark- och miljödomstolen om sakfrågan överklagas  till mark- och miljödomstol enligt 13 kap. 6 § ellagen.
Övergångsbestämmelser
2021:808
1. Denna förordning träder i kraft den 1 augusti 2021.
2. Förordningen tillämpas inte på ansökningar som har lämnats  in till nätmyndigheten före ikraftträdandet.
2022:663
1. Denna förordning träder i kraft den 1 juli 2022.
2. För ansökningar som har lämnats in till nätmyndigheten före  ikraftträdandet gäller 19 § i den äldre lydelsen.
2025:34
1. Denna förordning träder i kraft den 1 mars 2025.
2. Äldre föreskrifter gäller fortfarande för mål och ärenden  som har inletts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.