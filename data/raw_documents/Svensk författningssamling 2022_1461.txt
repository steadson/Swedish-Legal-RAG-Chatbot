Title: Förordning (2022:1461) om stöd från Europeiska havs-, fiskeri- och vattenbruksfonden
SFS Number: Svensk författningssamling 2022:1461
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221461-om-stod-fran-europeiska_sfs-2022-1461/
Source Link: http://rkrattsbaser.gov.se/sfst?bet=2022:1461
Amendment Register Link: http://rkrattsbaser.gov.se/sfsr?bet=2022:1461
Ministry/Authority: Landsbygds- och infrastrukturdepartementet RSL
Issued: 2022-11-10
Metadata: {"Utfärdad": "2022-11-10", "Ändrad": "t.o.m. SFS 2025:289"}

==================================================

Förordning (2022:1461) om stöd från Europeiska havs-, fiskeri- och vattenbruksfonden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1461
Departement/myndighet
:   
Landsbygds- och infrastrukturdepartementet RSL
Utfärdad
:   
2022-11-10
Ändrad
:   
t.o.m. SFS 2025:289
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Handläggning och prövning av stödärenden
3 kap. Stöd för främjande av ett hållbart fiske och bevarande  av akvatiska biologiska resurser
4 kap. Stöd för främjande av hållbara vattenbruk och marknader  för fiske- och vattenbruksprodukter
5 kap. Övriga bestämmelser
Övergångsbestämmelser
1 kap. Allmänna bestämmelser
Inledande bestämmelser
1 §
Denna förordning innehåller bestämmelser om förvaltningen  och genomförandet av havs-, fiskeri- och vattenbruksprogrammet 
2021-2027.
2 §
Förordningen kompletterar
1. Europaparlamentets och rådets förordning (EU) 2021/1139 av  den 7 juli 2021 om Europeiska havs-, fiskeri- och  vattenbruksfonden och om ändring av förordning (EU) 2017/1004,  och
2. Europaparlamentets och rådets förordning (EU) 2021/1060 av  den 24 juni 2021 om fastställande av gemensamma bestämmelser  för Europeiska regionala utvecklingsfonden, Europeiska  socialfonden+, Sammanhållningsfonden, Fonden för en rättvis  omställning och Europeiska havs-, fiskeri- och  vattenbruksfonden samt finansiella regler för dessa och för  Asyl-, migrations- och integrationsfonden, Fonden för inre  säkerhet samt instrumentet för ekonomiskt stöd för  gränsförvaltning och viseringspolitik.
3 §
Förordningen är meddelad med stöd av
1. 10 § lagen (1994:1709) om EU:s förordningar om den  gemensamma fiskeripolitiken i fråga om 5 kap. 2 §, och
2. 8 kap. 7 § regeringsformen i fråga om övriga bestämmelser.
Ord och uttryck
4 §
I denna förordning betyder
- akvaponi: odlingsform där man i ett cirkulärt system  kombinerar vattenbruk med odling av växter,
- akvatisk miljö: miljö som för sin normala funktion är  beroende av vatten som inte är nederbörd,
- erkänd branschorganisation: en branschorganisation som  erkänts av Statens jordbruksverk enligt 3 kap. 2 §  förordningen (1994:1716) om fisket, vattenbruket och  fiskerinäringen,
- erkänd producentorganisation: en sådan producentorganisation  eller sammanslutning av producentorganisationer som har  erkänts av Statens jordbruksverk enligt 3 kap. 2 §  förordningen om fisket, vattenbruket och fiskerinäringen,
- fiskefartyg: fartyg med vilket fiskeverksamhet bedrivs i  kommersiellt syfte antingen i inlandsvatten eller till havs,
- företag: den som är godkänd för F-skatt enligt 9 kap. 1 §  skatteförfarandelagen (2011:1244),
- förvaltare av hamn: den som har driftansvar för hamnen,
- högskola: en högskola som har staten som huvudman eller en  enskild utbildningsanordnare som har tillstånd enligt lagen 
(1993:792) om tillstånd att utfärda vissa examina,
- kvalitetssäkrande partner: ett universitet, en högskola, en  statlig myndighet eller ett vetenskapligt institut som kan  bedöma kvalitet i metod och utförande av ett projekt,
- mikroföretag: företag som sysselsätter färre än 10 personer  och vars omsättning eller balansomslutning inte överstiger 
2 miljoner euro per år,
- små företag: företag som sysselsätter färre än 50 personer  och vars omsättning eller balansomslutning inte överstiger 
10 miljoner euro per år,
- medelstora företag: företag som sysselsätter färre än 
250 personer och vars årsomsättning inte överstiger 
50 miljoner euro eller vars balansomslutning inte överstiger 
43 miljoner euro per år,
- universitet: ett universitet som har staten som huvudman,
- vattenbruksföretag: företag som bedriver vattenbruk, och
- yrkesfiskare: en fysisk eller juridisk person som fiskar med  stöd av licens enligt fiskelagen (1993:787) eller, när det  gäller inlandsfiske, en juridisk person vars ägare innehar en  sådan licens.
I övrigt har ord och uttryck i denna förordning samma  betydelse som i förordning (EU) 2021/1139 och i  Europaparlamentets och rådets förordning (EU) nr 1380/2013 av  den 11 december 2013 om den gemensamma fiskeripolitiken, om  ändring av rådets förordningar (EG) nr 1954/2003 och (EG)  nr 1224/2009 och om upphävande av rådets förordningar (EG)  nr 2371/2002 och (EG) nr 639/2004 och rådets beslut 
2004/585/EG. Förordning (2024:1193).
Förvaltande myndighet
5 §
Jordbruksverket är förvaltande myndighet för havs-,  fiskeri- och vattenbruksprogrammet 2021-2027.
Förmedlande organ
6 §
Länsstyrelsen och Havs- och vattenmyndigheten är sådana  förmedlande organ som avses i artikel 71.3 i förordning (EU) 
2021/1060.
Myndigheterna utför de uppgifter som den förvaltande  myndigheten har enligt artiklarna 73 och 74 i förordning (EU) 
2021/1060, i den utsträckning det framgår av denna förordning  och av avtal som ingåtts mellan den förvaltande myndigheten  och de förmedlande organen.
Revisionsmyndighet
7 §
Ekonomistyrningsverket är revisionsmyndighet för havs-,  fiskeri- och vattenbruksprogrammet 2021-2027.
Andra myndighetsuppgifter
8 §
Jordbruksverket ansvarar för den redovisningsfunktion som  avses i artikel 76.1 i förordning (EU) 2021/1060.
9 §
Den myndighet som enligt 2 kap. 10 och 11 §§ ska pröva  ansökan om stöd ska genomföra de förvaltningskontroller som  avses i artikel 74.1 a i förordning (EU) 2021/1060.
10 §
Jordbruksverket ansvarar för att utvärdera havs-,  fiskeri- och vattenbruksprogrammet 2021-2027 i enlighet med  artikel 44 i förordning (EU) 2021/1060.
11 §
Jordbruksverket ska utföra de uppgifter som en  medlemsstat har när det gäller rapportering av oriktigheter  enligt artikel 69.12 i förordning (EU) 2021/1060.
12 §
Jordbruksverket ska föra det register som avses i  artikel 6.4 i kommissionens förordning (EU) nr 1408/2013 av  den 18 december 2013 om tillämpningen av artiklarna 107 och 
108 i fördraget om Europeiska unionens funktionssätt på stöd  av mindre betydelse inom jordbrukssektorn.  Förordning (2024:449).
12 a §
Jordbruksverket ska föra ett register som innehåller de  uppgifter som behövs för att det ska vara möjligt att  fastställa att de villkor för stöd som anges i kommissionens  förordning (EU) 2023/2831 av den 13 december 2023 om  tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  är uppfyllda.
Uppgifterna i registret ska bevaras i tio år från den dag då  stödet beslutades. Förordning (2024:449).
Övervakningskommitté
13 §
Regeringen beslutar om ordförande i övervakningskommittén  för havs-, fiskeri och vattenbruksprogrammet 2021-2027 och om  vilka berörda myndigheter och andra parter som ingår i  kommittén.
14 §
Jordbruksverket ska offentliggöra en förteckning över  medlemmarna i övervakningskommittén i enlighet med  artikel 39.1 femte stycket i förordning (EU) 2021/1060.
2 kap. Handläggning och prövning av stödärenden
Allmänna bestämmelser om stöd
1 §
Stöd enligt denna förordning får lämnas i form av  ekonomiskt bidrag, om det finns medel.
2 §
Stöd får lämnas för sådana insatser och kostnader som är  stödberättigande enligt denna förordning och tillämpliga  bestämmelser i förordning (EU) 2021/1060 och förordning (EU) 
2021/1139.
Stöd som lämnas ska vara förenligt med havs-, fiskeri- och  vattenbruksprogrammet 2021-2027, tillämpliga bestämmelser i  förordning (EU) 2021/1060 och förordning (EU) 2021/1139 samt  unionens regler om statligt stöd enligt artiklarna 107 och 108  i fördraget om Europeiska unionens funktionssätt.
2 a §
Stöd enligt 3 kap. 5 och 6 §§ till investeringar för ut-
veckling av hamnar och landningsplatser får endast lämnas i  enlighet med kapitel I och artikel 29 i kommissionens förord-
ning (EU) 2022/2473 av den 14 december 2022 genom vilken vissa  kategorier av stöd till företag som är verksamma inom produkt-
ion, beredning och saluföring av fiskeri- och vattenbrukspro-
dukter förklaras förenliga med den inre marknaden enligt ar-
tiklarna 107 och 108 i fördraget om Europeiska unionens funkt-
ionssätt (EUT L 327, 21.12.2022, s. 82). Förordning (2024:662).
2 b §
Stöd enligt 3 kap. 5 och 6 §§ till investeringar för ut-
veckling av hamnar och landningsplatser får inte lämnas till  företag som är föremål för ett betalningskrav på grund av ett  tidigare beslut av Europeiska kommissionen om att ett stöd är  olagligt och oförenligt med den inre marknaden.
Förordning (2024:662).
2 c §
Om uppgifter om stöd enligt 3 kap. 5 och 6 §§ till inve-
steringar för utveckling av hamnar och landningsplatser ska  offentliggöras enligt artikel 9 i förordning (EU) 2022/2473,  får stöd endast beviljas om den sökande samtycker till offent-
liggörandet. Förordning (2024:662).
3 §
Stöd enligt 4 kap. 17 § till övrig diversifiering av  ordinarie verksamhet som omfattar produkter inom  jordbrukssektorn får endast lämnas i enlighet med förordning 
(EU) nr 1408/2013.
4 §
Stöd som faller utanför tillämpningsområdet för artikel 42  i fördraget om Europeiska unionens funktionssätt och som  annars skulle utgöra statligt stöd får endast lämnas i  enlighet med förordning (EU) 2023/2831. Förordning (2024:449).
5 §
Stöd till företag enligt denna förordning får lämnas till  mikroföretag och små eller medelstora företag, om inte något  annat följer av bestämmelserna i 3 eller 4 kap.
6 §
Stöd får inte beviljas till ett företag som har skulder  för svenska skatter eller avgifter hos Kronofogdemyndigheten  eller som är i likvidation eller försatt i konkurs.
6 a §
Stöd får inte lämnas för insatser som rör akvaponier.
Förordning (2023:937).
Ansökan om stöd
7 §
En ansökan om stöd ska vara skriftlig och innehålla de  handlingar och uppgifter som behövs för att ansökan ska kunna  prövas.
8 §
En ansökan som avser stöd som lämnas i enlighet med  förordning (EU) nr 1408/2013 ska innehålla en redogörelse för
1. allt annat stöd av mindre betydelse som sökanden fått under  de två föregående beskattningsåren och det innevarande  beskattningsåret, och
2. allt annat stöd som företaget tidigare ansökt om eller  beviljats och som avser samma stödberättigande kostnader som  ansökan omfattar. Förordning (2024:449).
8 a §
En ansökan som avser stöd som lämnas i enlighet med  förordning (EU) 2023/2831 ska innehålla en redogörelse för
1. allt annat stöd av mindre betydelse som sökanden fått under  den senaste treårsperioden, och
2. allt annat stöd som företaget tidigare ansökt om eller  beviljats och som avser samma stödberättigande kostnader som  ansökan omfattar. Förordning (2024:449).
9 §
Ansökan om stöd ska ges in till den myndighet som enligt 
10 och 11 §§ ska pröva ansökan.
Prövning av stödärenden
10 §
Länsstyrelsen prövar ansökningar om stöd för de åtgärder  som anges i
- 3 kap. 1 § (investeringar ombord),
- 3 kap. 5 § (investeringar för utveckling av hamnar och  landningsplatser),
- 3 kap. 13 § (ersättning för hanteringskostnader för fällda  sälar inom ramen för licensjakt eller skyddsjakt),
- 3 kap. 27 § (skydda, bevara och återställa akvatisk  mångfald),
- 4 kap. 2 § (investeringar för hållbara vattenbruk),
- 4 kap. 5 § (startstöd för hållbara vattenbruk),
- 4 kap. 17 § (investeringsstöd för diversifiering och  förädling av fiske- och vattenbruksprodukter), och
- 4 kap. 19 § (investeringsstöd för beredningsindustrin för  fiske- och vattenbruksprodukter).
Havs- och vattenmyndigheten prövar ansökningar om stöd för den  åtgärd som anges i 3 kap. 22 § (datainsamling för den  gemensamma fiskeripolitiken).
Jordbruksverket prövar ansökningar om annat stöd än det som  avses i första och andra styckena.
11 §
En ansökan om stöd som enligt 10 § ska prövas av  länsstyrelsen ska prövas av
1. Länsstyrelsen i Västra Götalands län, om ansökan avser  insatser som helt eller till största delen ska genomföras i  Hallands län, Jönköpings län, Värmlands län eller Västra  Götalands län,
2. Länsstyrelsen i Blekinge län, om ansökan avser insatser som  helt eller till största delen ska genomföras i Blekinge län,  Kalmar län, Kronobergs län eller Skåne län,
3. Länsstyrelsen i Stockholms län, om ansökan avser insatser  som helt eller till största delen ska genomföras i Gotlands  län, Stockholms län, Södermanlands län, Uppsala län,  Västmanlands län, Örebro län eller Östergötlands län,
4. Länsstyrelsen i Gävleborgs län, om ansökan avser insatser  som helt eller till största delen ska genomföras i Dalarnas  län, Gävleborgs län, Jämtlands län eller Västernorrlands län,  och
5. Länsstyrelsen i Norrbottens län, om ansökan avser insatser  som helt eller till största delen ska genomföras i Norrbottens  län eller Västerbottens län.
12 §
Den myndighet som enligt 10 och 11 §§ ska pröva ansökan  om stöd ska vid prövningen göra ett urval av insatserna enligt  de kriterier och förfaranden som har fastställts av  Jordbruksverket i enlighet med artikel 73.1 i förordning (EU) 
2021/1060.
Trots första stycket ska urvalet av insatser enligt  tillämpliga kriterier och förfaranden alltid göras av  Jordbruksverket om ansökan om stöd gäller en utlysning.
13 §
Innan ett stöd lämnas i enlighet med förordning (EU) 
2023/2831 eller förordning (EU) nr 1408/2013 ska den myndighet  som ska pröva ansökan
1. lämna de upplysningar till sökanden som följer av  artikel 7.4 i förordning (EU) 2023/2831 eller artikel 6.1 i  förordning (EU) nr 1408/2013, och
2. genomföra den kontroll som följer av artikel 6.4 i  förordning (EU) 2023/2831 eller artikel 6.3 i förordning (EU)  nr 1408/2013. Förordning (2024:449).
14 §
Ett beslut om stöd ska förenas med de villkor som krävs  för att syftet med stödet ska tillgodoses. Villkoren ska  framgå av beslutet.
15 §
Allt informationsutbyte med sökanden och stödmottagaren  ska ske elektroniskt i enlighet med vad som anges i  artikel 69.8 i förordning (EU) 2021/1060.
Utbetalning av stöd
16 §
Jordbruksverket beslutar om utbetalning och betalar ut  stöd.
17 §
En ansökan om utbetalning av stöd ska ges in till den  myndighet som har beslutat om stödet.
Myndigheten som tagit emot ansökan om utbetalning ska granska  ansökan och kontrollera att de villkor som gäller för stödet  är uppfyllda.
Om beslutet om stöd har fattats av länsstyrelsen eller Havs-  och vattenmyndigheten ska ansökan om utbetalning tillsammans  med ett yttrande över ansökan överlämnas till Jordbruksverket  efter det att den granskning som avses i första stycket har  utförts.
18 §
Jordbruksverket får besluta om förskottsutbetalning av  stöd.
Förskott får lämnas till alla stödmottagare förutom statliga  myndigheter, regioner och kommuner.
Förskott får lämnas med upp till hälften av det beviljade  beloppet, dock högst 250 000 kronor.
Hinder mot utbetalning av stöd
19 §
Jordbruksverket ska besluta att det beviljade stödet helt  eller delvis inte ska betalas ut om
1. förutsättningarna för återkrav enligt artikel 11.2 i  förordning (EU) 2021/1139 är uppfyllda,
2. stödet har beviljats på grund av att stödmottagaren har  lämnat oriktiga eller ofullständiga uppgifter i sin ansökan om  stöd,
3. stödmottagaren inte har följt de villkor som gäller för  stödet,
4. stödmottagaren inte vidtar några åtgärder för att genomföra  den insats som stödet har beviljats för, trots uppmaning om  detta från den myndighet som beslutat om stödet, eller
5. stödmottagaren inte bedöms hinna genomföra insatsen före  det slutdatum som bestämts av Jordbruksverket.
Upphävande av stöd
20 §
Den myndighet som har beslutat om stöd ska innan  slutbetalning sker besluta att, helt eller delvis, upphäva  beslutet om stöd om någon av grunderna i 19 § 1-5 är  uppfyllda.
3 kap. Stöd för främjande av ett hållbart fiske och bevarande  av akvatiska biologiska resurser
Investeringar ombord
1 §
Stöd får lämnas till den som äger ett fiskefartyg eller är  yrkesfiskare för
1. investeringar i selektiva fiskeredskap och utrustning som  minskar mängden oönskad fångst,
2. investeringar i fiskeredskap eller andra investeringar som  minskar den negativa påverkan på akvatiska miljöer,
3. investeringar för att skydda redskap från däggdjur och  fåglar,
4. investeringar som förbättrar fångsthanteringen,
5. investeringar för att sortera och förvara akvatiskt skräp  som fångats i redskapen, eller
6. investeringar som ökar säkerhet och förbättrar  arbetsförhållanden ombord på fiskefartyg.
2 §
Stöd får lämnas till den som bedriver fiske till havs och  äger ett fiskefartyg eller är yrkesfiskare för investeringar  som syftar till att anpassa fisket till nya målarter.
För att insatsen ska vara stödberättigande ska det finnas  kunskapsunderlag som visar att målarten kan nyttjas hållbart.
3 §
Stöd får inte lämnas för insatser som ökar ett  fiskefartygs bruttodräktighet.
4 §
Stöd får lämnas med 40 procent av de stödberättigande  kostnaderna.
Om stödmottagaren endast bedriver småskaligt kustfiske får  stöd dock lämnas med 80 procent av de stödberättigande  kostnaderna.
Investeringar för utveckling av hamnar och landningsplatser
5 §
Stöd får lämnas till den som äger eller förvaltar en hamn  eller en landningsplats som används vid yrkesmässigt fiske för
1. utveckling av hamnen eller landningsplatsen utifrån  fiskenäringens behov,
2. anpassning av hamnen eller landningsplatsen till  landningsskyldigheten, eller
3. förbättring av förmågan att hantera akvatiskt skräp och  förlorade redskap.
Stöd får lämnas även till andra företag än mikroföretag och  små eller medelstora företag om stödmottagaren är ett företag  som ägs av en kommun eller en region.
Stöd får inte lämnas för kostnader som avser löpande drift.
6 §
Stöd får lämnas med 40 procent av de stödberättigande  kostnaderna.
Om stödmottagaren endast bedriver småskaligt kustfiske får  stöd dock lämnas med 80 procent av de stödberättigande  kostnaderna.
Innovationsprojekt inom fiske
7 §
Stöd får lämnas till företag, statliga myndigheter,  regioner, kommuner, universitet, högskolor, vetenskapliga  institut, stiftelser, branschorganisationer, erkända  producentorganisationer och andra föreningar för  innovationsprojekt inom fiske som främjar ekonomisk, social  eller miljömässig hållbarhet, och som medför nytta för fler än  ett enskilt företag i produktionskedjan.
Företag, regioner, kommuner, stiftelser,  branschorganisationer, erkända producentorganisationer och  andra föreningar ska för att vara stödberättigade samarbeta  med en kvalitetssäkrande partner. Förordning (2023:937).
8 §
Stöd får lämnas
1. med 100 procent av de stödberättigande kostnaderna, om
a) stödmottagaren är en statlig myndighet, en region, en  kommun, ett universitet, en högskola som har staten som  huvudman eller ett vetenskapligt institut som är styrt av en  offentligrättslig organisation, eller
b) insatsen uppfyller kriterierna enligt rad 14 i bilaga III  till förordning (EU) 2021/1139, och
2. med 75 procent av de stödberättigande kostnaderna i andra  fall än de som avses i 1. Förordning (2023:937).
Kompetensutveckling och bilda nätverk inom fiske
9 §
Stöd får lämnas till företag inom fiskerinäringen,  statliga myndigheter, regioner, kommuner, universitet,  högskolor, vetenskapliga institut, stiftelser,  branschorganisationer, erkända producentorganisationer och  andra föreningar för
1. att anordna eller delta i en utbildning eller  kompetenshöjande insats,
2. nätverksbyggande, utbyte av erfarenheter och bästa praxis i  projektform, eller
3. informationsinsatser och kunskapsspridning med  samhällsnytta.
Stöd får inte lämnas till insatser som utgör en del av en  annan utbildning som finansieras av offentliga medel.
10 §
Stöd får lämnas till erkända producentorganisationer för  undersökningar som utförs i syfte att hitta marknader för nya  fiskprodukter.
11 §
Stöd får lämnas till erkända producent- och  branschorganisationer för deltagande i förvaltning på EU-nivå  som bidrar till att uppnå de mål som föreskrivs i  Europaparlamentet och rådets förordning (EU) nr 1379/2013 av  den 11 december 2013 om den gemensamma marknadsordningen för  fiskeri- och vattenbruksprodukter, om ändring av rådets  förordningar (EG) nr 1184/2006 och (EG) nr 1224/2009 och om  upphävande av rådets förordning (EG) nr 104/2000, i synnerhet  de mål som anges i artiklarna 7, 8, 17 och 18.
12 §
Stöd får lämnas
1. med 100 procent av de stödberättigande kostnaderna, om
a) stödmottagaren är en statlig myndighet, en region, en  kommun, ett universitet, en högskola som har staten som  huvudman eller ett vetenskapligt institut som är styrt av en  offentligrättslig organisation, eller
b) insatsen uppfyller kriterierna enligt rad 14 i bilaga III  till förordning (EU) 2021/1139,
2. med 80 procent av de stödberättigande kostnaderna, om  stödmottagaren endast bedriver småskaligt kustfiske,
3. med 75 procent av de stödberättigande kostnaderna, om  stödmottagaren är en branschorganisation eller en erkänd  producentorganisation och insatsen inte uppfyller kriterierna  i 1 b, och
4. med 50 procent av de stödberättigande kostnaderna i andra  fall än de som avses i 1-3. Förordning (2023:937).
Ersättning för hanteringskostnader för fällda sälar inom ramen  för licensjakt eller skyddsjakt
13 §
Stöd får lämnas till företag och länsstyrelserna för  kostnader för bärgning och inlämning av sälkroppar till en  godkänd anläggning för destruktion. Stöd till länsstyrelserna  får även lämnas för kostnader för samordning av sådana  åtgärder.
Stöd till företag får lämnas för maximalt 20 sälkroppar per  ansökningstillfälle.
Den som beviljats stöd måste genom dokumentation visa att de  aktuella sälkropparna har lämnats in till en godkänd  anläggning för destruktion för att stödet ska betalas ut.
Förordning (2025:289).
14 §
Stöd får lämnas med 100 procent av de stödberättigande  kostnaderna.
Tillfälligt upphörande av fiskeverksamhet
15 §
Stöd får lämnas till den som äger ett fiskefartyg eller  är yrkesfiskare för tillfälligt upphörande av fiskeverksamhet  i enlighet med villkoren i artikel 21 i förordning (EU) 
2021/1139.
Stöd får endast lämnas till en stödmottagare per tillfälle och  fartyg.
16 §
Stöd lämnas med ett schablonbelopp som fastställs av  Jordbruksverket.
Kontroll och tillsyn av fiske - stöd till myndigheter
17 §
Stöd får lämnas till Havs- och vattenmyndigheten och  Kustbevakningen för
1. digitalisering av uppgiftslämnandet från fisket och  validering av kontrolldata, saluföring och handel med  tredjeland,
2. anpassning av it-stöd för inspektion och sjöövervakning,
3. anpassning av verksamhetssystem för tillträde,  kvotförvaltning, överträdelsehantering och  informationsdelning,
4. anpassning av teknisk infrastruktur för fiskerikontroll,
5. kompetensutveckling och vägledning,
6. utveckling och genomförande av ny kontrollteknik och  metodik,
7. operativt genomförande av EU-gemensamma inspektionsinsatser  inom ramen för specifika kontroll- och inspektionsprogram,
8. uppgradering av it-system för möjliggörande av  informationsutbyte mellan svenska myndigheter,
9. inköp av mindre båtar och obemannade farkoster för  kontrollverksamhet,
10. modernisering av befintliga patrullfordon,
11. tillhandahållande av övervaknings- och  kommunikationstjänster, eller
12. kontroll- och inspektionsverksamhet.
18 §
Stöd får lämnas med 100 procent av de stödberättigande  kostnaderna.
Kontroll och tillsyn av fiske - stöd till företag
19 §
Stöd enligt 20 § får lämnas till yrkesfiskare och till  sådana företag inom livsmedelskedjan som är registrerade i  Havs- och vattenmyndighetens spårbarhetsdatabas i enlighet med  gällande föreskrifter. Förordning (2024:1193).
20 §
Stöd får lämnas för
1. inköp och installation av nödvändiga komponenter för  fartygsspårning och elektroniska rapporteringssystem som  används i kontrollsyfte,
2. inköp och installation av nödvändiga komponenter för  elektroniska fjärrövervakningssystem som används för kontroll  av landningsskyldigheten,
3. inköp och installation av anordningar för kontinuerlig  inmätning och registrering av framdrivningsmotorns effekt,  eller
4. inköp och installation av nödvändiga komponenter för att  uppfylla kraven på spårbarhet enligt gällande föreskrifter.
21 §
Stöd får lämnas med 85 procent av de stödberättigande  kostnaderna.
Datainsamling för den gemensamma fiskeripolitiken
22 §
Stöd får lämnas till Havs- och vattenmyndigheten,  Sveriges lantbruksuniversitet och Jordbruksverket för
1. insamling, förvaltning och användning av data i enlighet  med artikel 23 i förordning (EU) 2021/1139, eller
2. utarbetande av nationella och regionala arbetsplaner i  enlighet med artiklarna 6 och 9 i Europaparlamentet och rådets  förordning (EU) 2017/1004 av den 17 maj 2017 om upprättande av  en unionsram för insamling, förvaltning och användning av data  inom fiskerisektorn och till stöd för vetenskaplig rådgivning  rörande den gemensamma fiskeripolitiken och om upphävande av  rådets förordning (EG) nr 199/2008.
23 §
Stöd får lämnas med 100 procent av de stödberättigande  kostnaderna.
Insamling av förlorade fiskeredskap och akvatiskt skräp
24 §
Stöd får lämnas till statliga myndigheter, regioner,  kommuner, universitet, högskolor, vetenskapliga institut,  branschorganisationer, erkända producentorganisationer samt  andra föreningar och stiftelser som samarbetar med  branschorganisationer eller erkända producentorganisationer  för
1. insamling av förlorade redskap och akvatiskt skräp i  akvatiska miljöer, eller
2. identifiering av områden med förlorade redskap och  akvatiskt skräp.
25 §
Stöd får lämnas
1. med 100 procent av de stödberättigande kostnaderna, om
a) stödmottagaren är en statlig myndighet, en region, en  kommun, ett universitet, en högskola som har staten som  huvudman eller ett vetenskapligt institut som är styrt av en  offentligrättslig organisation, eller
b) insatsen uppfyller kriterierna enligt rad 14 i bilaga III  till förordning (EU) 2021/1139,
2. med 75 procent av de stödberättigande kostnaderna, om  stödmottagaren är en branschorganisation eller en erkänd  producentorganisation och insatsen inte uppfyller kriterierna  i 1 b,
3. med 60 procent av de stödberättigande kostnaderna, om  stödmottagaren är en yrkesfiskeorganisation eller en annan  kollektiv stödmottagare och insatsen inte uppfyller  kriterierna i 1 b, och
4. med 50 procent av de stödberättigande kostnaderna i andra  fall än de som avses i 1-3. Förordning (2023:937).
Skydda, bevara och återställa akvatisk mångfald
26 §
Stöd enligt 27 § får lämnas till statliga myndigheter,  regioner, kommuner, universitet, högskolor, vetenskapliga  institut, stiftelser, branschorganisationer, erkända  producentorganisationer och andra föreningar. För att vara  stödberättigad ska den sökande samarbeta med en  kvalitetssäkrande partner, om inte sökanden själv är en  kvalitetssäkrande partner.
27 §
Stöd får lämnas för att bevara eller restaurera akvatiska  ekosystem och biologisk mångfald i vattenmiljöer.
Stöd som avses i första stycket får omfatta åtgärder för att  skydda områden med stöd av 7 kap. miljöbalken, förvalta sådana  områden eller genomföra miljöövervakning inom sådana områden.
Stöd får inte lämnas för aktiviteter som huvudsakligen syftar  till att minska näringsbelastningen på omgivande miljö.
Förordning (2023:937).
28 §
Stöd får lämnas med 100 procent av de stödberättigande  kostnaderna.
Genomförande av havsmiljödirektivet
29 §
Stöd får lämnas till statliga myndigheter och kommuner  för att utveckla
1. övervakning och annat underlag för bedömning av  miljöstatus,
2. regionala och nationella statusbedömningar för Östersjön  och Nordostatlanten, eller
3. nya åtgärder och metoder för att utvärdera effekterna av de  åtgärder som genomförs i syfte att förbättra den marina  miljöns status.
30 §
Stöd får lämnas med 100 procent av de stödberättigande  kostnaderna.
4 kap. Stöd för främjande av hållbara vattenbruk och marknader  för fiske- och vattenbruksprodukter
Investeringar för hållbara vattenbruk
1 §
Stöd enligt 2 § får lämnas till vattenbruksföretag. För  att vara berättigat till stöd ska företagets sammanlagda  intäkter från försäljning av vattenbruksprodukter från egen  produktion sammantaget överstiga 25 000 kronor under de två  kalenderår som föregår det år då ansökan om stöd lämnas in.
Stöd får lämnas även till andra företag än mikroföretag och  små eller medelstora företag. Förordning (2025:289).
2 §
Stöd får lämnas för investeringar
1. för att öka den hållbara vattenbruksproduktionen,
2. som möjliggör en ökad grad av miljömässig hållbarhet inom  vattenbruket genom att minska den negativa inverkan eller öka  de positiva effekterna på miljön,
3. som förbättrar djurens hälsa eller välfärd eller minskar  risken för rymningar eller smittspridning, eller
4. för att skydda odlingar mot däggdjur eller fåglar.
Stöd får inte lämnas för investeringar i odling av genetiskt  modifierade organismer. Förordning (2023:937).
3 §
Stöd till mikroföretag och små eller medelstora företag  får lämnas med 50 procent av de stödberättigande kostnaderna.  Stöd till andra företag får lämnas med 40 procent av de  stödberättigande kostnaderna. Förordning (2025:289).
Startstöd för hållbara vattenbruk
4 §
Stöd enligt 5 § får lämnas till mikroföretag eller små  företag som bedriver eller avser att bedriva  vattenbruksverksamhet. För att vara berättigat till stöd ska  företagets sammanlagda intäkter från försäljning av  vattenbruksprodukter från egen produktion sammantaget inte  överstiga 25 000 kronor under de två kalenderår som föregår  det år då ansökan om stöd lämnas in.
Som förutsättning för utbetalning av stöd gäller att företaget  senast vid ansökan om utbetalning har de tillstånd och  godkännanden som krävs för vattenbruksproduktionen.
Förordning (2024:68).
5 §
Stöd får lämnas för investeringar
1. för att starta eller öka vattenbruksproduktionen,
2. som möjliggör en ökad grad av miljömässig hållbarhet inom  vattenbruket genom att minska den negativa inverkan eller öka  de positiva effekterna på miljön,
3. som förbättrar djurens hälsa eller välfärd eller minskar  risken för rymningar eller smittspridning, eller
4. för att skydda odlingar mot däggdjur eller fåglar.
Stöd får inte lämnas för investeringar i odling av genetiskt  modifierade organismer. Förordning (2023:937).
6 §
Stöd får lämnas med 50 procent av de stödberättigande  kostnaderna. Förordning (2025:289).
Djurs hälsa och välfärd inom vattenbruk
7 §
Stöd får lämnas till vattenbruksföretag, Jordbruksverket,  Statens veterinärmedicinska anstalt, länsstyrelserna,  ackrediterade laboratorier, branschorganisationer, erkända  producentorganisationer samt föreningar och stiftelser inom  vattenbruksnäringen för
1. kostnader för insatser som syftar till att genomföra  övervaknings- och utrotningsprogram och bekämpning av  sjukdomar inom vattenbruket, inklusive kostnader som uppkommer  till följd av myndighetsbeslut vid bekräftad smitta,
2. åtgärder som syftar till att minimera introduktion och  spridning av smittor, eller
3. åtgärder för en ökad djurvälfärd. Förordning (2023:937).
8 §
Stöd får lämnas
1. med 100 procent av de stödberättigande kostnaderna, om
a) stödmottagaren är en statlig myndighet, eller
b) insatsen uppfyller kriterierna enligt rad 14 i bilaga III  till förordning (EU) 2021/1139,
2. med 75 procent av de stödberättigande kostnaderna, om  stödmottagaren är en branschorganisation eller en erkänd  producentorganisation och insatsen inte uppfyller kriterierna  i 1 b, och
3. med 50 procent av de stödberättigande kostnaderna i andra  fall än de som avses i 1 och 2. Förordning (2023:937).
Innovationsprojekt inom vattenbruk
9 §
Stöd enligt 10 § får lämnas till företag, statliga  myndigheter, regioner, kommuner, universitet, högskolor,  vetenskapliga institut, stiftelser, branschorganisationer,  erkända producentorganisationer och andra föreningar.
Företag, regioner, kommuner, stiftelser,  branschorganisationer, erkända producentorganisationer och  andra föreningar ska för att vara stödberättigade samarbeta  med en kvalitetssäkrande partner. Förordning (2023:937).
10 §
Stöd får lämnas för innovationsprojekt inom vattenbruk  som främjar ekonomisk, social eller miljömässig hållbarhet och  som medför nytta för fler än ett enskilt företag i  produktionskedjan. Förordning (2023:937).
11 §
Stöd får lämnas
1. med 100 procent av de stödberättigande kostnaderna, om
a) stödmottagaren är en statlig myndighet, en region, en  kommun, ett universitet, en högskola som har staten som  huvudman eller ett vetenskapligt institut som är styrt av en  offentligrättslig organisation, eller
b) insatsen uppfyller kriterierna enligt rad 14 i bilaga III  till förordning (EU) 2021/1139, och
2. med 75 procent av de stödberättigande kostnaderna i andra  fall än de som avses i 1. Förordning (2023:937).
Kompetensutveckling och bilda nätverk inom vattenbruk
12 §
Stöd får lämnas till företag inom vattenbruksnäringen,  statliga myndigheter, regioner, kommuner, universitet,  högskolor, vetenskapliga institut, stiftelser,  branschorganisationer, erkända producentorganisationer och  andra föreningar för
1. att anordna eller delta i en utbildning eller  kompetenshöjande insats,
2. nätverksbyggande, utbyte av erfarenheter och bästa praxis i  projektform, eller
3. informationsinsatser och kunskapsspridning med  samhällsnytta.
Stöd får inte lämnas till insatser som utgör en del av en  annan utbildning som finansieras av offentliga medel.
13 §
Stöd får lämnas till statliga myndigheter, regioner,  kommuner, universitet, högskolor, branschorganisationer och  erkända producentorganisationer för
1. utveckling av allmän och artspecifik bästa praxis,
2. framtagande av uppförandekoder för förebyggande åtgärder  som syftar till att öka djurens hälsa och välfärd inom  vattenbruket, eller
3. framtagande och publicering av informations- och  rådgivningsmaterial.
Stöd får inte lämnas till rådgivning och rutiner som endast  gäller för en specifik anläggning.
14 §
Stöd får lämnas till erkända producent- och  branschorganisationer för deltagande i förvaltning på EU-nivå  som bidrar till att uppnå de mål som föreskrivs i förordning 
(EU) nr 1379/2013, i synnerhet de mål som anges i  artiklarna 7, 8, 17 och 18.
15 §
Har upphävts genom förordning (2023:937).
16 §
Stöd får lämnas
1. med 100 procent av de stödberättigande kostnaderna, om
a) stödmottagaren är en statlig myndighet, en region, en  kommun, ett universitet, en högskola som har staten som  huvudman eller ett vetenskapligt institut som är styrt av en  offentligrättslig organisation, eller
b) insatsen uppfyller kriterierna enligt rad 14 i bilaga III  till förordning (EU) 2021/1139,
2. med 75 procent av de stödberättigande kostnaderna, om  stödmottagaren är en branschorganisation eller en erkänd  producentorganisation och insatsen inte uppfyller kriterierna  i 1 b, och
3. med 50 procent av de stödberättigande kostnaderna i andra  fall än de som avses i 1 och 2. Förordning (2023:937).
Investeringsstöd för diversifiering och förädling av fiske-  och vattenbruksprodukter
17 §
Stöd får lämnas till yrkesfiskare och vattenbruksföretag  som har fiske eller vattenbruk som huvudsaklig verksamhet för
1. investeringar som höjer kvaliteten på fiske- och  vattenbruksprodukter och skapar större mervärde genom  direktförsäljning,
2. investeringar som ökar förädlingen av fångst eller skörd,  av biprodukter från egna produktionsled eller av bifångster  från fisket, eller
3. övrig diversifiering av ordinarie verksamhet.
18 §
Stöd får lämnas med 40 procent av de stödberättigande  kostnaderna.
Om stödmottagaren endast bedriver småskaligt kustfiske får  stöd dock lämnas med 80 procent av de stödberättigande  kostnaderna.
Investeringsstöd för beredningsindustrin för fiske- och  vattenbruksprodukter
19 §
Stöd får lämnas till företag som har beredning av fiske-  eller vattenbruksprodukter som huvudsaklig verksamhet för  investeringar
1. som medför minskad miljöpåverkan, eller
2. som leder till nya eller förbättrade produkter eller  processer.
20 §
Stöd får lämnas med 40 procent av de stödberättigande  kostnaderna.
Certifiering av fiske- och vattenbruksprodukter
21 §
Stöd får lämnas till företag, branschorganisationer och  erkända producentorganisationer inom fiske- och  vattenbrukssektorn för certifiering av fiske- och  vattenbruksprodukter.
22 §
Stöd får lämnas med 75 procent av de stödberättigande  kostnaderna om stödmottagaren är en branschorganisation eller  en erkänd producentorganisation.
Stöd får lämnas med 50 procent av de stödberättigande  kostnaderna om stödmottagaren är ett företag.
Om stödmottagaren endast bedriver småskaligt kustfiske får  stöd dock lämnas med 80 procent av de stödberättigande  kostnaderna.
Bilda producentorganisationer inom fiske och vattenbruk
23 §
Stöd får lämnas till ekonomiska föreningar och  producentorganisationer för att bilda producentorganisationer  eller sammanslutningar av producentorganisationer inom fiske  och vattenbruk.
24 §
Stöd får lämnas med 75 procent av de stödberättigande  kostnaderna.
Produktions- och saluföringsplaner för fiske och vattenbruk
25 §
Stöd får lämnas till erkända producentorganisationer för  utarbetande av produktions- och saluföringsplaner för fiske  och vattenbruk. Förordning (2023:937).
26 §
Stöd lämnas med det belopp som fastställs av  Jordbruksverket.
5 kap. Övriga bestämmelser
Återbetalningsskyldighet
1 §
En stödmottagare är återbetalningsskyldig för stöd som  betalats ut om
1. någon av grunderna i 2 kap. 19 § är uppfyllda, eller
2. stödet har betalats ut på grund av att stödmottagaren har  lämnat oriktiga eller ofullständiga uppgifter i sin ansökan om  utbetalning av stöd.
En stödmottagare är, utöver vad som följer av första stycket,  återbetalningsskyldig när det gäller stöd till investeringar i  infrastruktur eller produktiv investering om kriterierna i  artikel 65.1 första stycket i förordning (EU) 2021/1060 är  uppfyllda. Förordning (2025:289).
2 §
Om stödmottagaren är återbetalningsskyldig enligt 1 § ska  Jordbruksverket besluta att helt eller delvis kräva tillbaka  stödet. Dröjsmålsränta ska tas ut på det belopp som inte  betalas tillbaka i rätt tid. Räntan ska beräknas enligt  räntelagen (1975:635). Förordning (2025:289).
Preskription
3 §
Bestämmelser om preskription för att vidta åtgärder på  grund av sådana oegentligheter som avses i artikel 1.2 i  rådets förordning (EG, Euratom) nr 2988/95 av den 18 december 
1995 om skydd av Europeiska gemenskapernas finansiella  intressen finns i artikel 3 i den förordningen. I stället för  de frister som anges i artikel 3.1 första och fjärde styckena  i den förordningen gäller att ett beslut om återkrav på grund  av oegentligheter ska fattas inom tio år från det att beloppet  betalades ut.
I fråga om preskription av andra fordringar på återbetalning  än sådana som avses i första stycket gäller 5 § lagen 
(2013:388) om tillämpning av Europeiska unionens  statsstödsregler och preskriptionslagen (1981:130).
Uppgiftsskyldighet
4 §
En stödmottagare ska på begäran av Jordbruksverket lämna  sådana uppgifter som myndigheten behöver för utvärdering. I  detta ingår att lämna de uppgifter som behövs för att Sverige  ska kunna fullgöra de skyldigheter som följer av artikel 44 i  förordning (EU) 2021/1060.
5 §
Havs- och vattenmyndigheten ska på begäran av  Jordbruksverket eller länsstyrelsen lämna sådana uppgifter som  myndigheterna behöver för prövning av ansökningsvillkoren i  artikel 11 i förordning (EU) 2021/1139.
It-system för ärenden om stöd
6 §
Hos Jordbruksverket ska det finnas it-system för  elektronisk behandling av uppgifter i ärenden om stöd enligt  denna förordning.
Jordbruksverket, länsstyrelserna och Havs- och  vattenmyndigheten ska lämna de uppgifter till it-systemen som  behövs för att pröva ett ärende om stöd.
7 §
Jordbruksverket är personuppgiftsansvarigt för behandling  av de personuppgifter som verket har lämnat till it-systemen.  Länsstyrelserna och Havs- och vattenmyndigheten är  personuppgiftsansvariga för behandling av de personuppgifter  som de har lämnat till it-systemen.
8 §
Uppgifter som länsstyrelserna och Havs- och  vattenmyndigheten har lämnat till it-systemen ska på begäran  lämnas till Jordbruksverket. Jordbruksverket ska på begäran  lämna uppgifter i ärenden om stöd till Ekonomistyrningsverket.
9 §
Jordbruksverket får medges direktåtkomst till uppgifter  som länsstyrelserna och Havs- och vattenmyndigheten har lämnat  till it-systemen.
10 §
Ekonomistyrningsverket får medges direktåtkomst till de  uppgifter i ärenden om stöd som finns i Jordbruksverkets it-
system och som myndigheten behöver för att kunna fullgöra sina  uppgifter som revisionsmyndighet för havs-, fiskeri- och  vattenbruksprogrammet 2021-2027.
Rätt att meddela föreskrifter
11 §
Jordbruksverket får meddela ytterligare föreskrifter om  stödvillkor och stödberättigande kostnader.
Jordbruksverket får meddela föreskrifter om lägsta och högsta  stödbelopp, avdrag på stöd och möjlighet för stödmottagaren  att vidta rättelse.
12 §
Jordbruksverket får meddela föreskrifter om  länsstyrelsens och Havs- och vattenmyndighetens handläggning  av ärenden om stöd enligt denna förordning. Innan verket  meddelar sådana föreskrifter ska myndigheterna ges tillfälle  att yttra sig.
13 §
Jordbruksverket får meddela föreskrifter om  verkställigheten av denna förordning.
Överklagande
14 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 2 kap. 19 och 20 §§ samt 5 kap. 2 § får dock  inte överklagas.
Trots första stycket får beslut enligt denna förordning inte  överklagas om stödmottagaren är en statlig myndighet.
Övergångsbestämmelser
2022:1461
1. Denna förordning träder i kraft den 30 november 2022.
2. Genom förordningen upphävs
a) förordningen (2020:720) om stöd vid tillfälligt upphörande  av fiskeverksamhet som en följd av spridningen av sjukdomen  covid-19, och
b) förordningen (2021:1195) om ansökan om stöd för vissa  åtgärder från Europeiska havs-, fiskeri- och  vattenbruksfonden.
3. Den i punkten 2 a upphävda förordningen gäller dock  fortfarande för stöd som har beviljats före ikraftträdandet.
4. Den i punkten 2 b upphävda förordningen gäller dock  fortfarande för ansökningar om stöd som har kommit in före  ikraftträdandet.
2025:289
1. Denna förordning träder i kraft den 1 juni 2025.
2. Bestämmelsen i 5 kap. 2 § i den nya lydelsen tillämpas dock  för återkrav av stöd som lämnats från och med den 30 november 
2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.