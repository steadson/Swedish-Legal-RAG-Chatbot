Title: Förordning (2009:1263) om förvaltning av björn, varg, järv, lo och kungsörn
SFS Number: Svensk författningssamling 2009:1263
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20091263-om-forvaltning-av-bjorn_sfs-2009-1263/
Source Link: http://rkrattsbaser.gov.se/sfst?bet=2009:1263
Amendment Register Link: http://rkrattsbaser.gov.se/sfsr?bet=2009:1263
Ministry/Authority: Landsbygds- och infrastrukturdepartementet RSL
Issued: 2009-11-19
Metadata: {"Utfärdad": "2009-11-19", "Ändrad": "t.o.m. SFS 2022:1373"}

==================================================

Förordning (2009:1263) om förvaltning av björn, varg, järv, lo och kungsörn
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:1263
Departement/myndighet
:   
Landsbygds- och infrastrukturdepartementet RSL
Utfärdad
:   
2009-11-19
Ändrad
:   
t.o.m. SFS 2022:1373
Ändringsregister
:
SFSR (Regeringskansliet)
Källa
:
Fulltext (Regeringskansliet)
Syfte
1 §
Denna förordning innehåller bestämmelser om förvaltning av björn, varg, järv, lo och kungsörn (stora rovdjur).
Förvaltningen syftar till att djur av dessa arter ska finnas i så stort antal att arterna långsiktigt finns kvar i den svenska faunan och att djuren kan sprida sig till sina naturliga utbredningsområden. Detta syfte ska uppnås i en sådan takt som främjar samexistensen mellan människor och dessa arter samtidigt som skador och olägenheter förebyggs och begränsas.
Förvaltningsområden
2 §
För förvaltningen av stora rovdjur ska det finnas rovdjursförvaltningsområden enligt följande.
1. Norra rovdjursförvaltningsområdet omfattar Västernorrlands, Jämtlands, Västerbottens och Norrbottens län.
2. Mellersta rovdjursförvaltningsområdet omfattar Stockholms, Uppsala, Västra Götalands, Värmlands, Örebro, Västmanlands, Dalarnas och Gävleborgs län.
3. Södra rovdjursförvaltningsområdet omfattar Södermanlands, Östergötlands, Jönköpings, Kronobergs, Kalmar, Gotlands, Blekinge, Skåne och Hallands län.
Samverkansråd
3 §
För varje rovdjursförvaltningsområde ska det finnas ett  samverkansråd för samverkan mellan länsstyrelserna inom  rovdjursförvaltningsområdet i frågor om förvaltning av de  stora rovdjuren. Samverkansråden ska också samverka med  varandra i sådana frågor. I samverkansråden för Norra  rovdjursförvaltningsområdet och Mellersta  rovdjursförvaltningsområdet ska företrädare för Sametinget  ingå. Förordning (2022:1373).
Fastställande av nivåer för förekomsten av stora rovdjur
4 §
Länsstyrelsen ska lämna förslag till samverkansrådet inom  sitt rovdjursförvaltningsområde om det antal individer av  respektive art som förvaltningen ska syfta till att inte  underskrida (miniminivå) när det gäller förekomsten av björn,  järv och lo i länet, och förekomsten av varg i  rovdjursförvaltningsområdet. Miniminivån för förekomsten av  björn, varg, järv eller lo underskrids om antalet individer av  arten, vid den period under året som inventeringsresultatet  eller uppskattningen av beståndet avser, är lägre än den  miniminivå som Naturvårdsverket har fastställt för respektive  art.
Varje samverkansråd ska med utgångspunkt i länsstyrelsernas  förslag lämna förslag till Naturvårdsverket om miniminivåer  för förekomsten av björn, varg, järv och lo i sitt  rovdjursförvaltningsområde och förekomsten av björn, järv och  lo i vart och ett av de län som ingår i området.
Förslagen får inte innebära att upprätthållandet av en gynnsam  bevarandestatus för arterna i deras naturliga  utbredningsområden försvåras. Förordning (2022:1373).
5 §
Efter förslag från samverkansråden ska Naturvårdsverket  fastställa miniminivåer för förekomsten av björn, varg, järv  och lo i vart och ett av rovdjursförvaltningsområdena och  förekomsten av björn, järv och lo i vart och ett av länen inom  områdena.
Naturvårdsverket ska fastställa miniminivåerna inom ramen för  de nationella målen för respektive art och med beaktande av  arternas naturliga utbredningsområden. Förordning (2022:1373).
Översyn av nivåer
6 §
Naturvårdsverket ska minst en gång vart femte år se över fördelningen av miniminivåerna enligt 4 § andra stycket.
Förordning (2013:1096).
Förvaltningsplaner och riktlinjer
7 §
Länsstyrelsen ska upprätta en rovdjursförvaltningsplan för  länet.
I rovdjursförvaltningsplanen ska förvaltningsmål anges för  förekomsten av björn, järv och lo i länet. Med förvaltningsmål  avses den nivå för en art som förvaltningen i länet syftar  till att långsiktigt nå och bibehålla under  förvaltningsplanens giltighetstid.
Samverkansråden ska med beaktande av  rovdjursförvaltningsplanerna och de fastställda miniminivåerna  utforma långsiktiga övergripande riktlinjer för  rovdjursförvaltningen i rovdjursförvaltningsområdet.
Förordning (2022:1373).
Rovdjursinventering
8 §
Länsstyrelsen ska varje år undersöka populationsstorlek  och utbredning av varg, järv, lo och kungsörn i länet 
(rovdjursinventering).
Inom renskötselområdet ska länsstyrelsen dessutom varje år  efter samråd med berörda samebyar undersöka hur många  föryngringar av varg, järv och lo som förekommer inom samebyns  svenska betesområde och om arterna förekommer regelbundet  eller tillfälligt inom samebyn. Länsstyrelsen ska även efter  samråd med berörda samebyar undersöka om björn eller kungsörn  förekommer inom samebyns svenska betesområde.
Resultaten av rovdjursinventeringarna ska lämnas till  Naturvårdsverket. Förordning (2022:1373).
9 §
Naturvårdsverket ska varje år granska och fastställa  inventeringsresultat för varg, järv, lo och kungsörn. Om  vädret har gjort det omöjligt att inventera en art, ska  Naturvårdsverket i stället göra en uppskattning av beståndet  och dess utbredning.
Naturvårdsverket ska minst en gång vart femte år göra en  uppskattning av beståndet av björn och dess utbredning.
Förordning (2022:1373).
Bemyndiganden
10 §
Naturvårdsverket får meddela ytterligare föreskrifter om  hur rovdjursinventering ska genomföras och om verkställigheten  av denna förordning.
Om rennäringen berörs ska Naturvårdsverket låta Sametinget  yttra sig innan föreskrifterna meddelas.  Förordning (2022:1373).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.