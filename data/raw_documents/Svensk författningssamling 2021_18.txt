Title: Förordning (2021:18) om statsbidrag för utveckling av den prehospitala akutsjukvården för patienter med psykisk ohälsa
SFS Number: Svensk författningssamling 2021:18
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202118-om-statsbidrag-for-utveckling_sfs-2021-18/
Source Link: http://rkrattsbaser.gov.se/sfst?bet=2021:18
Amendment Register Link: http://rkrattsbaser.gov.se/sfsr?bet=2021:18
Ministry/Authority: Socialdepartementet
Issued: 2021-01-14
Metadata: {"Utfärdad": "2021-01-14"}

==================================================

Förordning (2021:18) om statsbidrag för utveckling av den prehospitala akutsjukvården för patienter med psykisk ohälsa
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:18
Departement/myndighet
:   
Socialdepartementet
Utfärdad
:   
2021-01-14
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  till regioner för verksamhet som utvecklar den prehospitala  akutsjukvården för patienter med psykisk ohälsa eller  suicidalitet.
Syftet med statsbidraget är att stimulera och främja  verksamhet som utvecklar effektiva och kvalitativa regionala  prehospitala akutsjukvårdslösningar för sådan vård som avses i  första stycket.
Förordningen är meddelad med stöd av 8 kap. 7 §  regeringsformen.
2 §
Med prehospital akutsjukvård avses i denna förordning  omedelbara medicinska åtgärder som är hälso- och sjukvård  enligt 2 kap. 1 § hälso- och sjukvårdslagen (2017:30) och som  vidtas av hälso- och sjukvårdspersonal utanför sjukhus eller  annan vårdinrättning inom sådan transportverksamhet som avses  i 7 kap. 6 § samma lag.
Förutsättningar för statsbidrag
3 §
Statsbidrag enligt denna förordning får, i mån av tillgång  på medel, lämnas till regioner för kostnader för sådan  verksamhet i en region som avses i 1 § andra stycket och som  avser
1. inrättandet av psykiatriambulanser inom den preshospitala  akutsjukvården,
2. utveckling av arbetssätt för prehospitala  akutsjukvårdsbedömningar av patienter med psykisk ohälsa eller  suicidalitet genom digitala hjälpmedel och system,
3. övriga anpassningar i verksamheterna och som rör material,  utbildningsinsatser eller liknande, och
4. vissa kostnader för administration av den verksamhet som  bidrag lämnas för.
Bidraget får inte användas för kostnader som följer av  regionens ordinarie verksamhet.
4 §
Om det finns särskilda skäl, får statsbidrag även lämnas  för sådana kostnader som avses i 3 § andra stycket. Vid  bedömningen av om bidraget ska lämnas i sådant fall ska  behovet av förnyelsearbete inom regionens prehospitala  akutsjukvård för patienter med psykisk ohälsa eller  suicidalitet särskilt beaktas.
Handläggning av ansökningar om statsbidrag
5 §
Socialstyrelsen prövar frågor om statsbidrag enligt denna  förordning. En ansökan om bidrag ska ges in till  Socialstyrelsen senast vid den tidpunkt som myndigheten  bestämmer.
6 §
En ansökan om statsbidrag ska innehålla
1. uppgift om sökt belopp,
2. en beskrivning av vad bidraget ska användas till, en  övergripande plan för arbetet samt uppgifter om beräknade  kostnader för insatserna,
3. en redovisning av hur åtgärderna långsiktigt ska kunna  genomföras i den egna verksamheten, och
4. övrig information som behövs för prövningen av ansökan.
Sökanden ska också lämna de uppgifter och handlingar som  Socialstyrelsen behöver för att kunna pröva ansökan.
7 §
Om sökanden inte har lämnat de uppgifter eller handlingar  som följer av 6 §, ska sökanden ges tillfälle att inom viss  tid komplettera ansökan.
Om sökanden inte följer en uppmaning att komplettera ansökan,  får Socialstyrelsen pröva ansökan i befintligt skick.
8 §
Socialstyrelsen får prioritera mellan inkomna ansökningar  som uppfyller förutsättningarna för statsbidrag enligt 3 §  första stycket och 4 § och ge företräde till sådana  ansökningar som bedöms ha bäst förutsättningar att uppfylla de  syften som avses i 1 § andra stycket. Vid prioriteringen ska  det även beaktas om sådan verksamhet som avses i 1 § andra  stycket syftar till att långsiktigt integreras i regionens  ordinarie verksamhet.
9 §
Om den som ansöker om statsbidrag har lämnat en sådan  redovisning som avses i 12 § för tidigare lämnade statsbidrag,  ska bedömningen av ansökan även göras med beaktande av det som  framgår av den redovisningen.
10 §
I ett beslut om statsbidrag ska det anges för vilka  insatser som statsbidraget beviljas. Beslutet får förenas med  villkor som ska framgå av beslutet. I beslutet ska även sista  dag för redovisning enligt 12 § anges.
Hinder mot utbetalning
11 §
Socialstyrelsen får besluta att ett beviljat statsbidrag  helt eller delvis inte ska betalas ut om
1. bidragsmottagaren genom oriktiga uppgifter eller på annat  sätt har orsakat att bidrag beviljats felaktigt eller med för  högt belopp, eller
2. bidraget av något annat skäl har beviljats felaktigt eller  med för högt belopp och bidragsmottagaren borde ha insett  detta.
Redovisning och uppföljning
12 §
Statsbidragsmottagaren ska lämna en slutrapport som  innehåller en ekonomisk redovisning av de mottagna medlen och  en redogörelse för hur de har använts till Socialstyrelsen  senast den 30 april året efter det år som statsbidrag tagits  emot.
Redovisningen ska göras enligt det formulär som  Socialstyrelsen tillhandahåller eller fastställer. Den  verksamhet som bidragsmottagaren tar emot bidrag för ska  redovisas separat från övrig verksamhet inom organisationen.  Inom tre månader från den tidpunkt som slutrapporten  överlämnats till Socialstyrelsen ska de medel som inte har  använts betalas tillbaka till Socialstyrelsen.
Bidragsmottagaren ska även lämna de uppgifter och handlingar  som Socialstyrelsen begär.
13 §
Socialstyrelsen ska årligen senast den 30 september till  regeringen lämna en samlad ekonomisk redovisning av de bidrag  som har lämnats enligt denna förordning. Av redovisningen ska  det framgå
1. vem som har fått bidrag,
2. hur stort bidrag som har betalats ut till varje  bidragsmottagare,
3. för vilket ändamål som vart och ett av bidragen betalats  ut,
4. exempel på vilka typer av insatser som vidtas och på  verksamheter som bedöms fungera särskilt väl, och
5. en sammanfattande redogörelse för statsbidragets användning  i förhållande till det syfte som avses i 1 § andra stycket.
Återbetalning och återkrav
14 §
En mottagare av statsbidrag är återbetalningsskyldig om
1. bidragsmottagaren genom oriktiga uppgifter eller på annat  sätt har orsakat att bidrag beviljats felaktigt eller med för  högt belopp,
2. bidraget av något annat skäl har beviljats felaktigt eller  med för högt belopp och bidragsmottagaren borde ha insett  detta,
3. bidraget helt eller delvis inte har använts eller inte har  använts för de syften som det har lämnats för,
4. bidragsmottagaren inte har lämnat en sådan redovisning som  avses i 12 §, eller
5. villkor i beslutet om bidrag inte har följts.
15 §
Om bidragsmottagaren är återbetalningsskyldig enligt 14 §  ska Socialstyrelsen besluta att helt eller delvis kräva  tillbaka bidraget. Om det finns särskilda skäl för det, får  Socialstyrelsen besluta att avstå från att kräva tillbaka  bidraget helt eller delvis.
Bemyndigande
16 §
Socialstyrelsen får meddela föreskrifter om  verkställigheten av denna förordning.
Överklagande
17 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.