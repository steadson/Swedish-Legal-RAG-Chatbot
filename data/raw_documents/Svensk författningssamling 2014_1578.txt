Title: Förordning (2014:1578) med instruktion för Skolforskningsinstitutet
SFS Number: Svensk författningssamling 2014:1578
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20141578-med-instruktion-for_sfs-2014-1578/
Source Link: http://rkrattsbaser.gov.se/sfst?bet=2014:1578
Amendment Register Link: http://rkrattsbaser.gov.se/sfsr?bet=2014:1578
Ministry/Authority: Utbildningsdepartementet
Issued: 2014-12-22
Metadata: {"Utfärdad": "2014-12-22", "Ändrad": "t.o.m. SFS 2024:625"}

==================================================

Förordning (2014:1578) med instruktion för Skolforskningsinstitutet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:1578
Departement/myndighet
:   
Utbildningsdepartementet
Utfärdad
:   
2014-12-22
Ändrad
:   
t.o.m. SFS 2024:625
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Skolforskningsinstitutet ska bidra till att de verksamma  inom skolväsendet ges goda förutsättningar att planera,  genomföra och utvärdera undervisningen med stöd av  vetenskapligt underbyggda metoder och arbetssätt. Myndigheten  ska bidra till goda förutsättningar för barns och elevers  utveckling och lärande och till förbättrade kunskapsresultat  för elever.
Skolforskningsinstitutet ska
1. validera forskningsresultat inom området med avseende på  kvalitet och relevans,
2. göra systematiska och andra forskningssammanställningar med  god vetenskaplig kvalitet och presentera resultaten på ett  sätt som är användbart för de verksamma inom skolväsendet,
3. sammanställa och kommunicera forskningsresultaten samt göra  dem tillgängliga för de verksamma inom skolväsendet,
4. identifiera områden inom skolväsendet där relevant  praktiknära forskning saknas,
5. utlysa medel för praktiknära forskning av högsta  vetenskapliga kvalitet inom de områden där relevant sådan  forskning saknas, och
6. fördela medel till praktiknära forskning av högsta  vetenskapliga kvalitet. Förordning (2024:625).
Samverkan
2 §
Har upphävts genom förordning (2016:1374).
Arbetets bedrivande
3 §
Myndigheten ska integrera ett jämställdhetsperspektiv i  sin verksamhet. All individbaserad information som myndigheten  redovisar ska vara uppdelad på kön, om det inte finns  särskilda skäl som talar emot detta.
Myndighetens resultatredovisning ska vara uppdelad efter skol-  och verksamhetsform, i den mån det är möjligt.
Förordning (2019:1279).
Ledning
4 §
Myndigheten leds av en myndighetschef.
Särskilda organ
5 §
Inom myndigheten finns ett särskilt beslutsorgan som  benämns Skolforskningsnämnden.
Nämnden ska besluta vilka systematiska  forskningssammanställningar som ska genomföras enligt 1 §  andra stycket 2. Nämnden ska också besluta om att utlysa medel  för praktiknära forskning enligt 1 § andra stycket 5.
Skolforskningsnämnden består av myndighetschefen, en  ordförande och högst nio andra ledamöter. Nämnden är  beslutsför när en majoritet av ledamöterna är närvarande.
Förordning (2024:625).
6 §
Inom myndigheten finns ett vetenskapligt råd.
Rådet ska stödja institutet i det vetenskapliga arbetet med  systematiska forskningssammanställningar enligt 1 § andra  stycket 2.
Rådet ska även besluta om fördelning av medel enligt 1 § andra  stycket 6 till sådan forskning som Skolforskningsnämnden  beslutat att utlysa enligt 5 §.
Vid behov ska rådet därutöver bistå myndigheten i andra  frågor.
Det vetenskapliga rådet består av myndighetschefen, en  ordförande och högst nio andra ledamöter. Rådet är beslutsfört  när en majoritet av ledamöterna är närvarande.
Förordning (2024:625).
Anställningar och uppdrag
7 §
Direktören är myndighetschef.
8 §
Ordföranden och övriga ledamöter i Skolforskningsnämnden  utses av regeringen. En av ledamöterna ska utses efter  förslag från Vetenskapsrådet. Nämnden utser inom sig en vice  ordförande.
9 §
Ordföranden och övriga ledamöter i det vetenskapliga  rådet utses av regeringen. En av ledamöterna ska utses efter  förslag från Vetenskapsrådet. Rådet utser inom sig en vice  ordförande.
Medelsfördelning
10 §
Ett beslut av Skolforskningsinstitutets vetenskapliga  råd att bevilja medel enligt 6 § får avse högst tre år och  ska förenas med villkor för medlens användning. Om det finns  särskilda skäl får medel beviljas för längre tid än tre år,  dock högst fem år. Av beslutet ska det framgå vem som är  mottagare av medlen och att mottagaren ansvarar för att  medlen används enligt de villkor som ställs.
Om den verksamhet som beviljats medel inte uppfyller ställda  krav, får det vetenskapliga rådet besluta att medel inte  längre ska betalas ut. En upplysning om detta ska tas in i  beslutet att bevilja medel.
11 §
Myndigheten får meddela föreskrifter om
1. vilka uppgifter som ska lämnas vid ansökan om medel,
2. villkoren för disposition och redovisning av medlen, och
3. skyldigheten för mottagaren att till myndigheten lämna  en redogörelse för den verksamhet för vilken medlen betalas.
Överklagande
12 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 10 § andra stycket får dock  inte överklagas. Förordning (2018:876).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.