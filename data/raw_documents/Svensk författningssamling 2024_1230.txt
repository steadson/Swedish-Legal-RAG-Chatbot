Title: Förordning (2024:1230) med instruktion för Totalförsvarets forskningsinstitut
SFS Number: Svensk författningssamling 2024:1230
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241230-med-instruktion-for_sfs-2024-1230/
Source Link: http://rkrattsbaser.gov.se/sfst?bet=2024:1230
Amendment Register Link: http://rkrattsbaser.gov.se/sfsr?bet=2024:1230
Ministry/Authority: Försvarsdepartementet
Issued: N/A
Metadata: {}

==================================================

Förordning (2024:1230) med instruktion för Totalförsvarets forskningsinstitut
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1230
Departement/myndighet
:   
Försvarsdepartementet
Utfärdad
:   
2024-12-05
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Totalförsvarets forskningsinstitut ska bedriva forskning,  metod- och teknikutveckling samt utredningsarbete för  totalförsvaret.
2 §
Myndigheten ska särskilt
1. bedriva sådan forskning och tillhandahålla sådant  analysstöd inom det säkerhets- och försvarspolitiska området  som har betydelse för inriktningen av totalförsvaret och  krisberedskapen,
2. bedriva forskning om hot från och skydd mot kemiska och  biologiska ämnen som kan användas som stridsmedel, kemiska och  biologiska vapen samt kärnvapen och dess radiologiska  följdverkningar,
3. bedriva forskning, metod- och teknikutveckling samt  utredningsarbete om kemiska och biologiska vapen samt  kärnvapen till stöd för rustningskontroll, nedrustning, icke-
spridning och internationell säkerhet,
4. verka för samverkan mellan militär och civil forskning samt  mellan nationell och internationell forskning, och
5. verka för att forskningsresultaten sprids till  totalförsvarets aktörer och samhället i övrigt.
Forskningen och verksamheten som bedrivs enligt första  stycket 1 ska redovisas löpande till och inriktas närmare av  Regeringskansliet (Försvarsdepartementet).
3 §
Myndigheten får även i övrigt bedriva forskning, metod-  och teknikutveckling samt utredningsarbete.
4 §
Forskningsverksamheten ska bedrivas med beaktande av krav  på integritet, relevans och vetenskaplig kvalitet. Kvinnors  och mäns villkor ska belysas och analyseras när det är  relevant.
5 §
Myndigheten bedriver försvarsunderrättelseverksamhet  enligt lagen (2000:130) om försvarsunderrättelseverksamhet.
6 §
Myndigheten ska bistå Regeringskansliet 
(Försvarsdepartementet) i säkerhets- och försvarspolitiska  frågor av betydelse för totalförsvaret och krisberedskapen  samt i frågor om kemiska, biologiska, radioaktiva och nukleära  ämnen, särskilt när det gäller skydd, upptäckt, verkan och  hot.
7 §
Myndigheten ska bistå Regeringskansliet 
(Utrikesdepartementet) i frågor om rustningskontroll,  nedrustning och icke-spridning av kemiska, biologiska,  radioaktiva och nukleära ämnen samt därmed sammanhängande  rymd- och missilteknikfrågor. Myndigheten ska senast den 
30 september varje år till Regeringskansliet 
(Utrikesdepartementet) lämna förslag till vilken inriktning  verksamheten ska ha det nästföljande kalenderåret.
8 §
Myndigheten ska kunna ge regeringen och berörda  myndigheter stöd i form av rådgivning och operativt stöd vid  händelser som innefattar kemiska, biologiska, radioaktiva,  nukleära och explosiva ämnen samt vid hot om sådana händelser.
9 §
Myndigheten ska bistå myndigheter som deltar i svensk  exportkontroll.
10 §
Myndigheten ska på uppdrag av Försvarets materielverk  bedriva exportstödjande verksamhet inom försvarssektorn.
11 §
Myndigheten får bedriva tjänsteexport som är direkt  kopplad till myndighetens verksamhetsområde och som ligger  inom ramen för det uppdrag som anges i denna eller någon annan  förordning.
12 §
Myndigheten ska löpande informera Regeringskansliet 
(Försvarsdepartementet) om planeringen för och genomförandet  av bilaterala och multilaterala möten av större betydelse.
Ledning
13 §
Myndigheten leds av en styrelse som består av högst nio  ledamöter.
Anställningar och uppdrag
14 §
Generaldirektören är myndighetschef.
15 §
Vid myndigheten finns en överdirektör.
16 §
I fråga om anställning vid myndigheten av den som är  officer i Försvarsmakten tillämpas inte 6 §  anställningsförordningen (1994:373).
Personalansvarsnämnd
17 §
Vid myndigheten ska det finnas en personalansvarsnämnd.
Tillämpligheten av vissa förordningar
18 §
Myndigheten ska tillämpa internrevisionsförordningen 
(2006:1228) och personalföreträdarförordningen (1987:1101).
Avgifter
19 §
Myndigheten får ta ut avgifter för sin verksamhet.  Myndigheten beslutar eller meddelar föreskrifter om  avgifternas storlek.
Övergångsbestämmelser
2024:1230
1. Denna förordning träder i kraft den 1 januari 2025.
2. Genom förordningen upphävs förordningen (2007:861) med  instruktion för Totalförsvarets forskningsinstitut.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.