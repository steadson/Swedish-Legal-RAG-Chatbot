Title: Lag (2021:1117) om riksdagens medalj
SFS Number: Svensk författningssamling 2021:1117
URL: https://www.riksdagen.se/sv/dokument-och-lagar/dokument/svensk-forfattningssamling/lag-20211117-om-riksdagens-medalj_sfs-2021-1117/
Source Link: http://rkrattsbaser.gov.se/sfst?bet=2021:1117
Amendment Register Link: http://rkrattsbaser.gov.se/sfsr?bet=2021:1117
Ministry/Authority: Justitiedepartementet L6
Issued: 2021-11-25
Metadata: {"Utfärdad": "2021-11-25"}

==================================================

Lag (2021:1117) om riksdagens medalj
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:1117
Departement/myndighet
:   
Justitiedepartementet L6
Utfärdad
:   
2021-11-25
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens innehåll
1 §
I denna lag finns bestämmelser om riksdagens medalj och  andra avgångsgåvor till riksdagens ledamöter och om riksdagens  medalj till andra än ledamöter.
Beslut om riksdagens medalj
2 §
Talmannen får besluta att dela ut riksdagens medalj till  ledamöter som lämnar riksdagen och till andra personer som har  gjort förtjänstfulla insatser för riksdagen.
Förutsättningar för riksdagens medalj och andra avgångsgåvor
3 §
En ledamot som lämnar riksdagen kan få ett diplom och en  guldfärgad riksdagsnål av talmannen.
4 §
En ledamot som lämnar riksdagen efter minst sex års  tjänstgöring i följd kan utöver diplom och riksdagsnål få  riksdagens medalj i åttonde storleken.
Lämnar en ledamot riksdagen efter minst tolv års tjänstgöring  i följd kan ledamoten få riksdagens medalj i tolfte storleken.  Medalj i tolfte storleken får också ges till en ledamot som  lämnar riksdagen efter att ha tjänstgjort i minst sex år i  följd samt under minst fyra av dessa år även varit  gruppledare, utskottsordförande, talman eller vice talman.
En ledamot som har fått riksdagens medalj och därefter på nytt  uppfyller förutsättningarna för att få en medalj i samma  storlek kan i stället för en medalj få en romersk siffra i  silver att fästa på medaljens band. Den romerska siffran anger  vilken gång i ordningen ledamoten uppfyller förutsättningarna  för att tilldelas medaljen i aktuell storlek.
5 §
Om det finns särskilda skäl får talmannen besluta att en  ledamot ska få en medalj även om förutsättningarna inte är  uppfyllda.
Om det finns synnerliga skäl får talmannen besluta att en  ledamot inte ska få ett diplom, en riksdagsnål eller en medalj  trots att förutsättningarna är uppfyllda.
Medalj till andra än ledamöter
6 §
Riksdagens medalj får ges till andra än ledamöter för  särskilt eller synnerligen förtjänstfulla insatser för  riksdagen. För särskilt förtjänstfulla insatser får medaljen i  åttonde storleken ges. För synnerligen förtjänstfulla insatser  får medaljen i tolfte storleken ges.
Utformningen av riksdagens medalj
7 §
Medaljen tillverkas i förgyllt, kontrollerat silver, i  åttonde (31 mm) respektive tolfte (43 mm) storleken.
Medaljens åtsida upptar Tre kronor i upphöjd relief liggande  på välvda horisontella linjer. Runt detta finns symboler och  linjer i upphöjd relief. Frånsidan på en medalj som tilldelas  en avgående ledamot upptar "RIKSDAGSLEDAMOT" i upphöjd relief  samt under det namnet på ledamoten och på raden därunder  årtal. Frånsidan på en medalj som tilldelas någon annan än en  riksdagsledamot upptar "FÖR INSATSER FÖR RIKSDAGEN" i upphöjd  relief samt därunder namnet på den som tilldelas medaljen.
Bandet som hör till medaljen är blått med två gula ränder i  mitten och en gul rand vid varje kant.
Ytterligare föreskrifter
8 §
Riksdagsförvaltningen kan meddela föreskrifter till lagen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.