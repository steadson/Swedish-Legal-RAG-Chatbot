Title: Förordning (2020:577) om statligt stöd för utbyggnad av publika laddstationer för snabbladdning av elfordon
SFS Number: Svensk författningssamling 2020:577
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020577-om-statligt-stod-for_sfs-2020-577/
Source Link: http://rkrattsbaser.gov.se/sfst?bet=2020:577
Amendment Register Link: http://rkrattsbaser.gov.se/sfsr?bet=2020:577
Ministry/Authority: Klimat- och näringslivsdepartementet RSE
Issued: 2020-06-17
Metadata: {"Utfärdad": "2020-06-17", "Ändrad": "t.o.m. SFS 2024:383"}

==================================================

Förordning (2020:577) om statligt stöd för utbyggnad av publika laddstationer för snabbladdning av elfordon
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:577
Departement/myndighet
:   
Klimat- och näringslivsdepartementet RSE
Utfärdad
:   
2020-06-17
Ändrad
:   
t.o.m. SFS 2024:383
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser om statligt stöd  till publika stationer för snabbladdning av elfordon i  anslutning till större vägar. Syftet med stödet är att  säkerställa en grundläggande tillgång till laddinfrastruktur  för snabbladdning av elfordon i hela landet, där sådan  infrastruktur annars inte byggs ut.
2 §
Förordningen är meddelad med stöd av 8 kap. 7 §  regeringsformen.
Ord och uttryck i förordningen
3 §
I denna förordning betyder
1. laddningspunkt: ett gränssnitt där ett elfordon i taget kan  laddas eller där ett batteri i taget på ett elfordon kan bytas  ut,
2. laddningspunkt för snabbladdning: en laddningspunkt med en  effekt på mer än 22 kilowatt där el kan överföras till  elfordon,
3. publik laddstation: en anläggning med en eller flera  laddningspunkter som är tillgänglig för allmänheten på ett  sätt som innebär att användarna har icke-diskriminerande  åtkomst till den, och
4. större vägar: det funktionellt prioriterade vägnätet som  det beskrivs i Trafikverkets nationella vägdatabas, NVDB.
I övrigt har ord och uttryck i förordningen samma betydelse  som i kommissionens förordning (EU) 2023/2831 av den 
13 december 2023 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse och i kommissionens förordning (EU) nr 
651/2014 av den 17 juni 2014 genom vilken vissa kategorier av  stöd förklaras förenliga med den inre marknaden enligt  artiklarna 107 och 108 i fördraget. Förordning (2024:383).
Förutsättningar för stöd
4 §
Stöd får lämnas
1. för utbyggnad av publika laddstationer vars placering kan  anses bidra till en ändamålsenlig tillgång till snabbladdning  av elfordon i anslutning till större vägar,
2. i enlighet med de villkor som anges i kapitel I och  artikel 36a i kommissionens förordning (EU) nr 651/2014 eller  i kommissionens förordning (EU) 2023/2831, och
3. om det finns medel.
Trafikverket ska, utifrån behovet av en ändamålsenlig  fördelning av publika laddstationer, bestämma för vilka  sträckor i anslutning till större vägar som det är möjligt att  söka stöd. Trafikverket får vidare bestämma krav på lägsta  laddningseffekt utöver vad som anges i 3 § första stycket 2,  det minsta antalet laddningspunkter per laddstation som ska  gälla längs varje sträcka och vilka andra urvalskriterier som  ska gälla.
Ett stöd får inte överstiga ett belopp motsvarande 10 miljoner  euro. Förordning (2024:383).
5 §
Ett stöd enligt 4 § får endast lämnas för publika  laddstationer där laddningspunkterna
1. utrustas med anslutningsdon för likströmsladdning av typ  Combo 2 som beskrivs i standarden EN 62196-3 och, i  förekommande fall, kompletterande anslutningsdon eller uttag  för växelströmsladdning av typ 2 som beskrivs i standarden  EN 62196-2,
2. utrustas på ett sådant sätt att information om  laddningspunkterna kan förmedlas i realtid, och
3. är installerade av ett sådant elinstallationsföretag eller  en sådan elinstallatör som avses i elsäkerhetslagen 
(2016:732).
En förutsättning för ett stöd enligt 4 § är att stödmottagaren  åtar sig att under fem år efter det att utbyggnaden  färdigställts säkerställa att den publika laddstation som  omfattas av den stödberättigande utbyggnaden är i fortsatt  drift.
6 §
En ansökan om stöd ska ha lämnats in innan arbetet med  utbyggnaden inleds. I ansökan ska det anges när utbyggnaden  senast kommer att vara färdigställd.
7 §
Om uppgifter om ett stöd till ett företag ska  offentliggöras enligt artikel 9 i kommissionens förordning 
(EU) nr 651/2014, får stödet endast beviljas om företaget  samtycker till offentliggörandet. Förordning (2022:1003).
8 §
Stöd får inte lämnas för åtgärder som
1. måste genomföras för att uppfylla en skyldighet enligt lag,  annan författning eller villkor i ett tillstånd, eller
2. har beviljats annat offentligt stöd för samma ändamål.
9 §
Stöd av mindre betydelse som omfattas av kommissionens  förordning (EU) 2023/2831 får inte ges till sådana företag i  svårigheter som avses i artikel 2.18 i kommissionens  förordning (EU) nr 651/2014. Förordning (2024:383).
Prövning av stödärenden
10 §
Trafikverket prövar frågor om stöd.
En ansökan om stöd ska vara skriftlig och lämnas elektroniskt  till Trafikverket.
11 §
En ansökan om stöd enligt kommissionens förordning (EU) 
2023/2831 ska innehålla en redogörelse för allt annat stöd
1. av mindre betydelse som sökanden har tagit emot under den  senaste treårsperioden, och
2. som sökanden tidigare ansökt om eller beviljats och som  avser samma stödberättigande kostnader som ansökan omfattar.  Förordning (2024:383).
Beslut om stöd
12 §
Trafikverket ska, innan ett stöd enligt kommissionens  förordning (EU) 2023/2831 beviljas,
1. lämna de upplysningar till stödmottagaren som framgår av  artikel 7.4 i den förordningen, och
2. genomföra den kontroll som följer av artikel 6.4 i den  förordningen. Förordning (2024:383).
13 §
Ett beslut om stöd ska innehålla uppgifter om
1. att stödmottagaren, på begäran av Trafikverket, ska lämna  de uppgifter som krävs för uppföljning och utvärdering av  stödet, och
2. villkoren för sådan fortsatt drift som avses i 5 § andra  stycket och de övriga villkor som behövs för att tillgodose  syftet med stödet.
I beslutet ska det även anges när den åtgärd stödet avser  senast ska vara utförd. Efter ansökan får Trafikverket  förlänga denna frist om det finns särskilda skäl.
Ett beslut ska också förenas med ett villkor om att  stödmottagaren ska säkerställa att information om den publika  laddstationens placering görs offentlig och att information om  laddningspunkter förmedlas i realtid i enlighet med vad som  anges i 5 § första stycket 2.
Utbetalning av stöd
14 §
Ett stöd betalas ut efter slutfört arbete. Trafikverket  får dock besluta att betala ut högst 75 procent av det  beviljade stödet i förskott. De kostnader som stödmottagaren  redovisar ska löpande räknas av mot det belopp som betalats ut  i förskott.
15 §
Ett stöd som har beviljats enligt denna förordning får  inte betalas ut till ett företag som är föremål för  betalningskrav på grund av ett beslut av Europeiska  kommissionen som förklarar att ett stöd beviljat av en svensk  stödgivare är olagligt och oförenligt med den inre marknaden.
16 §
Trafikverket ska besluta att ett stöd helt eller delvis  inte ska betalas ut, om
1. sökanden genom oriktiga uppgifter eller på något annat sätt  orsakat att stödet beviljats felaktigt eller med för högt  belopp,
2. stödet av någon annan orsak beviljats felaktigt eller med  för högt belopp och mottagaren skäligen borde ha insett detta,  eller
3. villkoren för stödet inte har följts.
Tillsyn och uppföljning
17 §
Trafikverket utövar tillsyn över att villkoren för stödet  följs.
En mottagare av stöd ska på Trafikverkets begäran lämna de  uppgifter som behövs för uppföljning eller utvärdering av den  åtgärd som stödet har beviljats för.
Återbetalning och återkrav
18 §
En stödmottagare är återbetalningsskyldig för stöd som  har betalats ut, om
1. det finns grund för det enligt 16 §, eller
2. stödet helt eller delvis inte har utnyttjats eller inte har  använts för det ändamål som det har beviljats för.
På det belopp som ska betalas tillbaka ska ränta enligt  räntelagen (1975:635) betalas.
19 §
Om en stödmottagare är återbetalningsskyldig enligt 18 §,  ska Trafikverket besluta att helt eller delvis kräva tillbaka  stödet tillsammans med ränta. Kravet eller räntan får helt  eller delvis sättas ned om det finns särskilda skäl.
Upplysningar
20 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Bemyndigande
21 §
Trafikverket får meddela föreskrifter om verkställigheten  av denna förordning.
Överklagande
22 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 15, 16 och 19 §§ får dock inte överklagas.
Förordning (2024:383).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.