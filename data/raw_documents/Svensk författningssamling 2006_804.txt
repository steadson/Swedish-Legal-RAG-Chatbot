Title: Livsmedelslag (2006:804)
SFS Number: Svensk författningssamling 2006:804
URL: https://www.riksdagen.se/sv/dokument-och-lagar/dokument/svensk-forfattningssamling/livsmedelslag-2006804_sfs-2006-804/
Source Link: http://rkrattsbaser.gov.se/sfst?bet=2006:804
Amendment Register Link: http://rkrattsbaser.gov.se/sfsr?bet=2006:804
Ministry/Authority: Landsbygds- och infrastrukturdepartementet RSL
Issued: 2006-06-08
Metadata: {"Utfärdad": "2006-06-08", "Ändrad": "t.o.m. SFS 2024:23"}

==================================================

Livsmedelslag (2006:804)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:804
Departement/myndighet
:   
Landsbygds- och infrastrukturdepartementet RSL
Utfärdad
:   
2006-06-08
Ändrad
:   
t.o.m. SFS 2024:23
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens syfte och tillämpningsområde
1 §
Denna lag syftar till att säkerställa en hög skyddsnivå för människors hälsa och för konsumenternas intressen när det gäller livsmedel.
Ord och uttryck
2 §
I denna lag betyder
1. följande uttryck samma sak som i Europaparlamentets och  rådets förordning (EG) nr 178/2002 av den 28 januari 2002 om  allmänna principer och krav för livsmedelslagstiftning, om  inrättande av Europeiska myndigheten för livsmedelssäkerhet  och om förfaranden i frågor som gäller livsmedelssäkerhet:
- livsmedel,
- stadier i produktions-, bearbetnings- och  distributionskedjan,
- primärproduktion, och
- livsmedelsföretagare,
2. uttrycket anläggning samma sak som i Europaparlamentets och  rådets förordning (EG) nr 852/2004 av den 29 april 2004 om  livsmedelshygien,
3. uttrycket offentlig kontroll
a) offentlig kontroll enligt Europaparlamentets och rådets  förordning (EU) 2017/625 av den 15 mars 2017 om offentlig  kontroll och annan offentlig verksamhet för att säkerställa  tillämpningen av livsmedels- och foderlagstiftningen och av  bestämmelser om djurs hälsa och djurskydd, växtskydd och  växtskyddsmedel samt om ändring av Europaparlamentets och  rådets förordningar (EG) nr 999/2001, (EG) nr 396/2005, (EG)  nr 1069/2009, (EG) nr 1107/2009, (EU) nr 1151/2012, (EU) nr 
652/2014, (EU) 2016/429 och (EU) 2016/2031, rådets  förordningar (EG) nr 1/2005 och (EG) nr 1099/2009 och rådets  direktiv 98/58/EG, 1999/74/EG, 2007/43/EG, 2008/119/EG och 
2008/120/EG och om upphävande av Europaparlamentets och rådets  förordningar (EG) nr 854/2004 och (EG) nr 882/2004, rådets  direktiv 89/608/EEG, 89/662/EEG, 90/425/EEG, 91/496/EEG, 
96/23/EG, 96/93/EG och 97/78/EG samt rådets beslut 92/438/EEG 
(förordningen om offentlig kontroll), och
b) kontroll i övrigt av att denna lag och föreskrifter och  beslut som har meddelats med stöd av lagen följs,
4. uttrycket annan offentlig verksamhet
a) annan offentlig verksamhet enligt förordning (EU) 2017/625,  och
b) sådan offentlig verksamhet som i övrigt utförs med stöd av  lagen eller föreskrifter eller beslut som har meddelats med  stöd av lagen,
5. uttrycket organ med delegerade uppgifter samma sak som i  förordning (EU) 2017/625,
6. uttrycket utsläppande på marknaden
a) i fråga om livsmedel samma sak som i förordning (EG) nr 
178/2002,
b) i fråga om material och produkter avsedda att komma i  kontakt med livsmedel samma sak som i Europaparlamentets och  rådets förordning (EG) nr 1935/2004 av den 27 oktober 2004 om  material och produkter avsedda att komma i kontakt med  livsmedel och om upphävande av direktiven 80/590/EEG och 
89/109/EEG, och
7. uttrycket material och produkter avsedda att komma i  kontakt med livsmedel sådana material och produkter som  omfattas av tillämpningsområdet i förordning (EG) nr 
1935/2004.
Lag (2021:552)
.
3 §
Lagen gäller alla stadier av produktions-, bearbetnings-  och distributionskedjan för livsmedel.
Med livsmedel jämställs i lagen
1. vatten, från och med den punkt där det tas in i  vattenverken till den punkt där värdena ska iakttas enligt  artikel 6 i Europaparlamentets och rådets direktiv (EU) 
2020/2184 av den 16 december 2020 om kvaliteten på  dricksvatten (omarbetning), i den ursprungliga lydelsen, och
2. snus, snusliknande produkter och tuggtobak.
Lag (2024:23)
.
3 a §
Lagen gäller även material och produkter avsedda att  komma i kontakt med livsmedel.
Lag (2021:552)
.
4 §
Lagen tillämpas inte på primärproduktion för användning inom privathushåll eller enskildas handhavande av livsmedel för konsumtion inom privathushåll.
Regeringen eller den myndighet som regeringen bestämmer får meddela föreskrifter om att lagen helt eller delvis skall tillämpas på dricksvatten i privathushåll.
EU-bestämmelser som lagen kompletterar
5 §
Lagen kompletterar sådana bestämmelser i EU-förordningar 
(EU-bestämmelser) som har samma syfte som lagen och som faller  inom lagens tillämpningsområde. Regeringen ska i Svensk  författningssamling tillkännage vilka grundförordningar som  avses.
I fråga om EU-bestämmelser som faller inom flera lagars  tillämpningsområde ska regeringen på samma sätt som i första  stycket tillkännage vilka bestämmelser som denna lag  kompletterar.
Regeringen eller den myndighet som regeringen bestämmer får  meddela föreskrifter eller i det enskilda fallet fatta de  beslut som behövs för att komplettera EU-bestämmelserna.
Lag (2021:169)
.
Tillämpning av förordning (EU) 2017/625
5 a §
Förordning (EU) 2017/625 ska tillämpas även i fråga om  offentlig kontroll och annan offentlig verksamhet som faller  utanför förordningens tillämpningsområde.
Första stycket gäller dock inte offentlig kontroll och annan  offentlig verksamhet i fråga om sådant vatten och sådana  produkter som jämställs med livsmedel enligt 3 § andra  stycket.
Lag (2021:169)
.
Föreskrifter och beslut till skydd för människors liv eller hälsa och för konsumentintresset
6 §
Om det behövs för att skydda människors liv eller hälsa  eller annars för att tillgodose konsumentintresset, får  regeringen eller den myndighet som regeringen bestämmer  meddela föreskrifter eller i det enskilda fallet besluta om
1. förbud mot eller villkor för handhavande, införsel till  landet eller utsläppande på marknaden av livsmedel eller  material och produkter avsedda att komma i kontakt med  livsmedel,
2. märkning och presentation av livsmedel eller material och  produkter avsedda att komma i kontakt med livsmedel,
3. livsmedels beskaffenhet eller beteckning,
4. användning av vara, ämne eller utrustning vid handhavande  av livsmedel eller tillsammans med livsmedel,
5. läkarundersökning eller annan hälsokontroll av personal som  är sysselsatt med livsmedelsverksamhet och om personalhygienen  i övrigt inom sådan verksamhet, och
6. förbud mot återutförsel av livsmedel som förvaras på en  gränskontrollstation eller ett tullager eller i en frizon.
Lag (2021:552)
.
Föreskrifter om livsmedelsanläggningar
7 §
Regeringen eller den myndighet som regeringen bestämmer  får meddela föreskrifter om
1. att livsmedel får handhas eller släppas ut på marknaden  endast i anläggningar som godkänts av kontrollmyndigheten, och
2. vilka krav som ska vara uppfyllda för att ett sådant  godkännande ska beviljas.
Lag (2021:169)
.
8 §
Regeringen eller den myndighet som regeringen bestämmer  får, efter att ha iakttagit anmälningsförfarandet i  Europaparlamentets och rådets förordning (EG) nr 852/2004 och  Europaparlamentets och rådets förordning (EG) nr 853/2004 av  den 29 april 2004 om fastställande av särskilda hygien-regler  för livsmedel av animaliskt ursprung, meddela föreskrifter om  anpassning av och undantag från kraven i EU-förordningarna.
Lag (2021:169)
.
Föreskrifter om åtgärder mot sabotage eller annan skadegörelse
9 §
Regeringen eller den myndighet som regeringen bestämmer får meddela föreskrifter om försiktighetsmått i syfte att förebygga och avhjälpa skadeverkningarna av sabotage eller annan skadegörelse som kan påverka Sveriges livsmedelsförsörjning.
Föreskrifter om skyldighet att lämna uppgifter för  rapportering till Europeiska unionen
9 a §
Regeringen eller den myndighet som regeringen bestämmer  får meddela föreskrifter om skyldighet för den som producerar  eller tillhandahåller dricksvatten att till Livsmedelsverket  lämna de uppgifter som rör kvaliteten på dricksvatten och som  behövs för rapportering till Europeiska unionen.
Lag (2024:23)
.
Förbud mot att släppa ut livsmedel och material och produkter  avsedda att komma i kontakt med livsmedel på marknaden
10 §
Utöver vad som följer av de EU-bestämmelser som lagen  kompletterar är det förbjudet att på marknaden släppa ut  livsmedel som
1. inte uppfyller de krav och villkor som har föreskrivits  eller beslutats med stöd av 6 § 2 och 3 och 8 §,
2. har handhafts eller tidigare släppts ut på marknaden i en  anläggning som inte har godkänts enligt de föreskrifter som  har meddelats med stöd av 7 § eller registrerats enligt de EU-
bestämmelser som lagen kompletterar,
3. inte har godkänts eller anmälts i enlighet med de  föreskrifter som har meddelats med stöd av lagen eller i  enlighet med de EU-bestämmelser som lagen kompletterar eller  inte uppfyller villkoren i ett godkännande eller tillstånd,
4. innehåller ämnen som inte har godkänts eller som har  förbjudits i enlighet med de föreskrifter som har meddelats  med stöd av lagen eller i enlighet med de EU-bestämmelser som  lagen kompletterar, eller
5. innehåller ämnen i en halt som överskrider gränsvärden som  har föreskrivits med stöd av lagen eller i de EU-bestämmelser  som lagen kompletterar.
Första stycket gäller inte om regeringen eller den myndighet  som regeringen bestämmer har föreskrivit något annat.
Lag (2021:169)
.
10 a §
Utöver vad som följer av EU-bestämmelser som denna lag  kompletterar är det förbjudet att på marknaden släppa ut  sådana material och produkter avsedda att komma i kontakt med  livsmedel som inte uppfyller kraven i artikel 3, 4 och 15 i  förordning (EG) nr 1935/2004.
Lag (2021:552)
.
Offentlig kontroll och annan offentlig verksamhet
11 §
Offentlig kontroll utövas av Livsmedelsverket,  länsstyrelserna, andra statliga myndigheter och kommunerna 
(kontrollmyndigheterna) enligt föreskrifter som regeringen  meddelar.
Annan offentlig verksamhet utförs av kontrollmyndigheterna och  andra statliga myndigheter enligt vad som anges i denna lag  och i föreskrifter som regeringen meddelar.
En kommuns uppgift ska fullgöras av den eller de kommunala  nämnder som fullgör uppgifter inom miljö- och  hälsoskyddsområdet.
Lag (2021:169)
.
Delegering av vissa uppgifter
11 a §
I förordning (EU) 2017/625 finns bestämmelser om att  vissa uppgifter som ingår i den offentliga kontrollen och  vissa uppgifter i samband med annan offentlig verksamhet får  delegeras till ett organ eller till en fysisk person.
Lag (2021:169)
.
12 §
Livsmedelsverket och, i fråga om länet, länsstyrelsen  samordnar övriga kontrollmyndigheters verksamhet och lämnar  råd och hjälp i denna verksamhet, om inte regeringen  föreskriver något annat.
Den myndighet som utövar offentlig kontroll ska genom  rådgivning, information och på annat sätt underlätta för den  enskilde att fullgöra sina skyldigheter enligt lagen, de  föreskrifter och beslut som har meddelats med stöd av lagen,  de EU-bestämmelser som lagen kompletterar och de beslut som  har meddelats med stöd av EU-bestämmelserna.
Lag (2021:169)
.
13 §
Den myndighet som utövar offentlig kontroll ska verka för  att överträdelser av lagen, av de föreskrifter eller beslut  som har meddelats med stöd av lagen eller av de EU-
bestämmelser som lagen kompletterar, beivras.
Lag (2021:169)
.
Förvaltningslagens tillämpning
13 a §
Vid offentlig kontroll eller annan offentlig verksamhet  som utförs av ett organ med delegerade uppgifter eller av en  fysisk person som har delegerats vissa uppgifter ska följande  bestämmelser i förvaltningslagen (2017:900) tillämpas:
- 5 § om legalitet, objektivitet och proportionalitet,
- 10 § om partsinsyn,
- 16-18 §§ om jäv,
- 23 § om utredningsansvaret,
- 24 § om när man får lämna uppgifter muntligt,
- 25 § om kommunikation,
- 27 § om dokumentation av uppgifter,
- 31 § om dokumentation av beslut,
- 32 § om motivering av beslut,
- 33 och 34 §§ om underrättelse om innehållet i beslut och hur  ett överklagande går till,
- 36 § om rättelse av skrivfel och liknande, och
- 42 § om vem som får överklaga ett beslut.
Lag (2021:169)
.
14 §
Har upphävts genom
lag (2018:574)
.
Tystnadsplikt
14 a §
Den som i enskild verksamhet utför eller har utfört  offentlig kontroll eller annan offentlig verksamhet får inte  obehörigen röja eller utnyttja det som han eller hon har fått  kännedom om medan uppgifterna utfördes. Detsamma ska gälla den  som i enskild verksamhet utför eller har utfört  laboratorieanalyser, laboratorietester eller  laboratoriediagnostik på prover som tas vid offentlig kontroll  och annan offentlig verksamhet.
I det allmännas verksamhet tillämpas offentlighets- och  sekretesslagen (2009:400) i stället för första stycket.
Lag (2021:169)
.
Överflyttning av offentlig kontroll och annan offentlig  verksamhet
15 §
Livsmedelsverket får, i samråd med en kommun, besluta att  ansvaret för offentlig kontroll och annan offentlig verksamhet  i fråga om en viss verksamhet ska flyttas över från kommunen  till verket. Ett sådant beslut får fattas om verksamheten har  stor omfattning, är särskilt komplicerad eller om det finns  andra särskilda skäl.
Livsmedelsverket får besluta att ansvaret ska lämnas tillbaka  till kommunen, om verket och kommunen är överens om det.
Lag (2021:552)
.
16 §
Livsmedelsverket får, i samråd med en kommun, besluta att  ansvaret för offentlig kontroll och annan offentlig verksamhet  i fråga om en viss verksamhet ska flyttas från  Livsmedelsverket till en kommun.
Lag (2021:552)
.
17 §
Om en kommun grovt eller under längre tid har åsidosatt  sin skyldighet att utföra offentlig kontroll eller annan  offentlig verksamhet när det gäller en viss anläggning, får  regeringen på ansökan av Livsmedelsverket besluta att ansvaret  för den offentliga kontrollen och för den offentliga  verksamheten i fråga om den anläggningen ska flyttas över till  Livsmedelsverket.
Regeringen får besluta att ansvaret ska lämnas tillbaka till  kommunen.
Lag (2021:169)
.
Förelägganden riktade till kommuner
18 §
Om en kommun inte fullgör de skyldigheter som följer av  dess uppdrag att utföra offentlig kontroll eller annan  offentlig verksamhet, får Livsmedelsverket förelägga kommunen  att avhjälpa bristen. Ett sådant föreläggande ska innehålla  uppgifter om de åtgärder som Livsmedelsverket anser nödvändiga  för att bristen ska kunna avhjälpas.
Lag (2021:169)
.
Föreskrifter om offentlig kontroll och annan offentlig  verksamhet
19 §
Regeringen eller den myndighet som regeringen bestämmer  får meddela föreskrifter om
1. hur offentlig kontroll och annan offentlig verksamhet ska  bedrivas,
2. skyldighet för en kontrollmyndighet, ett organ med  delegerade uppgifter eller en fysisk person som har delegerats  vissa uppgifter att lämna information till en sådan  samordnande kontrollmyndighet som avses i 12 § första stycket,
3. skyldighet för ett organ med delegerade uppgifter eller en  fysisk person som har delegerats vissa uppgifter att lämna  information och ge in handlingar till den myndighet som har  delegerat uppgiften,
4. skyldighet för livsmedelsföretagare och andra  verksamhetsutövare att utöva en egenkontroll av verksamheten  som är lämplig utifrån verksamhetens art, och
5. skyldighet för den som producerar eller tillhandahåller  dricksvatten att inhämta kontrollmyndighetens godkännande av  faroanalyser och förslag till egenkontrollprogram.
Lag (2021:169)
.
Föreskrifter om uppgiftslämnande
19 a §
Regeringen eller den myndighet som regeringen bestämmer  får meddela föreskrifter om
1. uppgiftsskyldighet för den som lämnar djur till slakt, och
2. skyldighet för livsmedelsföretagare och andra  verksamhetsutövare att lämna uppgifter om sina anläggningar  eller verksamheten i övrigt till en kontrollmyndighet, ett  organ med delegerade uppgifter eller en fysisk person som har  delegerats vissa uppgifter.
Lag (2021:169)
.
Rätt till upplysningar och tillträde
20 §
En kontrollmyndighet, en officiell veterinär som har  förordnats enligt lagen (2009:1254) om officiella veterinärer,  ett organ med delegerade uppgifter eller en fysisk person som  har delegerats vissa uppgifter har, i den utsträckning det  behövs för offentlig kontroll och annan offentlig verksamhet,  rätt att
1. på begäran få upplysningar och ta del av handlingar, och
2. få tillträde till områden, lokaler och andra utrymmen som  har anknytning till verksamheten och där göra undersökningar  och ta prover.
Första stycket gäller också för Europeiska kommissionen och  för inspektörer och experter som utsetts av kommissionen.
Lag (2021:169)
.
Skyldighet att lämna hjälp
21 §
Den som är föremål för offentlig kontroll eller annan  offentlig verksamhet ska, utöver vad som följer av artikel 
15.2 och 15.6 i förordning (EU) 2017/625, lämna den hjälp som  behövs för att kontrollen eller verksamheten ska kunna  utföras.
Lag (2021:169)
.
Förelägganden
22 §
Utöver vad som följer av de EU-bestämmelser som lagen  kompletterar eller vad som särskilt anges i 18 § får en  kontrollmyndighet besluta de förelägganden som behövs för att  lagen, de föreskrifter och beslut som har meddelats med stöd  av lagen, de EU-bestämmelser som lagen kompletterar och de  beslut som har meddelats med stöd av EU-bestämmelserna ska  följas.
Lag (2021:169)
.
22 a §
Livsmedelsverket får förelägga den som producerar eller  tillhandahåller dricksvatten och som inte lämnar de uppgifter  som krävs enligt föreskrifter som meddelats med stöd av 9 a §  att fullgöra uppgiftsskyldigheten.
Lag (2024:23)
.
Vite
23 §
Förelägganden enligt 22 § eller 22 a § eller enligt de  EU-bestämmelser som lagen kompletterar får förenas med vite.
Lag (2024:23)
.
Inköp under dold identitet
23 a §
En kontrollmyndighet får köpa in livsmedel under dold  identitet om det är nödvändigt för att kontrollera att  livsmedlet uppfyller kraven i
1. föreskrifter som har meddelats med stöd av lagen, och
2. EU-förordningar som lagen kompletterar.
Verksamhetsutövaren ska underrättas om det inköp som har skett  under dold identitet och om resultatet av det så snart det kan  ske utan att åtgärden förlorar sin betydelse.
Lag (2021:169)
.
Rapporteringssystem för överträdelser
23 b §
En kontrollmyndighet ska ha ett ändamålsenligt  rapporteringssystem för den som vill anmäla misstänkta  överträdelser av förordning (EU) 2017/625.
Lag (2021:169)
.
Särskilda ingripanden m.m.
24 §
Utöver vad som följer av de EU-bestämmelser som lagen  kompletterar får en kontrollmyndighet ta hand om en vara som
1. har släppts ut på marknaden, eller som uppenbart är avsedd  att släppas ut på marknaden, i strid med 10 § eller de EU-
bestämmelser som lagen kompletterar, eller
2. avses med ett föreläggande eller ett förbud enligt 22 §, om  föreläggandet eller förbudet inte följs.
Om en vara har tagits om hand, får ägaren under överinseende  av kontrollmyndigheten göra varan duglig till livsmedel eller  använda den för något annat ändamål. Annars ska  kontrollmyndigheten låta förstöra varan på ägarens bekostnad.
Kontrollmyndigheten ska, på ägarens bekostnad, låta förstöra  också sådana varor som omfattas av ett förbud enligt  föreskrifter som har meddelats med stöd av 6 § 6, om det inte  finns särskilda skäl för något annat.
Lag (2021:169)
.
25 §
Efter en underrättelse från smittskyddsläkaren om att smitta sprids eller misstänks spridas genom livsmedel skall kontrollmyndigheten omedelbart vidta de åtgärder som behövs för att spåra smittan och undanröja risken för smittspridning.
Rättelse
26 §
Om någon inte fullgör sina skyldigheter enligt lagen, de  föreskrifter och beslut som har meddelats med stöd av lagen,  de EU-bestämmelser som lagen kompletterar eller de beslut som  har meddelats med stöd av EU-bestämmelserna, får  kontrollmyndigheten besluta om rättelse på hans eller hennes  bekostnad.
Lag (2021:169)
.
Hjälp av Polismyndigheten
27 §
Polismyndigheten ska lämna den hjälp som behövs för utövande av offentlig kontroll eller verkställighet av beslut enligt denna lag, de föreskrifter eller beslut som har meddelats med stöd av lagen, de EU-bestämmelser som kompletteras av lagen eller de beslut som har meddelats med stöd av EU-bestämmelserna.
Hjälp enligt första stycket får begäras endast om
1. det på grund av särskilda omständigheter kan befaras att åtgärden inte kan utföras utan att en polismans särskilda befogenheter enligt 10 § polislagen (1984:387) behöver tillgripas, eller
2. det annars finns synnerliga skäl.
Lag (2014:703)
.
Avgifter
28 §
Regeringen eller den myndighet som regeringen bestämmer  får meddela föreskrifter om skyldighet att betala avgifter för  offentlig kontroll och annan offentlig verksamhet.
Bemyndigandet enligt första stycket innefattar rätt att  meddela föreskrifter om skyldighet för kommunerna att ta ut  sådana avgifter.
Regeringen eller den myndighet som regeringen bestämmer får  meddela föreskrifter om beräkningen av de avgifter som tas ut  av en statlig myndighet, ett organ med delegerade uppgifter  eller en fysisk person som har delegerats vissa uppgifter.
Lag (2021:169)
.
Straffbestämmelser
28 a §
Till böter eller fängelse i högst två år döms den  som med uppsåt eller av oaktsamhet
1. producerar, bearbetar, distribuerar eller på något annat  sätt handhar livsmedel, eller märker, marknadsför eller  presenterar livsmedel, på ett sätt som orsakar eller kan  orsaka en fara för människors liv eller hälsa,
2. inte vidtar åtgärder i samband med produktion,  bearbetning, distribution eller annat handhavande av  livsmedel, och därigenom föranleder att ett livsmedel utgör  eller kan komma att utgöra en fara för människors liv eller  hälsa,
3. brister när det gäller att märka, marknadsföra eller  presentera livsmedel och därigenom föranleder att ett  livsmedel utgör eller kan komma att utgöra en fara för  människors liv eller hälsa,
4. i större omfattning märker, marknadsför eller presenterar  ett livsmedel på ett sätt som är eller kan vara vilseledande,  eller
5. brister när det gäller åtgärder för identifiering och  därigenom på ett omfattande eller annars särskilt allvarligt  sätt orsakar att möjligheten att spåra ett livsmedel  försvåras eller kan komma att försvåras.
Lag (2018:644)
.
29 §
Till böter döms den som, om gärningen inte ska leda till  ansvar enligt 28 a §, med uppsåt eller av oaktsamhet
1. bryter mot en föreskrift eller ett beslut som har meddelats  med stöd av 5 § tredje stycket, 6, 7, 8 eller 9 §,
2. bryter mot 10 § första stycket eller 10 a §, eller
3. inte fullgör sina skyldigheter enligt 20 § första stycket 1.
Till böter döms även den som med uppsåt eller av oaktsamhet  bryter mot skyldigheter, villkor eller förbud som finns i de  EU-bestämmelser som lagen kompletterar. Detta gäller dock inte  om överträdelsen avser bestämmelser om myndighetsutövning  eller andra bestämmelser i förordning (EU) 2017/625.
I ringa fall ska det inte dömas till ansvar.
Lag (2021:552)
.
30 §
Om en gärning är belagd med straff i brottsbalken  eller i lagen (2000:1225) om straff för smuggling ska det  inte dömas till ansvar enligt 28 a eller 29 §.
Det ska inte dömas till ansvar enligt denna lag för en  gärning som omfattas av ett föreläggande om vite om gärningen  ligger till grund för en ansökan om utdömande av vitet.
Det ska inte dömas till ansvar enligt 29 § om gärningen kan  leda till en sanktionsavgift enligt föreskrifter som har  meddelats med stöd av 30 a §.
Lag (2018:644)
.
Sanktionsavgifter
30 a §
Regeringen får meddela föreskrifter om att en  sanktionsavgift ska betalas av den som
1. påbörjar en verksamhet som är registreringspliktig utan  att någon anmälan om registrering har gjorts, eller
2. brister när det gäller att uppfylla krav på journalföring  eller annan dokumentation.
Avgiftens storlek ska framgå av regeringens föreskrifter.  Avgiften ska uppgå till minst 1 000 kronor och högst 100 000  kronor. När regeringen meddelar föreskrifter om avgiftens  storlek ska hänsyn tas till hur allvarlig överträdelsen är  och till betydelsen av den bestämmelse som överträdelsen  avser.
Sanktionsavgiften ska tillfalla staten.
Lag (2018:644)
.
30 b §
En sanktionsavgift ska tas ut även om överträdelsen  inte är uppsåtlig eller oaktsam.
Någon sanktionsavgift ska dock inte tas ut om det är  oskäligt. Vid prövningen av denna fråga ska det särskilt  beaktas
1. om överträdelsen berott på sjukdom som medfört att den  avgiftsskyldige inte förmått att på egen hand göra det som  han eller hon varit skyldig att göra och inte heller förmått  att uppdra åt någon annan att göra det,
2. om överträdelsen annars berott på en omständighet som den  avgiftsskyldige varken kunnat förutse eller borde ha  förutsett och inte heller kunnat påverka, eller
3. vad den avgiftsskyldige gjort för att undvika  överträdelsen.
Lag (2018:644)
.
30 c §
Kontrollmyndigheten prövar frågor om  sanktionsavgifter.
Innan kontrollmyndigheten beslutar om avgift ska den som  anspråket riktas mot ges tillfälle att yttra sig. Om så inte  har skett inom två år från det att överträdelsen skedde får  någon sanktionsavgift inte beslutas.
Lag (2018:644)
.
30 d §
Det ska inte beslutas om sanktionsavgift för en  överträdelse som omfattas av ett föreläggande om vite om  överträdelsen ligger till grund för en ansökan om utdömande  av vitet.
Lag (2018:644)
.
30 e §
Ett beslut om sanktionsavgift får verkställas  enligt utsökningsbalken när det har fått laga kraft.
Lag (2018:644)
.
30 f §
En beslutad sanktionsavgift faller bort om beslutet  inte har verkställts inom fem år från det att beslutet har  fått laga kraft.
Lag (2018:644)
.
Överklagande m.m.
31 §
Beslut av en kommunal nämnd enligt denna lag, enligt  de föreskrifter som har meddelats med stöd av lagen eller  enligt de EU-bestämmelser som kompletteras av lagen får  överklagas hos länsstyrelsen.
En kommunal nämnds beslut om sanktionsavgift överklagas dock  till allmän förvaltningsdomstol.
Prövningstillstånd krävs vid överklagande till  kammarrätten.
Lag (2018:644)
.
32 §
Livsmedelsverkets beslut i ett enskilt fall får  överklagas till allmän förvaltningsdomstol om det har  meddelats
1. enligt denna lag,
2. enligt de föreskrifter som har meddelats med stöd av lagen,  eller
3. enligt de EU-bestämmelser som lagen kompletterar.
Detsamma gäller beslut som har meddelats av någon annan  statlig förvaltningsmyndighet, av en officiell veterinär som  förordnats enligt lagen (2009:1254) om officiella veterinärer,  av ett organ med delegerade uppgifter eller av en fysisk  person som har delegerats vissa uppgifter.
Prövningstillstånd krävs vid överklagande till kammarrätten.
Andra beslut av Livsmedelsverket eller någon annan statlig  förvaltningsmyndighet får överklagas till regeringen. För att  konsumenternas intresse ska kunna tillvaratas inom  livsmedelsområdet får ett sådant beslut överklagas av en  organisation som är att anse som central  arbetstagarorganisation enligt lagen (1976:580) om  medbestämmande i arbetslivet eller en motsvarande  sammanslutning på arbetsgivarsidan.
Lag (2021:169)
.
32 a §
Livsmedelsverket ska föra det allmännas talan i allmän  förvaltningsdomstol, om det överklagade beslutet har meddelats  av en officiell veterinär.
Den myndighet som har delegerat uppgiften att utöva offentlig  kontroll eller annan offentlig verksamhet till ett organ eller  till en fysisk person ska föra det allmännas talan i allmän  förvaltningsdomstol, om det överklagade beslutet har meddelats  av ett sådant organ eller en sådan fysisk person.
Lagen (1986:1142) om överklagande av beslut av enskilda organ  med offentliga förvaltningsuppgifter ska gälla även för  överklagande av beslut som har meddelats av en fysisk person  som har delegerats vissa uppgifter.
Lag (2021:169)
.
33 §
En myndighet får bestämma att dess beslut ska gälla  omedelbart även om det överklagas. Detta gäller dock inte  beslut om sanktionsavgift.
Lag (2018:644)
.
Övergångsbestämmelser
2006:804
1. Denna lag träder i kraft den 1 juli 2006. Genom lagen upphävs livsmedelslagen (1971:511), dock med de begränsningar som anges i 5 och 7.
2. Äldre lokalgodkännanden skall fortsätta att gälla till dess att kontrollmyndigheten har prövat om den anläggning i vilken lokalen ingår kan godkännas i enlighet med bestämmelser som har meddelats med stöd av den nya lagen eller de EG-förordningar som kompletteras av lagen eller, om godkännande inte krävs, till dess att kontrollmyndigheten har registrerat anläggningen.
3. Den som vid lagens ikraftträdande bedriver verksamhet i en godkänd livsmedelslokal får fortsätta att släppa ut sådana livsmedel på marknaden som i överensstämmelse med denna lag har handhafts i lokalen till dess att kontrollmyndigheten med stöd av 7 § har prövat om den anläggning i vilken lokalen ingår kan godkännas eller till dess att den har registrerats.
4. Förbud, förelägganden och andra beslut om skyldigheter för enskilda som har meddelats med stöd av äldre föreskrifter skall anses beslutade enligt denna lag.
5. Beslut av en besiktningsveterinär som har meddelats före ikraftträdandet överklagas enligt äldre föreskrifter.
6. Regeringen eller den myndighet som regeringen bestämmer får till utgången av 2006 meddela föreskrifter om beräkningen av kommunernas avgifter.
7. Bemyndigandet i 29 a § andra stycket livsmedelslagen
(1971:511) för regeringen att föreskriva att kommun skall ombesörja uppbörden av avgifter för den statliga tillsynen gäller till utgången av 2006.
2017:751
1. Denna lag träder i kraft den 1 januari 2018.
2. Äldre bestämmelser gäller fortfarande för överklagande av  beslut som har tillkännagetts före ikraftträdandet.
2018:644
1. Denna lag träder i kraft den 1 januari 2019.
2. Äldre föreskrifter gäller fortfarande för överträdelser  som har skett före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.