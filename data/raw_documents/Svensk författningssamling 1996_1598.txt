Title: Förordning (1996:1598) om statsbidrag till regional kulturverksamhet
SFS Number: Svensk författningssamling 1996:1598
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19961598-om-statsbidrag-till_sfs-1996-1598/
Source Link: http://rkrattsbaser.gov.se/sfst?bet=1996:1598
Amendment Register Link: http://rkrattsbaser.gov.se/sfsr?bet=1996:1598
Ministry/Authority: Kulturdepartementet
Issued: 1996-12-20
Metadata: {"Utfärdad": "1996-12-20", "Ändrad": "t.o.m. SFS 2019:1027"}

==================================================

Förordning (1996:1598) om statsbidrag till regional kulturverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1996:1598
Departement/myndighet
:   
Kulturdepartementet
Utfärdad
:   
1996-12-20
Omtryck
:   
SFS 1999:1347
Ändrad
:   
t.o.m. SFS 2019:1027
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Vem som ska få statsbidrag
1 §
Statsbidrag enligt denna förordning lämnas till regionala  och lokala kulturinstitutioner i de län som inte omfattas av  lagen (2010:1919) om fördelning av vissa statsbidrag till  regional kulturverksamhet.
Statsbidrag får ges till
1. teater-, dans- och musikinstitutioner, inklusive  länsmusikverksamhet,
2. regionala museer,
3. länsbibliotek,
4. verksamhet med länskonstnärer,
5. regionala konsulenter för mångkultur,
6. regionala arkivinstitutioner, och
7. regionala resurscentrum för film och video.
Statsbidrag lämnas till regionala och lokala institutioner som  regeringen har förklarat berättigade till sådant stöd.
Förordning (2010:2013).
2 §
Statsbidrag lämnas endast till regionala och lokala  institutioner som också får bidrag från en region, en kommun  eller någon annan huvudman. Statsbidrag till verksamhet med  länskonstnärer och till regionala resurscentrum för film och  video lämnas endast om bidrag från en region, en kommun eller  någon annan huvudman uppgår till minst motsvarande det  statliga stödbeloppet. Förordning (2019:1027).
Ändamålet med statsbidraget
3 §
Statsbidraget till teater-, dans- och musikinstitutioner skall syfta till att möjliggöra en mångsidig verksamhet av hög kvalitet.
4 §
Statsbidraget till regionala museer skall syfta till att stödja museerna i deras uppgift att samla in, bearbeta och förmedla kunskaper om regionens kulturarv, dess konstutveckling samt om samhället och miljön i övrigt. Bidraget skall ge museerna möjlighet att ta det ansvar för kulturmiljöarbetet som vilar på dem.
5 §
Statsbidraget till länsbibliotek syftar till att ge varje medborgare en god tillgång till böcker och information genom att länsbiblioteken bistår folkbiblioteken med kompletterande medieförsörjning, rådgivning, information, fortbildning samt specialtjänster. Förordning (1997:1207).
6 §
Statsbidraget till verksamhet med länskonstnärer skall syfta till att sprida, stimulera och öka kunskapen om konst och kultur, framför allt bland barn och ungdom, och att höja kvaliteten inom amatörkulturen.
6 a §
Statsbidraget till regionala konsulenter för mångkultur skall syfta till att stimulera en utveckling som tar till vara det mångkulturella samhällets skiftande uttrycksformer.
Förordning (2001:1053).
7 §
Statsbidraget till regionala arkivinstitutioner skall syfta till att främja regional arkivverksamhet och att bättre integrera arkivområdet i den regionala kulturpolitiken.
8 §
Statsbidraget till regionala resurscentrum för film och video skall syfta till att främja regional och lokal filmverksamhet, framför allt med och för barn och ungdom.
Förordning (2005:1147).
Bidragets storlek
9 §
Statsbidrag lämnas i form av stödenheter.
Förordning (2005:1147).
10 §
Regeringen fastställer årligen en stödenhets storlek.
Fördordning (2005:1147).
11 §
Statsbidraget skall bestämmas utifrån kostnaderna för verksamheten, exklusive lokalkostnader. Vid bestämmande av bidrag till länsmusikverksamhet får dock lokalkostnader räknas in. Förordning (2005:1147).
Utvecklingsbidrag
12 §
Till teater-, dans- och musikinstitutioner, regionala museer och länsbibliotek får särskilda utvecklingsbidrag lämnas under högst tre år. Förordning (2005:1147).
13 §
Utvecklingsbidrag till teater-, dans- och musikinstitutioner skall ges för arbete med att nå nya publikgrupper, turnéverksamhet, samarbete över konstområdesgränserna samt samverkan mellan professionella konstutövare och amatörer. Förordning (2005:1147).
14 §
Utvecklingsbidrag till regionala museer skall ges för arbete med att nå nya publikgrupper och att granska museernas samlingar. Förordning (2005:1147).
15 §
Utvecklingsbidrag till länsbibliotek skall ges för arbete med att utveckla den regionala biblioteksverksamheten.
Förordning (2005:1147).
Ansökan
16 §
Ansökan om statsbidrag ska göras hos Statens kulturråd. För  statsbidrag till regionala arkivinstitutioner ska dock ansökan  göras hos Riksarkivet.
För statsbidrag till regionala resurscentrum för film och video  ska ansökan göras hos Stiftelsen Svenska Filminstitutet.
Ansökan ska lämnas vid den tidpunkt som fastställs av Statens  kulturråd, Riksarkivet respektive Stiftelsen Svenska  Filminstitutet. Förordning (2010:2013).
17 §
Ansökan om statsbidrag ska innehålla en verksamhetsplan.  Till ansökan ska även bifogas ett yttrande från den region,  kommun eller annan huvudman som avser att lämna bidrag till  kulturverksamheten. Förordning (2019:1027).
Fördelningen
18 §
Riksarkivet ska fördela stödet till regionala  arkivinstitutioner.
Stiftelsen Svenska Filminstitutet ska fördela stödet till  regionala resurscentrum för film och video.
Statens kulturråd ska fördela stödet mellan övriga  stödberättigade kulturinstitutioner, men när det gäller de  regionala museerna ska beslut om fördelning fattas efter samråd  med Riksantikvarieämbetet. Förordning (2010:2013).
19 §
Statens kulturråd, Riksarkivet och Stiftelsen Svenska  Filminstitutet ska i sina beslut om fördelning av stöd ange  villkoren för stödet. Förordning (2010:2013).
20 §
Har upphävts genom förordning (2009:736).
Avrapportering
21 §
Kulturinstitutionerna ska årligen rapportera till Statens  kulturråd hur de har använt de statliga medlen.
Regionala arkivinstitutioner ska årligen rapportera till  Riksarkivet.
Regionala resurscentrum för film och video ska årligen  rapportera till Stiftelsen Svenska Filminstitutet hur de har  använt de statliga medlen. Förordning (2010:2013).
Återbetalning
22 §
Upphör en kulturinstitution med verksamhet som den fått  statsbidrag för enligt denna förordning och har den inte helt  förbrukat statsbidraget, ska den betala tillbaka den del av  stödet som återstår och göra det på det sätt och inom den tid  som Statens kulturråd bestämmer.
I fråga om regionala arkivinstitutioner bestämmer Riksarkivet om  återbetalning av statsbidraget. I fråga om regionala  resurscentrum för film och video bestämmer Stiftelsen Svenska  Filminstitutet.
Om verksamhet med länsbibliotek läggs ned, beslutar Statens  kulturråd om huruvida litteratur och annat material som det  lämnats statsbidrag för ska föras över till något annat  bibliotek. Förordning (2010:2013).
Bemyndigande
23 §
Närmare föreskrifter för verkställigheten av denna förordning får meddelas av Statens kulturråd efter samråd med Riksantikvarieämbetet, Riksarkivet och Stiftelsen Svenska Filminstitutet. Förordning (2005:1147).
Överklagande
24 §
Beslut enligt denna förordning får inte överklagas.
Förordning (2005:1147).
Övergångsbestämmelser
1996:1598
Denna förordning träder i kraft den 1 januari 1997 då förordningen (1974:451) om statsbidrag till teater-, dans- och musikinstitutioner och förordningen (1977:547) om statsbidrag till regionala museer skall upphöra att gälla.
1997:1207
Denna förordning träder i kraft den 1 januari 1998.
Föreskrifterna i 11, 12 och 19 §§ förordningen (1996:1598) om statsbidrag till regional kulturverksamhet skall tillämpas på länsmusikverksamhet från och med den 1 januari 2000.
2010:2013
1. Denna förordning träder i kraft den 1 januari 2011.
2. Äldre föreskrifter gäller fortfarande för statsbidrag som  avser tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.