Title: Förordning (2018:58) om bidrag till strandstädning
SFS Number: Svensk författningssamling 2018:58
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201858-om-bidrag-till-strandstadning_sfs-2018-58/
Source Link: http://rkrattsbaser.gov.se/sfst?bet=2018:58
Amendment Register Link: http://rkrattsbaser.gov.se/sfsr?bet=2018:58
Ministry/Authority: Klimat- och näringslivsdepartementet
Issued: 2018-02-01
Metadata: {"Utfärdad": "2018-02-01", "Ändrad": "t.o.m. SFS 2020:695"}

==================================================

Förordning (2018:58) om bidrag till strandstädning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:58
Departement/myndighet
:   
Klimat- och näringslivsdepartementet
Utfärdad
:   
2018-02-01
Ändrad
:   
t.o.m. SFS 2020:695
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning är meddelad med stöd av
- 8 kap. 11 § regeringsformen i fråga om 15 §, och
- 8 kap. 7 § regeringsformen i fråga om övriga  bestämmelser.
2 §
Med avfall, samla in avfall, hantera avfall och  behandla avfall avses i denna förordning detsamma som i 
15 kap. miljöbalken.
Förutsättningar för bidrag
3 §
Om det finns medel får Naturvårdsverket ge bidrag till  kommuner enligt denna förordning till projekt som
1. syftar till att samla in avfall som har flutit i land på  havsstränder,
2. innebär att även annat avfall som finns på stränderna  samlas in,
3. inbegriper åtgärder som behövs för att det insamlade  avfallet ska bli behandlat,
4. inbegriper uppföljning och utvärdering av projektets  genomförande, och
5. genomförs av en kommun eller av flera kommuner  tillsammans.
Bidraget får också avse åtgärder för planering av  projektet.
4 §
Bidrag får inte ges för
1. insamling eller annan hantering av avfall som har  påbörjats innan Naturvårdsverket har beslutat att ge bidrag,  eller
2. åtgärder som utförs av personer som inte omfattas av  arbetsmiljölagen (1977:1160).
Bidragsnivå
5 §
Bidrag får ges med högst 90 procent av kommunens eller  kommunernas kostnad för bidragsberättigande åtgärder i  projektet. Vid beräkning av kostnaden för projektet ska  eventuella bidrag som beviljats enligt annan författning  räknas av.
Ansökan om bidrag
6 §
En ansökan om bidrag ska vara skriftlig och lämnas till  Naturvårdsverket.
7 §
En ansökan om bidrag ska innehålla följande uppgifter:
1. vilken eller vilka kommuner som ansöker,
2. kontaktperson för den eller de sökande kommunerna,
3. en beskrivning av projektet och dess finansiering,  genomförande och tidsplan,
4. en uppskattning av mängden avfall i området där  insamlingen planeras och hur stor andel av detta avfall som  har flutit i land från havet,
5. planerad behandling av det insamlade avfallet,
6. vilket resultat som projektet syftar till att uppnå,
7. kostnaderna för att genomföra åtgärderna och hur stor  andel av kostnaderna som bidraget söks för,
8. hur projektet beräknas påverka sysselsättningen,
9. vilken uppföljning som planeras för att kontrollera att  resultatet nås, och
10. om projektet omfattar åtgärder för vilka bidrag har sökts  eller beviljats enligt annan författning.
Prövning av ansökan och utbetalning av bidrag
8 §
Frågor om bidrag prövas av Naturvårdsverket.
Naturvårdsverket ska besluta om antalet prövningstillfällen  per år och publicera uppgifter om prövningstillfällena på sin  webbplats.
9 §
När Naturvårdsverket prövar en ansökan om bidrag enligt  denna förordning ska verket ta särskild hänsyn till hur väl  åtgärderna i relation till projektets totalkostnad kan  förväntas leda till insamling och hantering av avfall som har  flutit i land på havsstränder. Bidrag ska i första hand ges  till projekt för insamling i områden där stora avfallsmängder  flyter i land. Om flera projekt kan förväntas leda till  likvärdiga resultat, ska hänsyn också tas till projektens  möjlighet att bidra till sysselsättning.
10 §
Ett beslut om bidrag ska förenas med de villkor som  krävs för att syftet med bidraget ska tillgodoses.
Av beslutet ska det framgå när de åtgärder som bidraget avser  senast ska vara slutförda. Den tiden får bestämmas till  längst ett år från beslutet. Tiden får förlängas, om det  finns särskilda skäl.
11 §
Om Naturvårdsverket beslutar att ge bidrag, ska verket  bestämma bidragets storlek och besluta om utbetalning. Högst 
75 procent av bidraget får betalas ut innan projektet har  slutförts och en slutrapport kommit in till verket.
En slutlig begäran om utbetalning av bidraget ska ha kommit  in till Naturvårdsverket inom tre månader från det att  åtgärderna senast ska vara slutförda.
12 §
Naturvårdsverket får besluta att ett bidrag inte ska  betalas ut, om
1. sökanden genom att lämna oriktiga uppgifter eller på annat  sätt orsakat att bidraget getts felaktigt eller med för högt  belopp,
2. bidraget av annan orsak getts felaktigt eller med för högt  belopp och mottagaren skäligen borde ha insett detta,
3. det visar sig att det inte funnits förutsättningar för  bidraget och den som ansökt om bidraget borde ha insett  detta, eller
4. villkoren för bidraget inte har följts.
Återbetalning och återkrav
13 §
Om ett bidrag har betalats ut trots att det enligt 12 §  funnits förutsättningar för att inte betala ut det, är  mottagaren återbetalningsskyldig.
Uppföljning och utvärdering
14 §
Den eller de kommuner som har fått bidrag ska efter att  projektet har genomförts i en slutrapport till  Naturvårdsverket redovisa
1. vilka resultat som projektet har gett,
2. i vilken utsträckning projektet bidragit till ökad  sysselsättning,
3. uppgift om mängd insamlat avfall i vikt,
4. hur det insamlade avfallet har behandlats, och
5. kostnaden för varje åtgärd som projektet fått bidrag  för.
Bemyndigande
15 §
Naturvårdsverket får meddela föreskrifter om  verkställigheten av denna förordning.
Anmälnings- och tillståndsplikt
16 §
Bestämmelser om anmälnings- och tillståndsplikt för  hantering av avfall finns i avfallsförordningen (2020:614) och  miljöprövningsförordningen (2013:251). Förordning (2020:695).
Överklagande
17 §
Naturvårdsverkets beslut enligt denna förordning får  inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.