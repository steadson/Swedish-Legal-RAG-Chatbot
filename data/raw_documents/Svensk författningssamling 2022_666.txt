Title: Terroristbrottslag (2022:666)
SFS Number: Svensk författningssamling 2022:666
URL: https://www.riksdagen.se/sv/dokument-och-lagar/dokument/svensk-forfattningssamling/terroristbrottslag-2022666_sfs-2022-666/
Source Link: http://rkrattsbaser.gov.se/sfst?bet=2022:666
Amendment Register Link: http://rkrattsbaser.gov.se/sfsr?bet=2022:666
Ministry/Authority: Justitiedepartementet L5
Issued: 2022-06-02
Metadata: {"Utfärdad": "2022-06-02", "Ändrad": "t.o.m. SFS 2024:896"}

==================================================

Terroristbrottslag (2022:666)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:666
Departement/myndighet
:   
Justitiedepartementet L5
Utfärdad
:   
2022-06-02
Ändrad
:   
t.o.m. SFS 2024:896
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens innehåll
1 §
Denna lag innehåller bestämmelser om terrorism och annan  särskilt allvarlig brottslighet.
Ord och uttryck i lagen
2 §
Med särskilt allvarlig brottslighet avses i denna lag
1. mord, dråp, misshandel, grov misshandel, synnerligen grov  misshandel, människorov, olaga frihetsberövande, grov  skadegörelse, mordbrand och grov mordbrand, om gärningen  utförs mot någon sådan internationellt skyddad person som  avses i konventionen den 14 december 1973 om förebyggande och  bestraffning av brott mot diplomater och andra internationellt  skyddade personer,
2. människorov och olaga frihetsberövande, om avsikten med  gärningen är att tvinga någon att vidta eller avstå från att  vidta en åtgärd,
3. mordbrand, grov mordbrand, grov allmänfarlig ödeläggelse  och spridande av gift eller smitta, grovt brott, om brottet  riktas mot en allmän plats, en offentlig anläggning, ett  allmänt transportsystem eller en infrastrukturanläggning,
4. grovt sabotage, kapning, sjö- eller luftfartssabotage och  flygplatssabotage,
5. följande brott, i sådana fall som avses i artikel 7 i  konventionen den 3 mars 1980 om fysiskt skydd av kärnämne och  artikel 2 i den internationella konventionen den 13 april 2005  för bekämpande av nukleär terrorism:
a) grov allmänfarlig ödeläggelse och spridande av gift eller  smitta, grovt brott,
b) uppsåtligt brott enligt 25 § första stycket 1 och 2 lagen 
(1984:3) om kärnteknisk verksamhet samt motsvarande grova  brott enligt 25 a § samma lag, och
c) uppsåtligt brott enligt 9 kap. 2 § 1 strålskyddslagen 
(2018:396) som avser tillståndsplikt enligt 6 kap. 1 § samma  lag avseende sådan verksamhet som avses i 1 kap. 7 § 1 och 2  samma lag, samt
6. uppsåtligt brott enligt någon annan lag än denna som begås  med en sådan avsikt som avses i 4 §.
Lag (2023:262)
.
3 §
Med terroristorganisation avses i denna lag en  sammanslutning av personer som begår eller på annat sätt  medverkar till terroristbrott eller gör sig skyldiga till  försök, förberedelse eller stämpling till terroristbrott.
Ansvar
4 §
För terroristbrott döms den som begår eller försöker begå  ett uppsåtligt brott om
1. gärningen allvarligt kan skada ett land eller en  mellanstatlig organisation, och
2. gärningen begås i avsikt att
a) injaga allvarlig fruktan hos en befolkning eller en del av  en befolkning,
b) otillbörligen tvinga ett offentligt organ eller en  mellanstatlig organisation att vidta eller att avstå från att  vidta en åtgärd, eller
c) allvarligt destabilisera eller förstöra grundläggande  politiska, konstitutionella, ekonomiska eller sociala  strukturer i ett land eller i en mellanstatlig organisation.
Straffet är fängelse på viss tid, lägst fyra och högst arton  år, eller på livstid.
Om brottet är mindre grovt, döms till fängelse i lägst två och  högst sex år.
Om ett högre lägsta straff för gärningen har föreskrivits i  annan lag, gäller vad som sägs där i fråga om lägsta straff.
4 a §
För deltagande i en terroristorganisation döms den som  deltar i verksamheten i en terroristorganisation på ett sätt  som är ägnat att främja, stärka eller understödja  organisationen.
Straffet är fängelse i högst fyra år.
Om brottet är grovt, döms till fängelse i lägst två och högst  åtta år. Vid bedömningen av om brottet är grovt ska det  särskilt beaktas om gärningsmannen har haft en central roll  inom terroristorganisationen, om gärningen har varit ägnad att  påtagligt bidra till organisationens förmåga att begå  terroristbrott eller om gärningen på annat sätt har varit av  särskilt farlig art. Har gärningsmannen lett  terroristorganisationen döms i stället till fängelse på viss  tid, lägst två och högst arton år, eller på livstid.
Gärningen utgör inte brott, om den är ringa eller om den med  hänsyn till omständigheterna är försvarlig.
Lag (2023:227)
.
5 §
För samröre med en terroristorganisation döms, om  gärningen är ägnad att främja, stärka eller understödja en  terroristorganisation, den som, i annat fall än som avses i 
4 a §,
1. för terroristorganisationen tar befattning med vapen,  ammunition, brandfarliga eller explosiva varor eller  transportmedel,
2. upplåter lokal eller mark till terroristorganisationen,  eller
3. lämnar annat liknande stöd till terroristorganisationen.
Straffet är fängelse i högst fyra år.
Om brottet är grovt, döms till fängelse i lägst ett år och sex  månader och högst sju år. Vid bedömningen av om brottet är  grovt ska det särskilt beaktas om gärningen har ingått som ett  led i en verksamhet som har bedrivits i större omfattning  eller om den på annat sätt har varit av särskilt farlig art.
Gärningen utgör inte brott, om den är ringa eller om den med  hänsyn till omständigheterna är försvarlig.
Lag (2023:227)
.
6 §
För finansiering av terrorism eller särskilt allvarlig  brottslighet döms den som samlar in, tar emot eller  tillhandahåller pengar eller annan egendom i avsikt att  egendomen ska användas eller med vetskap om att den är avsedd  att användas
1. för att begå eller på annat sätt medverka till
a) terroristbrott eller försök, förberedelse eller stämpling  till terroristbrott, eller
b) särskilt allvarlig brottslighet eller brott som avses i 
4 a eller 5 § eller någon av 7-10 §§, eller
2. av
a) en person som begår eller på annat sätt medverkar till  terroristbrott eller särskilt allvarlig brottslighet eller gör  sig skyldig till försök, förberedelse eller stämpling till  terroristbrott eller särskilt allvarlig brottslighet,
b) en terroristorganisation, eller
c) en sammanslutning av personer som begår eller på annat sätt  medverkar till särskilt allvarlig brottslighet eller gör sig  skyldiga till försök, förberedelse eller stämpling till  särskilt allvarlig brottslighet.
Straffet är fängelse i högst tre år.
Om brottet är grovt, döms till fängelse i lägst ett och högst  sex år. Vid bedömningen av om brottet är grovt ska det  särskilt beaktas om gärningen
1. har avsett brottslighet som innefattar fara för flera  människoliv eller för egendom av särskild betydelse,
2. har ingått som ett led i en verksamhet som har bedrivits i  större omfattning,
3. har avsett betydande värde, eller
4. på annat sätt har varit av särskilt farlig art.
Ringa fall utgör inte brott.
Lag (2023:227)
.
7 §
För offentlig uppmaning till terrorism eller särskilt  allvarlig brottslighet döms den som i ett meddelande till  allmänheten uppmanar eller på annat sätt söker förleda till  terroristbrott, särskilt allvarlig brottslighet eller brott  som avses i någon av 4 a-6 §§ eller 8-10 §§.
Straffet är fängelse i högst tre år.
Om brottet är grovt, döms till fängelse i lägst ett och högst  sex år. Vid bedömningen av om brottet är grovt ska det  särskilt beaktas om gärningen
1. har avsett brottslighet som innefattar fara för flera  människoliv eller för egendom av särskild betydelse,
2. har ingått som ett led i en verksamhet som har bedrivits i  större omfattning, eller
3. på annat sätt har varit av särskilt farlig art.
Ringa fall utgör inte brott.
Lag (2023:227)
.
8 §
För rekrytering till terrorism eller särskilt allvarlig  brottslighet döms den som, i annat fall än som avses i 7 §,  söker förmå någon annan att begå eller på annat sätt medverka  till
1. terroristbrott eller försök, förberedelse eller stämpling  till terroristbrott, eller
2. särskilt allvarlig brottslighet eller brott som avses i  någon av 4 a-6 §§.
Straffet är fängelse i högst tre år.
Om brottet är grovt, döms till fängelse i lägst ett och högst  sex år. Vid bedömningen av om brottet är grovt ska det  särskilt beaktas om gärningen
1. har avsett brottslighet som innefattar fara för flera  människoliv eller för egendom av särskild betydelse,
2. har ingått som ett led i en verksamhet som har bedrivits i  större omfattning, eller
3. på annat sätt har varit av särskilt farlig art.
Ringa fall utgör inte brott.
Lag (2023:227)
.
9 §
För utbildning för terrorism eller särskilt allvarlig  brottslighet döms den som
1. till någon annan meddelar eller söker meddela instruktioner  om tillverkning eller användning av sådana hjälpmedel eller om  sådana metoder eller tekniker som är särskilt ägnade att  användas vid terroristbrott, särskilt allvarlig brottslighet  eller brott som avses i 6 §, i avsikt att instruktionerna ska  användas eller med vetskap om att de är avsedda att användas  för att begå eller på annat sätt medverka till sådan  brottslighet, eller
2. tar del av sådana instruktioner som avses i 1 i avsikt att  använda dem för att begå eller på annat sätt medverka till  terroristbrott, särskilt allvarlig brottslighet eller brott  som avses i 6 §.
Straffet är fängelse i högst tre år.
Om brottet är grovt, döms till fängelse i lägst ett och högst  sex år. Vid bedömningen av om brottet är grovt ska det  särskilt beaktas om gärningen
1. har avsett brottslighet som innefattar fara för flera  människoliv eller för egendom av särskild betydelse,
2. har ingått som ett led i en verksamhet som har bedrivits i  större omfattning, eller
3. på annat sätt har varit av särskilt farlig art.
Ringa fall utgör inte brott.
10 §
För resa för terrorism eller särskilt allvarlig  brottslighet döms den som reser eller påbörjar en resa till  ett annat land i avsikt att
1. begå eller på annat sätt medverka till terroristbrott,  särskilt allvarlig brottslighet eller brott som avses i 6 §  eller göra sig skyldig till förberedelse eller stämpling till  terroristbrott, särskilt allvarlig brottslighet eller brott  som avses i 6 §, eller
2. begå brott som avses i 4 a, 5 eller 9 §.
Straffet är fängelse i högst två år.
Ringa fall utgör inte brott.
Första stycket gäller inte den som är svensk medborgare och  som reser eller påbörjar en resa till Sverige.
Lag (2023:227)
.
11 §
Om skälet till att ett terroristbrott inte har  fullbordats endast är att det krav som följer av 4 § första  stycket 1 inte är uppfyllt, döms det till ansvar för försök  till terroristbrott enligt 23 kap. brottsbalken. För  förberedelse och stämpling till samt underlåtenhet att avslöja  eller förhindra terroristbrott samt för försök till brott som  avses i någon av 4 a-6 §§ döms det också till ansvar enligt  samma kapitel.
Lag (2023:227)
.
Försvårande omständighet
12 §
Om någon har begått ett brott enligt annan lag ska det  som en försvårande omständighet vid bedömningen av  straffvärdet, vid sidan av vad som gäller för varje särskild  brottstyp och enligt bestämmelserna i 29 kap. 2 §  brottsbalken, beaktas om brottet har begåtts med uppsåt att  främja brott som avses i någon av 4-10 §§.
Särskilda bestämmelser om förverkande
13 §
Förverkande av pengar eller annan egendom som har varit  föremål för brott som avses i 6 § eller försök till sådant  brott får ske hos gärningsmannen eller hos den som har  medverkat till brottet, även om egendomen tillhör någon annan.
Lag (2024:896)
.
14 §
Har upphävts genom
lag (2024:896)
.
15 §
Har upphävts genom
lag (2024:896)
.
16 §
Har upphävts genom
lag (2024:896)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.