Title: Upphandlingsförordning (2016:1162)
SFS Number: Svensk författningssamling 2016:1162
URL: https://www.riksdagen.se/sv/dokument-och-lagar/dokument/svensk-forfattningssamling/upphandlingsforordning-20161162_sfs-2016-1162/
Source Link: http://rkrattsbaser.gov.se/sfst?bet=2016:1162
Amendment Register Link: http://rkrattsbaser.gov.se/sfsr?bet=2016:1162
Ministry/Authority: Finansdepartementet OU
Issued: 2016-12-01
Metadata: {"Utfärdad": "2016-12-01", "Ändrad": "t.o.m. SFS 2023:543"}

==================================================

Upphandlingsförordning (2016:1162)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1162
Departement/myndighet
:   
Finansdepartementet OU
Utfärdad
:   
2016-12-01
Ändrad
:   
t.o.m. SFS 2023:543
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser som kompletterar
- lagen (2016:1145) om offentlig upphandling,
- lagen (2016:1146) om upphandling inom  försörjningssektorerna,
- lagen (2016:1147) om upphandling av koncessioner, och
- lagen (2011:1029) om upphandling på försvars- och  säkerhetsområdet.
Förordningen kompletterar även kommissionens  genomförandeförordning (EU) 2019/1780 av den 23 september 2019  om fastställande av standardformulär för offentliggörande av  meddelanden om offentlig upphandling och om upphävande av  genomförandeförordning (EU) 2015/1986 ("eForms").  Förordning (2023:543).
Annonsering av direktivstyrda upphandlingar
Publicering av annonser genom Europeiska unionens  publikationsbyrå
2 §
En annons om upphandling enligt 10 kap., 17 kap. 16 § och 
18 kap. 2 § lagen (2016:1145) om offentlig upphandling, 
10 kap., 16 kap. 16 § och 17 kap. 2 § lagen (2016:1146) om  upphandling inom försörjningssektorerna och 8 kap. och 14 kap. 
16 § lagen (2016:1147) om upphandling av koncessioner ska  skickas elektroniskt till Europeiska unionens publikationsbyrå  för publicering. Detsamma gäller för annonser om upphandlingar  av tjänster av sådant slag som anges i bilaga 2 till lagen om  offentlig upphandling och i bilaga 2 till lagen om upphandling  inom försörjningssektorerna, om värdet uppgår till minst det  tröskelvärde som avses i 5 kap. 1 § i samma lagar.
En annons enligt 8 kap. lagen (2011:1029) om upphandling på  försvars- och säkerhetsområdet ska skickas elektroniskt eller  på annat sätt till publikationsbyrån för publicering. Vid  förfarande med förkortade tidsfrister enligt 9 kap. 7 § samma  lag ska annonsen eller meddelandet skickas antingen med  elektroniska medel eller med telefax. Förordning (2021:1331).
Publicering av förhandsannonser på upphandlarprofil
3 §
Med upphandlarprofil avses en sammanställning av uppgifter  som är tillgängliga på internet och som innehåller information  om den upphandlande myndigheten eller enheten och dess  upphandlingar. Förordning (2020:565).
4 §
En upphandlande myndighet eller enhet får, i stället för  vad som anges i 2 §, publicera en förhandsannons enligt 
10 kap. 3 § lagen (2016:1145) om offentlig upphandling, 
10 kap. 3 § lagen (2016:1146) om upphandling inom  försörjningssektorerna eller 8 kap. 2 § lagen (2011:1029) om  upphandling på försvars- och säkerhetsområdet på myndighetens  eller enhetens upphandlarprofil. I sådant fall ska myndigheten  eller enheten skicka ett meddelande elektroniskt till  Europeiska unionens publikationsbyrå om detta.  Förhandsannonsen får inte publiceras på upphandlarprofilen  innan meddelandet har skickats till publikationsbyrån.
En förhandsannons som publiceras på upphandlarprofilen ska  innehålla en uppgift om vilken dag meddelandet om  publiceringen skickades till publikationsbyrån.
Förordning (2020:565).
Utformningen av annonser och förfarandet för annonsering
5 §
En annons eller ett meddelande som ska skickas till  Europeiska unionens publikationsbyrå ska utformas enligt  kommissionens genomförandeförordning (EU) 2019/1780. Även en  förhandsannons som en upphandlande myndighet eller enhet  publicerar på upphandlarprofilen ska utformas enligt samma  förordning.
En annons eller ett meddelande enligt lagen (2011:1029) om  upphandling på försvars- och säkerhetsområdet som skickas utan  användande av elektroniska medel ska begränsas till ca 
650 ord. Förordning (2023:543).
Innehåll i annonser för anbudsinfordran
5 a §
En annons om anbudsinfordran enligt 10 kap. 1 § lagen 
(2016:1145) om offentlig upphandling, 10 kap. 1 § lagen 
(2016:1146) om upphandling inom försörjningssektorerna eller 
8 kap. 1 § lagen (2016:1147) om upphandling av koncessioner  ska innehålla information
1. om kontraktets eller ramavtalets uppskattade värde vid  tidpunkten för annonsen om anbudsinfordran, och
2. om huruvida det i upphandlingen ställs krav på, anges  villkor om eller i övrigt tas hänsyn till
a) miljö,
b) sociala aspekter, såsom arbetsrättsliga villkor, eller
c) innovation.
Om det i upphandlingen tas sådana hänsyn som anges i första  stycket 2 a eller b ska det i annonsen även anges vilken typ  av hänsyn som tas. Förordning (2023:543).
5 b §
Vad som anges i 5 a § gäller även för annonser om  anbudsinfordringar av tjänster av sådant slag som anges i  bilaga 2 till lagen (2016:1145) om offentlig upphandling och i  bilaga 2 till lagen (2016:1146) om upphandling inom  försörjningssektorerna, om värdet uppgår till minst det  tröskelvärde som avses i 5 kap. 1 § i samma lagar.
En sådan annons ska även innehålla information om huruvida
1. upphandlingen avser ett kontrakt eller ett ramavtal,
2. upphandlingen avser inrättandet av ett dynamiskt  inköpssystem och i så fall systemets giltighetstid och om det  får användas av andra upphandlande myndigheter och enheter än  de som förtecknas i annonsen, och
3. en elektronisk auktion kommer att användas.
Om upphandlingen avser ett ramavtal, ska det i annonsen även  informeras om huruvida de kontrakt som grundar sig på  ramavtalet ska tilldelas med förnyad konkurrensutsättning.
Förordning (2023:543).
Anmälan om ändring i giltighetstid för ett dynamiskt  inköpssystem
6 §
En upphandlande myndighet eller enhet ska anmäla  ändringar i giltighetstiden för ett dynamiskt inköpssystem  genom att till Europeiska unionens publikationsbyrå skicka en  annons med användande av det standardformulär som skickades  när systemet inrättades. En ändring som innebär att systemet  avslutas ska anmälas till publikationsbyrån genom en  efterannons.
Första stycket gäller även vid ändringar i giltighetstiden  för ett kvalificeringssystem.
Språk
7 §
En upphandlande myndighet eller enhet får välja på vilket  eller vilka av Europeiska unionens språk en annons som  skickas till Europeiska unionens publikationsbyrå ska  publiceras. Om annonsen avser upphandling enligt lagen 
(2011:1029) om upphandling på försvars- och säkerhetsområdet  får myndigheten eller enheten dock välja endast ett av  unionens språk.
Endast den eller de publicerade språkversionerna ska gälla.
Bevis
8 §
En upphandlande myndighet eller enhet ska kunna visa  vilken dag en annons enligt 2 § eller ett meddelande enligt 4  eller 6 § har skickats till Europeiska unionens  publikationsbyrå.
Tidpunkt för offentliggörande av annonser på nationell nivå
9 §
En upphandlande myndighet eller enhet får inte publicera  en annons enligt 2 § första stycket i en annonsdatabas som är  registrerad enligt lagen (2019:668) om upphandlingsstatistik  eller offentliggöra innehållet i annonsen på något annat sätt,  innan den har publicerats av Europeiska unionens  publikationsbyrå. Myndigheten eller enheten får dock  offentliggöra innehållet, om den inte inom 48 timmar från det  att publikationsbyrån bekräftade att annonsen tagits emot har  fått någon underrättelse från publikationsbyrån om att  annonsen har publicerats.
En upphandlande myndighet eller enhet får inte publicera en  annons enligt 2 § andra stycket i en registrerad annonsdatabas  eller offentliggöra innehållet i annonsen på något annat sätt,  innan den har skickats till publikationsbyrån.
Andra stycket gäller inte efterannonsering enligt 8 kap. 3 §  första stycket lagen (2011:1029) om upphandling på försvars-  och säkerhetsområdet. Förordning (2020:565).
9 a §
En upphandlande myndighet eller enhet får inte  offentliggöra innehållet i en förhandsannons enligt 4 §, innan  det har publicerats på upphandlarprofilen.  Förordning (2020:565).
Innehåll i annonser som offentliggörs på nationell nivå
10 §
En annons som publiceras av en upphandlande myndighet  eller enhet i en annonsdatabas som är registrerad enligt lagen 
(2019:668) om upphandlingsstatistik eller offentliggörs  nationellt på något annat sätt, ska innehålla samma  information som har skickats till Europeiska unionens  publikationsbyrå enligt 2 § eller har publicerats på  upphandlarprofilen enligt 4 §. Annonsen ska även innehålla en  uppgift om vilken dag den skickades till publikationsbyrån  eller publicerades på upphandlarprofilen.  Förordning (2020:565).
Förhandsannons som används som anbudsinfordran
11 §
En förhandsannons som används som anbudsinfordran enligt 
10 kap. 2 § lagen (2016:1145) om offentlig upphandling eller 
10 kap. 2 § lagen (2016:1146) om upphandling inom  försörjningssektorerna ska skickas för publicering senast 
35 dagar men tidigast 12 månader före den dag då inbjudan att  bekräfta intresse skickas. Förhandsannonsen får avse en period  om längst 12 månader från den dag annonsen skickades.
Första stycket gäller även för förhandsannonser om  upphandlingar av tjänster av sådant slag som anges i bilaga 2  enligt 19 kap. 6 § lagen om offentlig upphandling och i  bilaga 2 enligt 19 kap. 6 § lagen om upphandling inom  försörjningssektorerna, om värdet uppgår till minst det  tröskelvärde som avses i 5 kap. 1 § i samma lagar.
Förordning (2021:1331).
11 a §
Den upphandlande myndigheten eller enheten ska i en  förhandsannons enligt 11 § första stycket ange
1. vilka varor, tjänster eller byggentreprenader kontraktet  kommer att omfatta, och
2. att kontraktet kommer att tilldelas genom selektivt  förfarande eller förhandlat förfarande utan någon ytterligare  annonsering och att intresserade leverantörer ska anmäla sitt  intresse.
I en förhandsannons enligt 11 § andra stycket ska det anges
1. vilken typ av tjänster kontrakten kommer att omfatta, och
2. att kontrakten kommer att tilldelas utan någon ytterligare  annonsering och att intresserade leverantörer ska anmäla sitt  intresse. Förordning (2021:1331).
Förhandsannons på försvars- och säkerhetsområdet
12 §
En förhandsannons enligt 8 kap. 2 § lagen (2011:1029) om  upphandling på försvars- och säkerhetsområdet ska så snart  det är möjligt skickas till Europeiska unionens  publikationsbyrå för publicering.
Den upphandlande myndigheten eller enheten ska i  förhandsannonsen ange
1. det totala beräknade värdet per varuområde, med hänvisning  till den CPV-nomenklatur som avses i 2 kap. 5 § lagen om  upphandling på försvars- och säkerhetsområdet, om  förhandsannonsen avser upphandling av varor,
2. det totala beräknade värdet av varje tjänstekategori som  anges i bilaga 2 (A-tjänster) till lagen, om förhandsannonsen  avser tjänster, och
3. väsentliga karakteristika för varje kontrakt eller  ramavtal, om förhandsannonsen avser byggentreprenader.
Innehåll i efterannonser
12 a §
En efterannons enligt 10 kap. 4 § lagen (2016:1145) om  offentlig upphandling, 10 kap. 5 § lagen (2016:1146) om  upphandling inom försörjningssektorerna och 8 kap. 6 § lagen 
(2016:1147) om upphandling av koncessioner ska innehålla  uppgifter om namn och organisationsnummer för den eller de som  har lämnat anbud eller ansökt om att lämna anbud i  upphandlingen.
Samma uppgifter ska lämnas i efterannonser enligt 19 kap. 7 §  lagen om offentlig upphandling och 19 kap. 7 § lagen om  upphandling inom försörjningssektorerna, om upphandlingen  avser tjänster av sådant slag som anges i bilaga 2 till  respektive lag och värdet uppgår till minst det tröskelvärde  som avses i 5 kap. 1 § samma lagar. Förordning (2023:543).
Efterannons enligt lagen om upphandling inom  försörjningssektorerna vid tjänstekontrakt som avser  forskning och utveckling
13 §
Vid efterannonsering enligt 10 kap. 5 § lagen 
(2016:1146) om upphandling inom försörjningssektorerna i  fråga om sådan tilldelning av ett tjänstekontrakt avseende  forskning och utveckling som enligt 6 kap. 9 § samma lag görs  utan föregående annonsering, får den upphandlande enheten i  stället för uppgifter om tjänsternas art och mängd ange att  kontraktet avser forsknings- och utvecklingstjänster.
Om en upphandlande enhet efter ett förfarande med annonsering  har tilldelat ett tjänstekontrakt som avser forskning och  utveckling, får uppgifterna i efterannonsen om tjänsternas  art och kvalitet begränsas, dock inte mer än att uppgifterna  är minst lika utförliga som i annonsen om upphandling.
Förordning (2020:565).
Annonsering av icke-direktivstyrda upphandlingar
Innehåll i annonser om anbudsinfordran
14 §
En annons om upphandling enligt 19 kap. 6 och 26 §§ lagen 
(2016:1145) om offentlig upphandling, 19 kap. 6 och 26 §§  lagen (2016:1146) om upphandling inom försörjningssektorerna  och 15 kap. 5 § lagen (2011:1029) om upphandling på försvars-  och säkerhetsområdet ska innehålla följande information:
1. den upphandlande myndighetens eller enhetens namn,  organisationsnummer och kontaktuppgifter,
2. en beskrivning av den upphandlande myndighetens eller  enhetens huvudsakliga verksamhet,
3. om den upphandlande myndigheten eller enheten är en  inköpscentral och om upphandlingen genomförs tillsammans med  eller på uppdrag av annan myndighet eller enhet,
4. vad som ska upphandlas samt huvudsaklig CPV-kod och  tilläggskod för CPV,
5. art samt omfattning eller mängd av det som ska upphandlas,
6. om upphandlingen avser ett kontrakt eller ett ramavtal,
7. om de kontrakt som grundar sig på ett ramavtal ska  tilldelas med förnyad konkurrensutsättning,
8. om annonsen avser inrättandet av ett dynamiskt inköpssystem  och i så fall systemets giltighetstid och om det får användas  av andra upphandlande myndigheter och enheter än de som  förtecknas i annonsen,
9. om en elektronisk auktion kommer att användas,
10. upphandlingens titel och en kortfattad beskrivning av  upphandlingen,
11. NUTS-kod för den huvudsakliga leveransplatsen,
12. datum för publicering av annonsen,
13. vilket upphandlingsförfarande som ska tillämpas,
14. hur en anbudsansökan eller ett anbud får lämnas,
15. den dag då en anbudsansökan eller ett anbud senast ska ha  kommit in,
16. hur länge ett anbud ska vara bindande,
17. kontraktets eller ramavtalets löptid,
18. kontraktets eller ramavtalets uppskattade värde vid  tidpunkten för annonsen om anbudsinfordran,
19. om det i upphandlingen ställs krav på, anges villkor om  eller i övrigt tas hänsyn till
a) miljö,
b) sociala aspekter, såsom arbetsrättsliga villkor, eller
c) innovation, och
20. om det tas sådana hänsyn som anges i 19 a eller b, vilken  typ av hänsyn som tas.
Annonsen får även innehålla de upplysningar i övrigt som är  relevanta.
Bestämmelserna i första och andra stycket gäller inte vid  upphandling av en tjänst av sådant slag som anges i bilaga 2  till lagen om offentlig upphandling eller i bilaga 2 till  lagen om upphandling inom försörjningssektorerna.
Förordning (2023:543).
14 a §
En förhandsannons enligt 15 kap. 5 § första stycket  lagen (2016:1147) om upphandling av koncessioner ska innehålla  följande information:
1. den upphandlande myndighetens eller enhetens namn,  organisationsnummer och kontaktuppgifter,
2. en beskrivning av den upphandlande myndighetens eller  enhetens huvudsakliga verksamhet,
3. vad som ska upphandlas samt huvudsaklig CPV-kod och  tilläggskod för CPV,
4. upphandlingens titel och en kortfattad beskrivning av  upphandlingen, och
5. datum för publicering av annonsen.
En annons enligt första stycket får även innehålla de  upplysningar i övrigt som är relevanta. Förordning (2020:565).
Innehåll i en annons om avsikt att tilldela kontrakt genom  direktupphandling
14 b §
En annons enligt 19 a kap. 9 § lagen (2016:1145) om  offentlig upphandling, 19 a kap. 8 § lagen (2016:1146) om  upphandling inom försörjningssektorerna och 15 a kap. 7 §  lagen (2011:1029) om upphandling på försvars- och  säkerhetsområdet ska innehålla följande information:
1. den upphandlande myndighetens eller enhetens namn,  organisationsnummer och kontaktuppgifter,
2. vad som ska upphandlas och värdet av kontraktet,
3. namn, organisationsnummer och kontaktuppgifter avseende den  eller de som har tilldelats kontraktet, och
4. skälen till att upphandlingen inte har annonserats.
En annons enligt första stycket får även innehålla de  upplysningar i övrigt som är relevanta. Förordning (2021:1331).
Innehåll i efterannonser
14 c §
En efterannons enligt 19 kap. 7 § och 19 a kap. 13 §  lagen (2016:1145) om offentlig upphandling, 19 kap. 7 § och 
19 a kap. 12 § lagen (2016:1146) om upphandling inom  försörjningssektorerna, 15 kap. 5 § tredje stycket lagen 
(2016:1147) om upphandling av koncessioner och 15 kap. 6 § och 
15 a kap. 11 § lagen (2011:1029) om upphandling på försvars-  och säkerhetsområdet ska innehålla följande information:
1. den upphandlande myndighetens eller enhetens namn,  organisationsnummer och kontaktuppgifter,
2. tidpunkten för ingående av kontraktet eller ramavtalet,
3. vad som har upphandlats samt huvudsaklig CPV-kod och  tilläggskod för CPV,
4. NUTS-kod för den huvudsakliga leveransplatsen,
5. namn, organisationsnummer och kontaktuppgifter för den  eller de som har tilldelats kontraktet eller ramavtalet,
6. om det är sannolikt att underleverantörer kommer att  användas för utförande av kontraktet,
7. det uppskattade värdet av kontraktet eller ramavtalet vid  tidpunkten för efterannonsen,
8. hur många anbud som har lämnats i upphandlingen, och
9. namn och organisationsnummer för den eller de som har  lämnat anbud eller ansökt om att lämna anbud i upphandlingen  utan att ha tilldelats kontraktet eller ramavtalet.
En annons enligt första stycket får även innehålla de  upplysningar i övrigt som är relevanta.
Första stycket 6 gäller inte efterannonser enligt 15 kap. 5 §  tredje stycket lagen om upphandling av koncessioner, och  första stycket 9 gäller inte efterannonser enligt 15 kap. 6 §  och 15 a kap. 11 § lagen om upphandling på försvars- och  säkerhetsområdet.
Bestämmelserna i första och andra stycket gäller inte vid  upphandling av en tjänst av sådant slag som anges i bilaga 2  till lagen om offentlig upphandling eller i bilaga 2 till  lagen om upphandling inom försörjningssektorerna, om värdet av  upphandlingen uppgår till minst det tröskelvärde som avses i 
5 kap. 1 § i samma lagar. Förordning (2023:543).
Begränsningar i skyldigheten att offentliggöra uppgifter i en  annons
14 d §
En upphandlande myndighets eller enhets skyldighet att  offentliggöra uppgifter i en annons enligt 14, 14 a och 
14 c §§ gäller inte sådana uppgifter som
1. omfattas av sekretess eller tystnadsplikt enligt lag, eller
2. är säkerhetsskyddsklassificerade enligt  säkerhetsskyddslagen (2018:585) eller vars offentliggörande  kan medföra en risk för att säkerhetskänslig verksamhet enligt  samma lag skadas. Förordning (2020:565).
Säkerhetsanordning för utrustning för elektronisk mottagning  av handlingar
15 §
Säkerhetsanordningarna enligt 12 kap. 8 § lagen 
(2016:1145) om offentlig upphandling, 12 kap. 8 § lagen 
(2016:1146) om upphandling inom försörjningssektorerna och 10  kap. 8 § lagen (2016:1147) om upphandling av koncessioner ska  även vara utformade så att det kan säkerställas att endast  behöriga personer får bestämma datum för när insända  uppgifter ska göras tillgängliga och efter det datumet  bevilja tillgång till uppgifterna.
Säkerhetsanordningarna enligt 10 kap. 3 § lagen (2011:1029)  om upphandling på försvars- och säkerhetsområdet ska
1. göra det möjligt att få fram en exakt tidpunkt när  handlingarna togs emot,
2. inom rimliga gränser säkerställa att ingen har tillgång  till de uppgifter som överförts elektroniskt innan angivna  tidsfrister för olika åtgärder har löpt ut,
3. säkerställa att det finns system som innebär att det går  att få del av samtliga eller en del av de insända uppgifterna  i en upphandling eller projekttävling bara om de personer som  är behöriga agerar samtidigt, och
4. säkerställa att insända uppgifter inte är tillgängliga  förrän efter ett bestämt datum.
Innehåll i individuella rapporter och protokoll
Individuella rapporter vid offentlig upphandling
16 §
En individuell rapport ska, utöver det som anges i 12  kap. 16 § lagen (2016:1145) om offentlig upphandling,  innehålla uppgifter om
1. den upphandlande myndighetens namn och adress samt  föremålet för och värdet av kontraktet, ramavtalet eller det  dynamiska inköpssystemet,
2. namnen på de utvalda anbudssökandena eller anbudsgivarna  och skälen till att de valts,
3. namnen på de anbudssökande eller anbudsgivare som inte  godtagits och skälen till det,
4. namnet på den leverantör som tilldelats kontraktet och  skälen till att den anbudsgivarens anbud valts,
5. hur stor del av fullgörandet av kontraktet eller  ramavtalet som leverantören avser att lägga ut på någon  annan, om det är känt, och
6. namn på eventuella underleverantörer.
Om den upphandlande myndigheten har beslutat att inte  tilldela kontrakt, ingå ramavtal eller inrätta ett dynamiskt  inköpssystem, ska rapporten innehålla skälen för detta.
Om uppgifterna i första och andra stycket framgår av  efterannonsen enligt 10 kap. 4 § lagen om offentlig  upphandling, får den upphandlande myndigheten i stället  hänvisa till den.
Protokoll vid upphandling på försvars- och säkerhetsområdet
17 §
Protokoll ska, utöver det som anges i 10 kap. 12 § lagen 
(2011:1029) om upphandling på försvars- och säkerhetsområdet,  innehålla uppgifter om
1. den upphandlande myndighetens eller enhetens namn och  adress samt föremålet för och värdet av kontraktet eller  ramavtalet,
2. namnen på de utvalda anbudssökandena eller anbudsgivarna  och skälen till att de valts,
3. namnen på de anbudssökande eller anbudsgivare som inte  godtagits och skälen till det, och
4. namnet på den leverantör som tilldelats kontraktet, skälen  till att hans eller hennes anbud valts och, om det är känt,  uppgift om hur stor del av fullgörandet av kontraktet eller  ramavtalet som leverantören avser att lägga ut på någon  annan.
Om den upphandlande myndigheten eller enheten har beslutat  att inte tilldela kontrakt eller ingå ramavtal, ska rapporten  innehålla skälen för detta.
Allmänna förvaltningsdomstolars underrättelseskyldighet
18 §
En allmän förvaltningsdomstol ska till Konkurrensverket  skicka en dom eller ett slutligt beslut i ett mål om  överprövning enligt lagen (2016:1145) om offentlig  upphandling, lagen (2016:1146) om upphandling inom  försörjningssektorerna, lagen (2016:1147) om upphandling av  koncessioner och lagen (2011:1029) om upphandling på försvars-  och säkerhetsområdet. Förordning (2020:565).
Övergångsbestämmelser
2023:543
Denna förordning träder i kraft den 25 oktober 2023 i fråga om 
1 och 5 §§ och i övrigt den 1 januari 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.