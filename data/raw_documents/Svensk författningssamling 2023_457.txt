Title: Lag (2023:457) om behandling av personuppgifter vid Utbetalningsmyndigheten
SFS Number: Svensk författningssamling 2023:457
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023457-om-behandling-av-personuppgifter_sfs-2023-457/
Source Link: http://rkrattsbaser.gov.se/sfst?bet=2023:457
Amendment Register Link: http://rkrattsbaser.gov.se/sfsr?bet=2023:457
Ministry/Authority: Finansdepartementet
Issued: 2023-06-22
Metadata: {"Utfärdad": "2023-06-22"}

==================================================

Lag (2023:457) om behandling av personuppgifter vid Utbetalningsmyndigheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:457
Departement/myndighet
:   
Finansdepartementet
Utfärdad
:   
2023-06-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Transaktionskontoregistret
3 kap. Uppgiftssamlingen för dataanalyser och urval
4 kap. Längsta tid som personuppgifter får behandlas
1 kap. Allmänna bestämmelser
Lagens innehåll
1 §
Denna lag innehåller bestämmelser om  Utbetalningsmyndighetens behandling av personuppgifter.
Lagens tillämpningsområde
2 §
Denna lag tillämpas vid behandlingen av personuppgifter  vid Utbetalningsmyndigheten i dess verksamhet med att  administrera systemet med transaktionskonto och att förebygga,  förhindra och upptäcka felaktiga utbetalningar från  välfärdssystemen.
Lagen gäller endast om behandlingen är helt eller delvis  automatiserad eller om personuppgifterna ingår i eller kommer  att ingå i ett register.
Bestämmelserna i 6-8, 10 och 11 §§ samt 2-4 kap. gäller även  vid behandling av uppgifter om avlidna.
Förhållandet till annan reglering
3 §
Denna lag kompletterar Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av personuppgifter  och om det fria flödet av sådana uppgifter och om upphävande  av direktiv 95/46/EG (allmän dataskyddsförordning), här  benämnd EU:s dataskyddsförordning.
Vid behandlingen av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
Rätten att göra invändningar
4 §
Artikel 21.1 i EU:s dataskyddsförordning om rätten att  göra invändningar gäller inte vid sådan behandling som är  tillåten enligt denna lag eller föreskrifter som har meddelats  i anslutning till lagen.
Personuppgiftsansvar
5 §
Utbetalningsmyndigheten är personuppgiftsansvarig för den  behandling av personuppgifter som myndigheten utför enligt  denna lag.
Ändamål
6 §
Utbetalningsmyndigheten får behandla personuppgifter om  det är nödvändigt för att kunna utföra sina uppgifter att
1. administrera ett system med transaktionskonto, och
2. förebygga, förhindra och upptäcka felaktiga utbetalningar  från välfärdssystemen.
Regeringen kan med stöd av 8 kap. 7 § regeringsformen meddela  föreskrifter om begränsningar av ändamålen i första stycket.
7 §
Personuppgifter som behandlas enligt 6 § får också  behandlas för att fullgöra uppgiftslämnande som sker i  överensstämmelse med lag eller förordning.
8 §
Personuppgifter som behandlas enligt 6 § får behandlas  även för andra ändamål, under förutsättning att uppgifterna  inte behandlas på ett sätt som är oförenligt med de ändamål  som uppgifterna samlades in för.
Känsliga personuppgifter
9 §
Personuppgifter som avses i artikel 9.1 i EU:s  dataskyddsförordning (känsliga personuppgifter) får behandlas,  om det är nödvändigt med hänsyn till ändamålet med  behandlingen.
Sökbegränsningar
10 §
Det är förbjudet att utföra sökningar i syfte att få fram  ett urval av personer grundat på känsliga personuppgifter  eller personuppgifter som avses i artikel 10 i EU:s  dataskyddsförordning (fällande domar i brottmål och  lagöverträdelser som innefattar brott).
Förbudet omfattar inte sökningar i syfte att få fram ett urval  grundat på sådan uppgift om hälsa som hänför sig till en  förmån eller ett stöd. Det omfattar inte heller sökningar i en  viss handling.
Tillgång till personuppgifter
11 §
Tillgången till personuppgifter ska begränsas till det  som var och en behöver för att kunna fullgöra sina  arbetsuppgifter.
Åtkomsten till personuppgifter ska kontrolleras och följas upp  regelbundet.
Elektroniskt utlämnande av personuppgifter
12 §
Personuppgifter får lämnas ut elektroniskt, dock inte  genom direktåtkomst.
2 kap. Transaktionskontoregistret
1 §
För att administrera systemet med transaktionskonto ska  det finnas en uppgiftssamling, benämnd  transaktionskontoregistret.
2 §
I transaktionskontoregistret får sådana uppgifter  behandlas som behövs för att administrera systemet med  transaktionskonto.
Regeringen kan med stöd av 8 kap. 7 § regeringsformen meddela  föreskrifter om vilka uppgifter som får behandlas i registret.
3 kap. Uppgiftssamlingen för dataanalyser och urval
1 §
För att göra dataanalyser och urval, i syfte att  förebygga, förhindra och upptäcka felaktiga utbetalningar från  välfärdssystemen, ska det vid Utbetalningsmyndigheten finnas  en uppgiftssamling, benämnd uppgiftssamlingen för dataanalyser  och urval.
2 §
Endast de personuppgifter som behövs för att göra  dataanalyser och urval får behandlas i uppgiftssamlingen.  Personuppgifterna som behandlas för att göra dataanalyser och  urval får inte behandlas någon annanstans än i  uppgiftssamlingen.
Regeringen kan med stöd av 8 kap. 7 § regeringsformen meddela  föreskrifter om vilka uppgifter som får behandlas i  uppgiftssamlingen.
3 §
Sökning och annan behandling i uppgiftssamlingen för  dataanalyser och urval ska genomföras med respekt för  enskildas personliga integritet.
4 §
Metoder för att ta fram urval och de sökbegrepp som  används vid sökningar i uppgiftssamlingen ska dokumenteras på  ett sådant sätt att de kan kontrolleras i efterhand.  Utbetalningsmyndigheten ska regelbundet följa upp de sökningar  som har gjorts i uppgiftssamlingen.
4 kap. Längsta tid som personuppgifter får behandlas
Allmän bestämmelse
1 §
Personuppgifter får inte behandlas under längre tid än vad  som behövs med hänsyn till ändamålet med behandlingen, dock  som längst den tid som följer av 2 och 3 §§.
Uppgifter i transaktionskontoregistret
2 §
Personuppgifter som behandlas i transaktionskontoregistret  får inte behandlas längre än tio år efter utgången av det år  då betalningsuppdraget för den utbetalning som uppgifterna  hänför sig till registrerades.
Uppgifter för fördjupad granskning
3 §
Personuppgifter som behandlas vid en fördjupad granskning  enligt lagen (2023:455) om Utbetalningsmyndighetens granskning  av utbetalningar får inte behandlas längre än två år efter  utgången av det år då den fördjupade granskningen avslutades.
Rätt att meddela föreskrifter och beslut
4 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om att personuppgifter som avses i 1-3 §§ får  behandlas under viss tid eller att sådana uppgifter får  fortsätta att behandlas för arkivändamål av allmänt intresse,  vetenskapliga eller historiska forskningsändamål eller  statistiska ändamål.
5 §
Den myndighet som regeringen bestämmer får också i det  enskilda fallet besluta om sådan behandling som avses i 4 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.