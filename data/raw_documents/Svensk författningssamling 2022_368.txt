Title: Lag (2022:368) om nationella järnvägssystem
SFS Number: Svensk författningssamling 2022:368
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022368-om-nationella-jarnvagssystem_sfs-2022-368/
Source Link: http://rkrattsbaser.gov.se/sfst?bet=2022:368
Amendment Register Link: http://rkrattsbaser.gov.se/sfsr?bet=2022:368
Ministry/Authority: Landsbygds- och infrastrukturdepartementet RSIB TM
Issued: 2022-04-28
Metadata: {"Utfärdad": "2022-04-28"}

==================================================

Lag (2022:368) om nationella järnvägssystem
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:368
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2022-04-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Säkerhetsansvar och säkerhetskrav
3 kap. Godkännande av järnvägsinfrastruktur och fordon
4 kap. Tillstånd för järnvägsföretag och  infrastrukturförvaltare
5 kap. Tillsyn
6 kap. Ordning
7 kap. Sanktionsavgift
8 kap. Straff
9 kap. Överklagande
Övergångsbestämmelser
1 kap. Inledande bestämmelser
Lagens syfte och innehåll
1 §
Denna lag innehåller bestämmelser om järnvägssäkerhet och  tekniska krav i fråga om nationella järnvägssystem. Syftet med  lagen är att upprätthålla och utveckla järnvägssäkerheten.
2 §
Bestämmelserna i lagen avser
- inledande bestämmelser (1 kap.),
- säkerhetsansvar och säkerhetskrav (2 kap.),
- godkännande av järnvägsinfrastruktur och fordon (3 kap.),
- tillstånd för järnvägsföretag och infrastrukturförvaltare 
(4 kap.),
- tillsyn (5 kap.),
- ordning (6 kap.),
- sanktionsavgift (7 kap.),
- straff (8 kap.), och
- överklagande (9 kap.).
Lagens tillämpningsområde
3 §
Denna lag ska tillämpas på järnvägssystem i den  utsträckning de inte omfattas av järnvägstekniklagen 
(2022:366) eller järnvägssäkerhetslagen (2022:367).
Lagen ska inte tillämpas på tunnelbana och spårväg. I lagen 
(1990:1157) om säkerhet vid tunnelbana och spårväg finns  bestämmelser om tunnelbana och spårväg.
Tillsynsmyndighet
4 §
Den myndighet som regeringen bestämmer 
(tillsynsmyndigheten) ska utöva tillsyn, pröva ansökningar om  godkännande och tillstånd och utföra andra uppgifter enligt  vad som framgår av denna lag.
Ord och uttryck i lagen
5 §
I lagen avses med
EES: Europeiska ekonomiska samarbetsområdet,
fordon: ett järnvägsfordon som är utformat för trafikering av  järnvägsnät,
infrastrukturförvaltare: den som förvaltar  järnvägsinfrastruktur och driver anläggningar som hör till  infrastrukturen,
järnvägsföretag: den som tillhandahåller dragkraft och utför  järnvägstrafik,
järnvägsinfrastruktur: spår-, signal- och  säkerhetsanläggningar avsedda för järnvägstrafik,  trafikledningsanläggningar, anordningar för elförsörjning av  trafiken samt övriga fasta anordningar som behövs för  anläggningarnas bestånd, drift eller brukande.
Bemyndiganden
6 §
Regeringen eller den myndighet som regeringen bestämmer  får meddela föreskrifter om undantag från lagens  tillämpningsområde.
7 §
Regeringen eller den myndighet som regeringen bestämmer  får meddela föreskrifter om avgifter för tillsyn, registrering  och ärendehandläggning enligt denna lag och föreskrifter som  har meddelats i anslutning till lagen.
2 kap. Säkerhetsansvar och säkerhetskrav
Säkerhetsansvar
1 §
Infrastrukturförvaltare och järnvägsföretag ansvarar för  en säker drift i ett järnvägssystem.
Säkerhetsstyrningssystem
2 §
Infrastrukturförvaltare och järnvägsföretag ska ha ett  säkerhetsstyrningssystem. Ett sådant system utgörs av den  organisation som införts och de åtgärder och förfaranden som  fastställts för att säkerställa en säker drift.  Säkerhetsstyrningssystemet ska dokumenteras.
3 §
Ett säkerhetsstyrningssystem ska utformas så att  infrastrukturförvaltare och järnvägsföretag kan hantera de  risker som deras verksamhet kan ge upphov till. I  säkerhetsstyrningssystemet ska också de risker som uppstår i  samband med verksamhet som bedrivs av andra beaktas.
Riskkontroll
4 §
Infrastrukturförvaltare och järnvägsföretag ska genomföra  riskkontroll. Om en risk avser flera infrastrukturförvaltare  eller järnvägsföretag, ska de genomföra riskkontroll i  samarbete med varandra.
Krav på järnvägsmateriel
5 §
Järnvägsinfrastruktur, fordon och annan materiel i ett  järnvägssystem ska vara av sådan beskaffenhet att skador till  följd av verksamhet som bedrivs i järnvägssystemet förebyggs.
Krav på anställda och andra som anlitas i en  infrastrukturförvaltares eller ett järnvägsföretags verksamhet
6 §
Anställda i en infrastrukturförvaltares eller ett  järnvägsföretags verksamhet ska ha god kännedom om de  förhållanden, föreskrifter och villkor som gäller för  verksamheten och som berör deras arbetsuppgifter.
Säkerhetskritiska arbetsuppgifter får utföras endast av den  som med hänsyn till yrkeskunnande, hälsotillstånd och  personliga förhållanden i övrigt är lämplig.
Infrastrukturförvaltare och järnvägsföretag ska ställa krav på  att de som anlitas av infrastrukturförvaltaren eller  järnvägsföretaget, i andra fall än som avses i första stycket,  uppfyller kraven enligt första och andra styckena. Den som  anlitas ska ställa motsvarande krav på någon som denne anlitar  i sin tur.
7 §
En infrastrukturförvaltare eller ett järnvägsföretag får  inte tilldela någon säkerhetskritiska arbetsuppgifter utan att  denne har genomgått en läkarundersökning som visar att  hälsoskäl inte utgör hinder mot att utföra arbetsuppgifterna.
Den som har säkerhetskritiska arbetsuppgifter ska regelbundet  och i övrigt vid behov genomgå läkarundersökning.
Den som inte följer skyldigheten att genomgå läkarundersökning  får av en infrastrukturförvaltare eller ett järnvägsföretag  fråntas säkerhetskritiska arbetsuppgifter.
Rapportering av olyckor
8 §
Infrastrukturförvaltare och järnvägsföretag ska rapportera  till tillsynsmyndigheten om det vid användningen av ett fordon  inträffar en olycka som medför att minst en person avlider  eller att minst fem personer blir allvarligt skadade. Detsamma  gäller om fordonet, järnvägsinfrastrukturen, egendom som inte  transporteras med fordonet eller miljön får omfattande skador.
Infrastrukturförvaltare och järnvägsföretag ska även  rapportera till tillsynsmyndigheten om det uppkommit allvarlig  fara för en olycka enligt första stycket. Detsamma gäller när  något annat har hänt som kan bero på ett väsentligt fel hos  ett fordon eller infrastrukturen eller på någon annan  väsentlig brist i säkerhetshänseende.
Årlig säkerhetsrapport
9 §
Infrastrukturförvaltare och järnvägsföretag ska årligen  till tillsynsmyndigheten ge in en säkerhetsrapport om det  närmast föregående kalenderåret.
Bemyndiganden
10 §
Regeringen eller den myndighet som regeringen bestämmer  får meddela föreskrifter om
1. säkerhetsstyrningssystem,
2. riskkontroll,
3. lämplighetskrav i fråga om kunskap, hälsa och personliga  förhållanden i övrigt för att få utföra säkerhetskritiska  arbetsuppgifter,
4. att händelser som är av betydelse för järnvägssäkerheten  ska rapporteras i andra fall än de som anges i 8 §, och
5. undantag från kravet att ge in en årlig säkerhetsrapport.
3 kap. Godkännande av järnvägsinfrastruktur och fordon
Godkännande för att ta i bruk
Grundläggande krav
1 §
Järnvägsinfrastruktur och fordon får tas i bruk endast  efter godkännande av tillsynsmyndigheten. Detsamma gäller när  godkänd järnvägsinfrastruktur eller ett godkänt fordon ska tas  i bruk efter en väsentlig ombyggnad.
Krav för godkännande
2 §
Ett godkännande enligt 1 § ska beviljas om sökanden visar  att järnvägsinfrastrukturen eller fordonet har utformats och  byggts på ett sådant sätt att föreskrivna krav på säkerhet är  uppfyllda.
Tillfälligt godkännande
3 §
Tillsynsmyndigheten får bevilja ett tillfälligt  godkännande för järnvägsinfrastruktur eller ett fordon, om
1. tillräckliga krav på säkerhet är uppfyllda med beaktande av  de villkor som kan meddelas enligt 4 §, och
2. det behövs som ett led i bedömningen av om kraven för  godkännande enligt 2 § är uppfyllda.
Villkor
4 §
Ett godkännande enligt 1 eller 3 § får förenas med de  villkor som behövs.
Villkor enligt första stycket får ändras eller meddelas även  efter det att godkännandet har meddelats.
Om järnvägsinfrastruktur eller ett fordon som omfattas av ett  godkännande enligt 1 eller 3 § ändras och ändringen påverkar  förhållanden som reglerats i villkor, ska ändringen anmälas  till tillsynsmyndigheten.
Tredjepartsgranskning
En utomstående granskares bedömning
5 §
Tillsynsmyndigheten får i ett ärende om godkännande enligt  detta kapitel kräva att sökanden anlitar en utomstående  granskare som är godkänd av tillsynsmyndigheten. Den  utomstående granskaren ska granska ansökan i de avseenden och  i den utsträckning som tillsynsmyndigheten bestämmer.
Tystnadsplikt
6 §
En utomstående granskare och dess personal får inte  obehörigen föra vidare eller utnyttja uppgifter som den  sökande i samband med ansökan om godkännande tillhandahåller  om affärs- eller driftsförhållanden eller tekniska  förhållanden. Tystnadsplikten gäller dock inte i förhållande  till tillsynsmyndigheten.
I det allmännas verksamhet tillämpas i stället offentlighets-  och sekretesslagen (2009:400).
Återkallelse av godkännande
7 §
Tillsynsmyndigheten får återkalla ett godkännande enligt  detta kapitel om förutsättningarna för godkännandet inte  längre uppfylls.
Skyldigheter innan ett fordon används
Registrering i fordonsregister
8 §
Innan ett fordon får tas i bruk ska det registreras i ett  fordonsregister som förs av tillsynsmyndigheten eller i ett  annat register som tillsynsmyndigheten bestämmer. Registrering  sker på begäran av fordonsinnehavaren.
Fordonsnummer och märkning av fordon
9 §
I samband med registrering enligt 8 § ska  tillsynsmyndigheten tilldela fordonet ett fordonsnummer eller  en annan beteckning och föra in numret och beteckningen i  registret. Fordonsinnehavaren ska märka fordonet med numret  eller beteckningen.
Bemyndiganden
10 §
Regeringen eller den myndighet som regeringen bestämmer  får meddela föreskrifter om
1. vad som utgör en väsentlig ombyggnad enligt 1 §,
2. de krav som anges i 2 §,
3. tillsynsmyndighetens möjligheter att bevilja tillfälliga  godkännanden i andra fall än de som anges i 3 §,
4. krav för godkännande av en utomstående granskare enligt 
5 §,
5. undantag från krav på registrering enligt 8 §, och
6. undantag från krav på märkning enligt 9 §.
4 kap. Tillstånd för järnvägsföretag och  infrastrukturförvaltare
Nationellt trafiksäkerhetstillstånd för järnvägsföretag
Krav på nationellt trafiksäkerhetstillstånd
1 §
Ett järnvägsföretag ska ha ett nationellt  trafiksäkerhetstillstånd. Ett sådant tillstånd utfärdas av  tillsynsmyndigheten.
Första stycket tillämpas inte i fråga om järnvägsföretag som  har ett gemensamt säkerhetsintyg enligt 3 kap.  järnvägssäkerhetslagen (2022:367). Ett nationellt  trafiksäkerhetstillstånd krävs dock för verksamhet på  järnvägsnät som avses i 1 kap. 4 § 2 järnvägssäkerhetslagen.
Krav för utfärdande av ett nationellt trafiksäkerhetstillstånd
2 §
Ett nationellt trafiksäkerhetstillstånd ska beviljas ett  järnvägsföretag som
1. har sin hemvist eller sitt säte inom EES eller i Schweiz,
2. uppfyller kraven i 2 kap. 2-7 §§ och föreskrifter som har  meddelats i anslutning till dessa paragrafer, och
3. har en försäkring eller motsvarande som täcker den  skadeståndsskyldighet som kan uppkomma till följd av  järnvägsverksamheten.
Tillsynsmyndigheten får anpassa kraven i första stycket 2 och 
3 till arten och omfattningen av järnvägsföretagets  verksamhet. I tillståndet ska tillsynsmyndigheten ange hur  kraven har anpassats och för vilken verksamhet tillståndet  gäller.
Villkor
3 §
Ett nationellt trafiksäkerhetstillstånd får förenas med de  villkor som behövs.
Ett sådant villkor får meddelas även under tillståndets  giltighetstid.
Nationellt infrastrukturtillstånd för infrastrukturförvaltare
Krav på nationellt infrastrukturtillstånd
4 §
En infrastrukturförvaltare ska ha ett nationellt  infrastrukturtillstånd. Ett sådant tillstånd utfärdas av  tillsynsmyndigheten.
Krav för utfärdande av ett nationellt infrastrukturtillstånd
5 §
Ett nationellt infrastrukturtillstånd ska beviljas en  infrastrukturförvaltare som
1. har sin hemvist eller sitt säte inom EES eller i Schweiz,
2. uppfyller kraven i 2 kap. 2-7 §§ och föreskrifter som har  meddelats i anslutning till dessa paragrafer, och
3. har tillräckliga ekonomiska förutsättningar att förvalta  infrastrukturen och driva de anläggningar som hör till  infrastrukturen.
Tillsynsmyndigheten får anpassa kraven i första stycket 2 och 
3 till arten och omfattningen av infrastrukturförvaltarens  verksamhet. I tillståndet ska tillsynsmyndigheten ange hur  kraven har anpassats och för vilken verksamhet tillståndet  gäller.
Villkor
6 §
Ett nationellt infrastrukturtillstånd får förenas med de  villkor som behövs.
Ett sådant villkor får meddelas även under tillståndets  giltighetstid.
Uppdatering och anmälningsskyldighet
Uppdatering
7 §
En uppdatering av ett tillstånd enligt detta kapitel krävs  om ett järnvägsföretags eller en infrastrukturförvaltares  verksamhet förändras på ett väsentligt sätt.
Tillsynsmyndigheten får kräva att ett tillstånd uppdateras med  anledning av väsentliga förändringar i föreskrifter om  järnvägssäkerhet.
Anmälningsskyldighet
8 §
En innehavare av tillstånd enligt detta kapitel är skyldig  att till tillsynsmyndigheten anmäla förändringar som kan  föranleda en uppdatering enligt 7 § första stycket.
Återkallelse av tillstånd
9 §
Tillsynsmyndigheten får återkalla ett beslut enligt detta  kapitel, om
1. förutsättningarna för tillståndet inte längre uppfylls,
2. tillståndshavaren inte fullgör sina skyldigheter enligt  denna lag eller föreskrifter som har meddelats i anslutning  till lagen, eller
3. tillståndshavaren inte har bedrivit verksamhet som omfattas  av tillståndet under minst ett år.
Bemyndiganden
10 §
Regeringen eller den myndighet som regeringen bestämmer  får meddela föreskrifter om
1. försäkring eller motsvarande enligt 2 § första stycket 3,
2. vad som avses med tillräckliga ekonomiska förutsättningar  enligt 5 § första stycket 3, och
3. uppdatering av ett tillstånd enligt 7 § första stycket.
5 kap. Tillsyn
Allmänna bestämmelser om tillsyn
1 §
Tillsynsmyndigheten ska utöva tillsyn över att  infrastrukturförvaltare och järnvägsföretag följer denna lag  och de föreskrifter och beslut som har meddelats i anslutning  till lagen.
För tillsyn över elektriska anläggningar finns särskilda  bestämmelser i elsäkerhetslagen (2016:732).
2 §
Tillsynsmyndigheten har rätt att av den som bedriver  verksamhet som omfattas av lagen på begäran få
1. sådana upplysningar och ta del av sådana handlingar som  behövs för tillsynen och för bedömning av ansökningar om  godkännanden eller tillstånd och för klart definierade  statistiska ändamål,
2. tillträde till anläggningar, fordon och annan materiel,  områden, lokaler och andra utrymmen, dock inte bostäder, som  har anknytning till den verksamhet som berörs, och
3. tillgång till nödvändig personal, materiel eller liknande  utan kostnad vid prov av materiel.
Polismyndigheten ska lämna den hjälp som behövs för tillsynen.
Tillsynsmyndigheten får begära verkställighet hos  Kronofogdemyndigheten av ett beslut som gäller åtgärder enligt  första stycket. Då gäller bestämmelserna i utsökningsbalken om  verkställighet av förpliktelser som inte avser  betalningsskyldighet, avhysning eller avlägsnande.
Förelägganden
3 §
Tillsynsmyndigheten får besluta de förelägganden som  behövs för att denna lag eller de föreskrifter eller beslut  som har meddelats i anslutning till lagen ska följas.
Ett föreläggande får förenas med vite.
Om någon har påförts konkurrensskadeavgift enligt 3 kap. 5 §  konkurrensskadelagen (2008:579) eller dömts att betala vite  enligt 6 kap. 2 § samma lag, får vite enligt denna lag inte  dömas ut för samma förfarande.
Rapporteringsskyldighet
4 §
En fordonsinnehavare ska till tillsynsmyndigheten lämna de  uppgifter som behövs för att föra ett sådant register över  fordon som avses i 3 kap. 8 § och anmäla de förändringar som  kräver ändringar i registret.
6 kap. Ordning
Förbud mot att beträda ett spårområde
1 §
Ingen får beträda ett spårområde utan  infrastrukturförvaltarens eller ett järnvägsföretags  tillstånd, utom på platser som det klart framgår att  allmänheten har tillgång till.
Förbud mot intag av alkoholdrycker
2 §
Alkoholdrycker och alkoholdrycksliknande preparat som  avses i 1 kap. 5 och 10 a §§ alkohollagen (2010:1622) får inte  intas inom ett järnvägssystem som omfattas av denna lag.  Förbudet gäller inte intag av drycker eller preparat vid  tillåten servering och inte heller om ett järnvägsföretag  eller en infrastrukturförvaltare för ett särskilt fall har  medgett intaget.
Hur ordning och säkerhet upprätthålls
3 §
En befattningshavare i säkerhets- eller ordningstjänst hos  en infrastrukturförvaltare eller ett järnvägsföretag får från  järnvägsinfrastrukturen eller ett fordon avlägsna den som  överträder förbudet i 1 §, den som uppträder berusad eller  stör ordningen och den som genom sitt uppträdande utgör en  risk för säkerheten i järnvägsdriften. Om det är absolut  nödvändigt, får befattningshavaren omhänderta en sådan person.
Vid ett omhändertagande ska Polismyndigheten omedelbart  underrättas. En omhändertagen person får hållas kvar till dess  att personen har överlämnats till en polisman eller det inte  längre finns skäl för omhändertagandet, dock längst sex  timmar.
En sådan befattningshavare som avses i första stycket får  avlägsna den som överträder förbudet i 2 § från  järnvägsinfrastrukturen.
4 §
För att verkställa en åtgärd enligt 3 § får  befattningshavaren inte använda strängare medel än  förhållandena kräver.
Våld får användas i den mån andra medel är otillräckliga och  det med hänsyn till omständigheterna är försvarligt för att  uppnå det avsedda resultatet. Våld får inte användas längre än  vad som är absolut nödvändigt.
7 kap. Sanktionsavgift
Beslut om sanktionsavgift
1 §
Tillsynsmyndigheten får besluta att ta ut en  sanktionsavgift av en infrastrukturförvaltare eller ett  järnvägsföretag som
1. i verksamhet som omfattas av denna lag använder  järnvägsinfrastruktur respektive fordon som inte har godkänts  enligt 3 kap.,
2. bedriver tillståndspliktig verksamhet utan tillstånd enligt 
4 kap. eller bedriver verksamhet utan en försäkring eller  motsvarande enligt 4 kap. 2 § första stycket 3,
3. i verksamheten anställer eller på annat sätt anlitar någon  som inte uppfyller kraven för att utföra säkerhetskritiska  arbetsuppgifter i 2 kap. 6 § eller tilldelar någon sådana  uppgifter utan att denne har genomgått läkarundersökning  enligt 2 kap. 7 §, eller
4. försummar sin rapporteringsskyldighet enligt 2 kap. 8 §  eller enligt föreskrifter som har meddelats med stöd av 2 kap. 
10 § 4.
2 §
Tillsynsmyndigheten får besluta att ta ut en  sanktionsavgift endast av den som inom fem år från det att  överträdelsen skett har delgetts en underrättelse om att  myndigheten överväger att fatta ett sådant beslut.
3 §
En sanktionsavgift enligt 1 § får inte beslutas för en  överträdelse
1. som omfattas av ett föreläggande om vite om överträdelsen  ligger till grund för en ansökan om utdömande av vitet,
2. för vilken straff eller en annan sanktion har beslutats  enligt någon annan författning, eller
3. som omfattas av ett väckt åtal, utfärdat strafföreläggande  eller beslut om åtalsunderlåtelse enligt någon annan  författning.
Belopp
4 §
En sanktionsavgift får tas ut med ett belopp som bestäms  med hänsyn till överträdelsens art och omfattning, vad som är  känt om den avgiftsskyldiges ekonomiska förhållanden och  omständigheterna i övrigt.
Nedsättning av sanktionsavgift
5 §
Om en överträdelse är ursäktlig eller det av någon annan  anledning skulle vara oskäligt att ta ut en sanktionsavgift,  ska avgiftsskyldigheten helt eller delvis sättas ner.
Första stycket gäller även om det inte har framställts något  yrkande om nedsättning av sanktionsavgiften.
Betalning av sanktionsavgift
6 §
En sanktionsavgift ska betalas till tillsynsmyndigheten  och tillfaller staten. Betalning ska ske inom två månader från  det att beslutet om sanktionsavgift fick laga kraft. En  upplysning om detta ska tas in i beslutet.
Tillsynsmyndighetens beslut om sanktionsavgift får verkställas  enligt utsökningsbalken, om avgiften inte har betalats inom  den tid som anges i första stycket.
Om sanktionsavgiften inte betalas inom den tid som anges i  första stycket, ska tillsynsmyndigheten ta ut en  dröjsmålsavgift enligt lagen (1997:484) om dröjsmålsavgift och  begära indrivning av sanktionsavgiften och dröjsmålsavgiften.
7 §
Skyldigheten att betala en sanktionsavgift faller bort om  verkställighet inte har skett inom fem år från det att  beslutet fick laga kraft.
Bemyndigande
8 §
Regeringen får meddela föreskrifter om hur  sanktionsavgiften ska bestämmas.
8 kap. Straff
Allmänt
1 §
Åtal får inte väckas enligt denna lag för en gärning som  omfattas av ett föreläggande om vite, om gärningen ligger till  grund för en ansökan om utdömande av vitet.
Ingen får heller dömas till ansvar enligt denna lag om  gärningen är belagd med straff i brottsbalken eller i lagen 
(1951:649) om straff för vissa trafikbrott.
Förare av ett maskindrivet fordon på järnväg
2 §
Den som för ett maskindrivet fordon på järnväg inom ett  järnvägssystem som omfattas av denna lag efter att ha intagit  alkohol i så stor mängd att alkoholkoncentrationen under eller  efter färden uppgår till minst 0,2 promille i blodet eller 
0,10 milligram per liter i utandningsluften döms till böter  eller fängelse i högst sex månader.
Till samma straff döms också den som för ett maskindrivet  fordon på järnväg inom ett järnvägssystem som omfattas av  denna lag efter att ha intagit narkotika som avses i 8 §  narkotikastrafflagen (1968:64) i så stor mängd att det under  eller efter färden finns något narkotiskt ämne kvar i blodet.  Detta gäller dock inte om narkotikan intagits i enlighet med  läkares eller någon annan behörig receptutfärdares ordination.
Till samma straff döms också den som för ett maskindrivet  fordon på järnväg inom ett järnvägssystem som omfattas av  denna lag och då är så påverkad av alkohol att det kan antas  att han eller hon inte kan framföra fordonet på ett  betryggande sätt. Detsamma gäller om föraren är lika påverkad  av något annat medel.
3 §
Om ett brott som avses i 2 § är att anse som grovt, ska  föraren dömas till fängelse i högst två år. När det bedöms om  brottet är grovt ska det särskilt beaktas om
1. föraren har haft en alkoholkoncentration som uppgått till  minst 1,0 promille i blodet eller 0,50 milligram per liter i  utandningsluften,
2. föraren annars har varit avsevärt påverkad av alkohol eller  något annat medel, eller
3. framförandet av fordonet har inneburit en påtaglig fara för  trafiksäkerheten.
Andra som utför säkerhetskritiska arbetsuppgifter
4 §
Den som utan att föra ett maskindrivet fordon på järnväg  fullgör en tjänst där det ingår säkerhetskritiska  arbetsuppgifter och då är så påverkad av alkohol eller något  annat medel att det kan antas att han eller hon inte kan  utföra dessa uppgifter på ett betryggande sätt döms till böter  eller fängelse i högst två år.
Överträdelse av förbudet mot att beträda ett spårområde
5 §
Den som bryter mot förbudet i 6 kap. 1 § döms till  penningböter.
Beslag och förverkande
6 §
I fråga om beslag och förverkande av alkoholdrycker eller  alkoholdrycksliknande preparat enligt alkohollagen (2010:1622)  hos den som intar sådana drycker i strid med 6 kap. 2 § finns  bestämmelser i lagen (1958:205) om förverkande av alkohol m.m.
9 kap. Överklagande
1 §
Tillsynsmyndighetens beslut i ett enskilt fall enligt  denna lag eller föreskrifter som har meddelats i anslutning  till lagen får överklagas till allmän förvaltningsdomstol.
Prövningstillstånd krävs vid överklagande till kammarrätten.
2 §
Ett beslut enligt denna lag eller föreskrifter som har  meddelats i anslutning till lagen gäller omedelbart, om inte  något annat anges i beslutet. Ett beslut om återkallelse av  tillstånd enligt 4 kap. 9 § gäller dock inte förrän det har  fått laga kraft, om inte något annat anges i beslutet.
För beslut om sanktionsavgift finns bestämmelser i 7 kap. 6 §.
Övergångsbestämmelser
2022:368
1. Denna lag träder i kraft den 1 juni 2022.
2. Ett godkännande enligt 2 kap. 13 § den upphävda  järnvägslagen (2004:519) att ta i bruk sådana delsystem som  järnvägsinfrastruktur består av gäller fortfarande. Detsamma  gäller i fråga om ett godkännande av en spåranläggning som har  beviljats före den 1 juli 2004. Ett godkännande att ta i bruk  järnvägsinfrastruktur enligt 3 kap. krävs dock efter en  väsentlig ombyggnad av järnvägsinfrastrukturen.
3. Ett godkännande enligt 2 kap. 13 § den upphävda  järnvägslagen (2004:519) att ta i bruk ett delsystem som ingår  i ett fordon eller ett godkännande att ta i bruk ett fordon  enligt 2 kap. 15-17 §§ samma lag gäller fortfarande. Detsamma  gäller för fordon som har godkänts i ett annat land inom EES  eller i Schweiz och där godkännandet gällt i Sverige enligt 
2 kap. 18 § den upphävda järnvägslagen samt för fordon som har  godkänts före den 1 juli 2004. Ett godkännande att ta i bruk  ett fordon enligt 3 kap. krävs dock efter en väsentlig  ombyggnad av fordonet.
4. Ett säkerhetsintyg som har meddelats med stöd av 3 kap. 3 §  den upphävda järnvägslagen (2004:519) ska fortsätta att gälla  under intygets beslutade giltighetstid, dock som längst till  och med den 31 oktober 2025. Ett nationellt  trafiksäkerhetstillstånd enligt 4 kap. krävs dock om en  uppdatering krävs enligt 4 kap. 7 §.
5. Ett nationellt trafiksäkerhetstillstånd enligt 3 kap. 4 §  den upphävda järnvägslagen (2004:519) fortsätter att gälla som  ett nationellt trafiksäkerhetstillstånd enligt 4 kap. Ett  nationellt trafiksäkerhetstillstånd krävs dock om en  uppdatering krävs enligt 4 kap. 7 §.
6. Ett säkerhetstillstånd enligt 3 kap. 8 § den upphävda  järnvägslagen (2004:519) fortsätter att gälla till dess  tillståndet skulle ha omprövats enligt 3 kap. 9 § samma lag,  dock som längst till och med den 31 oktober 2025. Ett  nationellt infrastrukturtillstånd enligt 4 kap. krävs dock om  en uppdatering krävs enligt 4 kap. 7 §.
7. Bestämmelserna i 3 kap. 7 § och 4 kap. 9 § ska tillämpas  även i fråga om godkännanden, intyg och tillstånd som  fortsätter att gälla enligt punkt 2, 3, 4, 5 eller 6.
8. Bestämmelserna i 5 kap. tillämpas även i fråga om sådana  delsystem, spåranläggningar och fordon för vilka godkännanden  fortsätter att gälla enligt punkt 2 och 3. Detsamma gäller i  fråga om sådan verksamhet som omfattas av intyg och tillstånd  som fortsätter att gälla enligt punkt 4, 5 och 6.
9. En sanktionsavgift får endast tas ut för en överträdelse  som har ägt rum efter ikraftträdandet.
10. Äldre föreskrifter gäller för mål och ärenden som har  inletts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.