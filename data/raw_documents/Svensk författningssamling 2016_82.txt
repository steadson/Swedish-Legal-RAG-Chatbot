Title: Förordning (2016:82) om statsbidrag till samverkansinsatser för unga som varken arbetar eller studerar
SFS Number: Svensk författningssamling 2016:82
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201682-om-statsbidrag-till_sfs-2016-82/
Source Link: http://rkrattsbaser.gov.se/sfst?bet=2016:82
Amendment Register Link: http://rkrattsbaser.gov.se/sfsr?bet=2016:82
Ministry/Authority: Utbildningsdepartementet
Issued: 2016-02-04
Metadata: {"Utfärdad": "2016-02-04", "Ändrad": "t.o.m. SFS 2017:110"}

==================================================

Förordning (2016:82) om statsbidrag till samverkansinsatser för unga som varken arbetar eller studerar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:82
Departement/myndighet
:   
Utbildningsdepartementet
Utfärdad
:   
2016-02-04
Ändrad
:   
t.o.m. SFS 2017:110
Tidsbestämd
: 
2019-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller bestämmelser om statsbidrag  till verksamheter där  olika samhällsaktörer samverkar i  syfte att underlätta etableringen i arbets- och samhällslivet  för unga kvinnor och män som varken arbetar eller studerar  eller som löper risk att hamna i en sådan situation.
Statsbidrag lämnas i den mån det finns tillgång på medel.
Förutsättningar för statsbidrag
2 §
Statsbidrag får lämnas till kommuner för verksamheter där  olika samhällsaktörer, t.ex. kommuner, landsting,  myndigheter, näringsliv och organisationer inom det civila  samhället, samverkar i syfte att underlätta etableringen i  arbets- och samhällslivet för de unga. Verksamheten ska i  huvudsak vara inriktad på unga kvinnor och män i åldern 15-25  år, som varken arbetar eller studerar eller som löper risk  att hamna i en sådan situation. I verksamheten ska ett  uppsökande arbete ingå.
Statsbidrag får också lämnas till samordningsförbund som  avses i lagen (2003:1210) om finansiell samordning av  rehabiliteringsinsatser för sådan verksamhet som anges i  första stycket.
Ansökan och beslut om statsbidrag
3 §
Ansökan om statsbidrag lämnas in till Myndigheten för  ungdoms- och civilsamhällesfrågor, som prövar frågor om och  betalar ut bidraget.
Ansökan ska vara skriftlig. Sökanden ska lämna de handlingar  och uppgifter som Myndigheten för ungdoms- och  civilsamhällesfrågor behöver för att kunna pröva ansökan.
I ansökan ska en kommun ange om den har sökt statsbidrag för  främjande av sådan lokal överenskommelse som avses i  förordningen (2015:502) om viss samverkan om unga och  nyanlända. Förordning (2017:110).
4 §
Av ett beslut om statsbidrag ska det framgå för vilken  verksamhet bidraget beviljas.
Ett beslut att bevilja bidrag får förenas med villkor.  Villkoren ska framgå av beslutet.
Vid fördelning av statsbidrag ska myndigheten fästa särskild  vikt vid ansökningar från dels kommuner eller  samordningsförbund som inte har någon verksamhet av det  aktuella slaget, dels ansökningar som avser verksamhet där  unga nyanländas behov särskilt beaktas.
Redovisning
5 §
Den som har tagit emot statsbidrag enligt denna  förordning ska redovisa för Myndigheten för ungdoms- och  civilsamhällesfrågor hur medlen har använts. Redovisningen  ska innehålla en redogörelse för den verksamhet som medlen  har använts till, de resultat som har uppnåtts och de ungas  erfarenheter av verksamheten.
6 §
Myndigheten för ungdoms- och civilsamhällesfrågor ska i  sin årsredo- visning redogöra för vilka som har fått  statsbidrag enligt denna förordning och med vilka belopp.
Myndigheten ska dessutom senast den 1 mars 2019 till  regeringen lämna en sammanfattande redogörelse för den  verksamhet som utbetalade bidrag har använts till, de ungas  erfarenheter av verksamheten och, om möjligt, ge en samlad  bedömning av bidragets effekter i förhållande till dess  syfte.
Återbetalning och återkrav
7  §
Den som har tagit emot statsbidrag enligt denna  förordning är återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har beviljats för,
3. mottagaren inte lämnar en sådan redovisning som anges i 
5 §, eller
4. mottagaren inte har följt villkor som framgår av beslutet  om bidrag.
8  §
Om någon är återbetalningsskyldig enligt 7 §, ska  Myndigheten för ungdoms- och civilsamhällesfrågor besluta att  helt eller delvis kräva tillbaka statsbidraget. Om det finns  särskilda skäl för det, får Myndigheten för ungdoms- och  civilsamhällesfrågor helt eller delvis efterge ett krav på  återbetalning.
Överklagande
9 §
Beslut enligt denna förordning får inte överklagas.
Övergångsbestämmelser
2016:82
1. Denna förordning träder i kraft den 15 mars 2016.
2. Förordningen upphör att gälla vid utgången av 2018.
3. Den upphävda förordningen gäller dock fortfarande för
a) bidrag som har beslutats före den 1 januari 2019, och
b) den redovisning respektive redogörelse som ska lämnas  enligt 6 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.