Title: Förordning (2017:628) om statsbidrag till kulturarvsarbete
SFS Number: Svensk författningssamling 2017:628
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017628-om-statsbidrag-till_sfs-2017-628/
Source Link: http://rkrattsbaser.gov.se/sfst?bet=2017:628
Amendment Register Link: http://rkrattsbaser.gov.se/sfsr?bet=2017:628
Ministry/Authority: Kulturdepartementet
Issued: 2017-06-22
Metadata: {"Utfärdad": "2017-06-22"}

==================================================

Förordning (2017:628) om statsbidrag till kulturarvsarbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:628
Departement/myndighet
:   
Kulturdepartementet
Utfärdad
:   
2017-06-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
I denna förordning finns bestämmelser om statsbidrag till  arbetslivsmuseer, hembygdsmuseer och ideella  kulturarvsverksamheter.
Bidrag enligt denna förordning lämnas i mån av tillgång på  medel.
Förordningen är meddelad med stöd av 8 kap. 11 §  regeringsformen i fråga om 14 § och 8 kap. 7 §  regeringsformen i fråga om övriga bestämmelser.
Ändamålet med bidraget
2 §
Det övergripande ändamålet med bidraget är att öka  delaktigheten i kulturarvsarbetet och allmänhetens tillgång  till kulturarvet.
Förutsättningar för bidrag
3 §
Bidrag enligt denna förordning får lämnas för särskilda  insatser som syftar till att bevara, använda och utveckla  kulturarvet.
4 §
Bidrag får lämnas till arbetslivsmuseer, hembygdsmuseer  och ideella kulturarvsverksamheter som syftar till att bevara  och utveckla fysiska och immateriella kulturhistoriska  värden.
5 §
Bidrag får endast lämnas till juridiska personer. En  ideell organisation som får bidrag ska i sin verksamhet  respektera demokratins idéer, inklusive jämställdhet och  förbud mot diskriminering.
6 §
Bidrag får inte lämnas till en sökande som har skulder  för svenska skatter eller avgifter hos Kronofogdemyndigheten  eller som är i likvidation eller försatt i konkurs.
Ärendenas handläggning
7 §
Riksantikvarieämbetet prövar frågor om bidrag enligt  denna förordning.
8 §
En ansökan om bidrag ska vara skriftlig och ges in till  Riksantikvarieämbetet. Den sökande ska lämna de handlingar  och uppgifter som myndigheten behöver för att kunna pröva  ansökan.
Redovisning
9 §
Den som har beviljats bidrag enligt denna förordning ska  till Riksantikvarieämbetet redovisa hur medlen har använts  och vilka resultat som har uppnåtts.
Återbetalning och återkrav
10 §
Mottagaren av ett bidrag enligt denna förordning är  återbetalningsskyldig om
1. mottagaren genom att lämna oriktiga uppgifter eller på  något annat sätt har förorsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget inte har använts för det ändamål som det har  beviljats för, eller
4. den som har tagit emot bidraget inte lämnar sådan  redovisning som avses i 9 §.
11 §
Om någon är återbetalningsskyldig enligt 10 §, ska  Riksantikvarieämbetet besluta att helt eller delvis kräva  tillbaka bidraget.
12 §
Om ett belopp som har återkrävts med stöd av 11 § inte  betalas i rätt tid, ska dröjsmålsränta enligt räntelagen 
(1975:635) tas ut på beloppet.
13 §
Om det finns särskilda skäl, får Riksantikvarieämbetet  helt eller delvis avstå från ett krav på återbetalning enligt 
11 § eller ett krav på ränta enligt 12 §.
Bemyndigande
14 §
Riksantikvarieämbetet får meddela föreskrifter om  verkställigheten av denna förordning.
Överklagande
15 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.