Title: Förordning (2003:248) om bidrag till lönekostnader inom verksamheten kulturarvs-it
SFS Number: Svensk författningssamling 2003:248
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2003248-om-bidrag-till-lonekostnader_sfs-2003-248/
Source Link: http://rkrattsbaser.gov.se/sfst?bet=2003:248
Amendment Register Link: http://rkrattsbaser.gov.se/sfsr?bet=2003:248
Ministry/Authority: Kulturdepartementet
Issued: 2003-05-22
Metadata: {"Utfärdad": "2003-05-22", "Ändrad": "t.o.m. SFS 2017:466"}

==================================================

Förordning (2003:248) om bidrag till lönekostnader inom verksamheten kulturarvs-it
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2003:248
Departement/myndighet
:   
Kulturdepartementet
Utfärdad
:   
2003-05-22
Ändrad
:   
t.o.m. SFS 2017:466
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Bidrag enligt denna förordning får lämnas till  lönekostnader för arbetsledare inom verksamheten  kulturarvs-it. Bidrag får endast lämnas till en lokal eller  regional institution inom musei- eller arkivsektorn.
Vid fördelningen av bidrag ska målsättningen vara att stöd  ska ges till en institution i varje län. Bestämmelserna i  denna förordning gäller dock inte den verksamhet benämnd  kulturarvs-it som bedrivs vid Stiftelsen Föremålsvård i  Kiruna. Förordning (2017:466).
2 §
Med kulturarvs-it avses verksamhet som har till syfte  att
1. öka tillgängligheten till kulturarvet, och
2. erbjuda arbete till personer som omfattas av insatserna  lönebidrag för anställning eller lönebidrag för trygghet i  anställning enligt förordningen (2017:462) om särskilda  insatser för personer med funktionsnedsättning som medför  nedsatt arbetsförmåga, om arbetstagaren
a) är berättigad till insatser enligt lagen (1993:387) om  stöd och service till vissa funktionshindrade,
b) på grund av långvarig och svår psykisk sjukdom inte  tidigare haft kontakt med arbetslivet eller har varit borta  från arbetslivet under en längre tid, eller
c) har mer än en svårare funktionsnedsättning.
Förordning (2017:466).
Villkor för bidrag
3 §
Bidrag lämnas i mån av tillgång på medel.
Bidrag får lämnas för arbetsledare som ansvarar för minst fem anställda som uppfyller kriterierna i 2 § 2. Dessa anställda ska ha till uppgift att
1. digitalisera och bearbeta museisamlingar eller arkivmaterial,
2. söka i databaser, eller
3. utföra annan informationstjänst. Förordning (2012:614).
Bidragets storlek
4 §
Bidrag lämnas högst med ett belopp som motsvarar lönekostnaden för en heltidsanställd arbetsledare per institution.
Beslutande myndighet
5 §
Frågor om bidrag enligt denna förordning prövas av Riksantikvarieämbetet.
Utbetalning och redovisning
6 §
Bidrag beviljas för ett år i sänder.
Riksantikvarieämbetet får besluta att ett beviljat bidrag inte skall betalas ut, om det kan antas att bidraget beviljats på grund av felaktiga uppgifter.
7 §
Den institution som har fått bidrag enligt denna förordning skall till Riksantikvarieämbetet lämna en redovisning av hur medlen har använts.
8 §
Riksantikvarieämbetet får besluta att kräva tillbaka bidrag om
1. det har lämnats på grund av felaktiga uppgifter,
2. det inte har använts för det ändamål det har beviljats för, eller
3. redovisning som avses i 7 § inte har lämnats.
Bemyndigande
9 §
Riksantikvarieämbetet får meddela föreskrifter om verkställighet av denna förordning.
Överklagande
10 §
Riksantikvarieämbetets beslut enligt denna förordning får inte överklagas.
Övergångsbestämmelser
2003:248
Denna förordning träder i kraft den 1 juli 2003. Stöd får dock lämnas redan för tid från och med den 1 januari 2003.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.