Title: Förordning (1987:452) om avgifter vid de allmänna domstolarna
SFS Number: Svensk författningssamling 1987:452
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1987452-om-avgifter-vid-de-allmanna_sfs-1987-452/
Source Link: http://rkrattsbaser.gov.se/sfst?bet=1987:452
Amendment Register Link: http://rkrattsbaser.gov.se/sfsr?bet=1987:452
Ministry/Authority: Justitiedepartementet DÅ
Issued: 1987-05-21
Metadata: {"Utfärdad": "1987-05-21", "Ändrad": "t.o.m. SFS 2024:1023"}

==================================================

Förordning (1987:452) om avgifter vid de allmänna domstolarna
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1987:452
Departement/myndighet
:   
Justitiedepartementet DÅ
Utfärdad
:   
1987-05-21
Ändrad
:   
t.o.m. SFS 2024:1023
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning gäller avgifter för ansökningar 
(ansökningsavgifter) och för kungörande i konkursärenden och  ärenden om företagsrekonstruktion (kungörandeavgifter) vid  allmän domstol. Den gäller också avgifter för mål och ärenden  som har överlämnats till allmän domstol från  Kronofogdemyndigheten, Patent- och registreringsverket eller  en registreringsmyndighet för företagsnamn 
(tilläggsavgifter).
Avgiften ska tas ut av domstolen och betalas till staten i de  mål och ärenden och med de belopp som anges i en särskild  avgiftslista (Bilaga).
I förordningen (1998:940) om avgifter för prövning och  tillsyn enligt miljöbalken finns särskilda bestämmelser om  avgifter för mark- och miljödomstolarnas verksamhet.
Förordning (2018:1810).
2 §
En ansökningsavgift ska betalas av den som inleder ett mål eller ett ärende.
En tilläggsavgift ska betalas av den som har inlett målet eller ärendet vid Patent- och registreringsverket, Kronofogdemyndigheten eller registreringsmyndigheten.
En kungörandeavgift i ett konkursärende ska betalas av konkursboet och i ett ärende om företagsrekonstruktion av gäldenären. Förordning (2014:256).
3 §
Befriade från skyldigheten att betala avgifter enligt denna förordning är
1. sådan domstol eller skiljedomstol som ska avgöra tvist mellan stater och annat internationellt organ som bildats för behandling av sådan tvist, i mål eller ärende som handläggs enligt lagen (1946:818) om bevisupptagning åt vissa internationella organ,
2. utländsk domstol i mål eller ärende som handläggs enligt lagen (1946:816) om bevisupptagning åt sådan domstol eller lagen (2000:562) om internationell rättslig hjälp i brottmål,
3. den som ansöker om att själv bli försatt i konkurs, i fråga om ansökningsavgiften,
4. sådan utländsk myndighet som avses i 18 kap. 18 § första stycket sjölagen (1994:1009) i ärende om sjöförklaring.
Förordning (2008:173).
4 §
En ansökningsavgift ska betalas när ett mål eller ett ärende inleds. Bestämmelser om avvisning på grund av att ansökningsavgiften inte har betalats finns i 42 kap. 4 § och 47 kap. 4 § rättegångsbalken samt 10 § lagen (1996:242) om domstolsärenden. Förordning (2014:256).
4 a §
En tilläggsavgift ska betalas för ett mål eller ett  ärende som har överlämnats till en domstol enligt 36 eller 
54 § lagen (1990:746) om betalningsföreläggande och  handräckning, 10 § lagen (2008:879) om europeiskt  betalningsföreläggande, 3 kap. 13 eller 16 § varumärkeslagen 
(2010:1877) eller enligt 3 kap. 12 eller 15 § lagen 
(2018:1653) om företagsnamn. Tilläggsavgiften ska betalas när  målet eller ärendet har överlämnats till domstolen.
Bestämmelser om avvisning på grund av att tilläggsavgiften  inte har betalats finns i 61 a § lagen om  betalningsföreläggande och handräckning, 11 b § lagen om  europeiskt betalningsföreläggande, 3 kap. 21 §  varumärkeslagen och 3 kap. 19 § lagen om företagsnamn.  Förordning (2018:1810).
5 §
Ansökningsavgiften eller tilläggsavgiften ska betalas tillbaka om rättshjälp enligt rättshjälpslagen (1996:1619)
har beviljats den part som har betalat avgiften.
Förordning (2014:256).
6 §
En kungörandeavgift i ett konkursärende eller ett ärende  om företagsrekonstruktion ska betalas när beslut om konkursen  eller planförhandlingen har meddelats. Förordning (2022:1329).
7 §
Har upphävts genom förordning (2008:173).
8 §
Har upphävts genom förordning (2008:173).
9 §
Ett beslut om avgift enligt denna förordning får överklagas till Domstolsverket. Överklagandet ska inom ett år från den dag då avgiften betalades ha kommit in till den domstol som meddelade beslutet.
Den omständigheten att överklagandet getts in till Domstolsverket hindrar inte att överklagandet tas upp till prövning, om handlingarna har kommit in före överklagandetidens utgång.
Domstolsverkets beslut får inte överklagas.
Förordning (2014:256).
10 §
Domstolsverket får meddela de ytterligare föreskrifter som behövs för verkställigheten av denna förordning.
11 §
Ett exemplar av denna förordning ska hållas tillgängligt för allmänheten hos den domstol som tar ut avgift enligt förordningen. Förordning (2014:256).
12 §
Har upphävts genom förordning (2008:173).
Övergångsbestämmelser
1987:452
1. Denna förordning träder i kraft den 1 juli 1987 då förordningen
(1975:1129) om expeditionsavgift vid centralnämnden för fastighetsdata upphör att gälla.
2. Ansökningsavgifter för mål eller ärenden som har anhängiggjorts före ikraftträdandet skall bestämmas enligt expeditionskungörelsen
(1964:618). Förordning (1988:11).
3. Har kungörelse utfärdats efter ikraftträdandet i dessförinnan anhängiggjorda mål eller ärenden som avser annat än konkurs och ackord skall kungörelsekostnader tas ut enligt de äldre reglerna.
4. Har kungörelse utfärdats om konkursbeslut eller ackordsförhandling efter ikraftträdandet i dessförinnan anhängiggjorda ärenden skall kungörandeavgift tas ut enligt denna förordning. Har sådan kungörelse utfärdats före ikraftträdandet, skall kostnaderna för de ytterligare kungörelser som efter ikraftträdandet utfärdas i ärendet stanna på statsverket.
1987:1117
Denna förordning träder i kraft den 1 januari 1988. Äldre bestämmelser gäller dock fortfarande i fråga om angelägenheter som handläggs enligt lagen (1974:8) om rättegången i tvistemål om mindre värden.
1988:11
Denna förordning träder i kraft den 1 februari 1988.
Äldre bestämmelser om kungörandeavgift gäller fortfarande i de konkurser där beslut om konkursen eller ackordsförhandlingen har meddelats före den 1 februari 1988.
1990:437
Denna förordning träder i kraft den 1 juli 1990.
Äldre bestämmelser om kungörandeavgift gäller fortfarande i de ärenden där beslut om konkursen eller ackordsförhandlingen har meddelats före den 1 juli 1990.
1998:939
1. Denna förordning träder i kraft den 1 januari 1999.
2. Äldre föreskrifter gäller fortfarande i fråga om ansökningar som har anhängiggjorts före ikraftträdandet.
2001:428
Denna förordning träder i kraft den 1 juli 2001. Äldre bestämmelser gäller fortfarande för ansökan om anstånd enligt 18 kap. 7 § ärvdabalken som har kommit in till tingsrätten före ikraftträdandet.
2005:159
Denna förordning träder i kraft den 1 maj 2005. Äldre bestämmelser gäller fortfarande för expeditioner som har utfärdats före ikraftträdandet.
2008:173
1. Denna förordning träder i kraft den 1 juni 2008.
2. Vid överklagande av ett beslut som har meddelats före ikraftträdandet ska äldre bestämmelser tillämpas.
2014:256
1. Denna förordning träder i kraft den 1 juli 2014.
2. Äldre föreskrifter gäller fortfarande i fråga om mål och ärenden som har inletts vid allmän domstol eller överlämnats dit före ikraftträdandet.
2022:1329
1. Denna förordning träder i kraft den 1 augusti 2022.
2. Äldre bestämmelser gäller fortfarande för ärenden som har  inletts före ikraftträdandet.
Bilaga
Avgiftslista
Ansökningsavgifter
En ansökningsavgift tas ut med nedan angivet belopp när någon  inleder något av följande.
Kategori A ............................................ 900 kr
Allmänna domstolsärenden:
- adoption, vårdnad eller umgängesrätt,
- tillfällig åtgärd i fråga om vårdnad, boende, umgänge eller  förmynderskap enligt 2 § lagen (2022:948) med kompletterande  bestämmelser till Bryssel II-förordningen eller 5 § lagen 
(2012:318) om 1996 års Haagkonvention,
- namn enligt lagen (2016:1013) om personnamn,
- testamentsvittnesförhör,
- förordnande av boutredningsman, bodelningsförrättare eller  skiftesman,
- tillstånd till försäljning m.m. enligt 7 kap. 8 §  äktenskapsbalken eller 24 § sambolagen (2003:376),
- beslut om särskild förvaltning enligt 9 kap. 8 §  äktenskapsbalken,
- förordnande om rätt att bo kvar i det gemensamma hemmet  enligt 18 kap. 2 § äktenskapsbalken eller 28 § sambolagen,
- tillstånd till försäljning av fast egendom eller tomträtt  enligt 19 kap. 13 § ärvdabalken,
- förordnande enligt 3 eller 6 § lagen (1904:48 s. 1) om  samäganderätt,
- tillstånd till fusion enligt 16 kap. lagen (2018:672) om  ekonomiska föreningar,
- likvidation och förordnande av likvidator enligt 17 kap.  lagen om ekonomiska föreningar, 25 kap. aktiebolagslagen 
(2005:551) eller 2 kap. 37 § lagen (1980:1102) om handelsbolag  och enkla bolag,
- entledigande av styrelseledamot eller förvaltare enligt 
9 kap. 6 § stiftelselagen (1994:1220),
- kraftlöshetsförklaring av fullmakt enligt 17 § lagen 
(1915:218) om avtal och andra rättshandlingar på  förmögenhetsrättens område,
- förordnande enligt lagen (1929:145) om skiljemän,
- förordnande av sammanträdesledare enligt 7 och 20 §§ lagen 
(1973:1150) om förvaltning av samfälligheter,
- rättsgenetisk undersökning enligt lagen (1958:642) om  rättsgenetisk undersökning vid utredning av faderskap,
- sjöförklaring,
- entledigande av någon annan än sökanden från ett uppdrag som  angetts ovan,
- informationsföreläggande enligt 53 c § lagen (1960:729) om  upphovsrätt till litterära och konstnärliga verk, 35 c §  mönsterskyddslagen (1970:485), 9 c § lagen (1992:1685) om  skydd för kretsmönster för halvledarprodukter, 9 kap. 5 a §  växtförädlarrättslagen (1997:306), 9 kap. 1 § varumärkeslagen 
(2010:1877), 6 kap. 1 § lagen (2018:1653) om företagsnamn  eller 16 kap. 1 § patentlagen (2024:945),
- medling eller förlängd tid för pågående medling enligt lagen 
(2017:322) om medling i vissa upphovsrättstvister,
- intagande i protokoll för framtida säkerhet, och
- verkställbarhetsförklaring enligt lagen (2011:860) om  medling i vissa privaträttsliga tvister.
Mål i en mark- och miljödomstol enligt lagen (2006:412) om  allmänna vattentjänster, om värdet av vad som yrkas inte  uppenbart överstiger hälften av prisbasbeloppet enligt 2 kap. 
6 och 7 §§ socialförsäkringsbalken.
Ärende i en mark- och miljödomstol som det inte tas ut någon  avgift för enligt 2 eller 3 kap. förordningen (1998:940) om  avgifter för prövning och tillsyn enligt miljöbalken.
Tvistemål där 1 kap. 3 d § första stycket rättegångsbalken ska  tillämpas, inklusive tvistemål enligt förordningen (EG) nr 
861/2007 av den 11 juli 2007 om inrättande av ett europeiskt  småmålsförfarande.
Äktenskapsmål eller mål om underhåll enligt äktenskapsbalken  och mål som gäller faderskap, föräldraskap enligt 1 kap. 9 §  föräldrabalken, vårdnad om barn, barns boende, umgänge med  barn eller underhåll till barn, inklusive mål som inleds genom  en gemensam ansökan.
För ett tvistemål där 1 kap. 3 d § första stycket  rättegångsbalken tillämpas tas ingen ny avgift ut om målet  enligt rättens beslut ska handläggas enligt andra  bestämmelser.
Kategori B .......................................... 2 800 kr
Annat tvistemål än sådant som angetts under kategori A.
Ärende som avser säkerhetsåtgärd enligt 15 kap.  rättegångsbalken.
Ärende om kvarstad på bankmedel enligt Europaparlamentets och  rådets förordning (EU) nr 655/2014 av den 15 maj 2014 om  inrättande av ett europeiskt förfarande för kvarstad på  bankmedel för att underlätta gränsöverskridande  skuldindrivning i mål och ärenden av privaträttslig natur.
Enskilt åtal.
Konkursärende.
Ärende om företagsrekonstruktion.
Annat mål i en mark- och miljödomstol än sådant som angetts  under kategori A, med undantag för mål om utdömande av vite  efter särskild ansökan av myndighet, mål om utdömande av  tilläggsavgift enligt plan- och bygglagen (1987:10) och mål  som det tas ut avgift för enligt 2 eller 3 kap. förordningen  om avgifter för prövning och tillsyn enligt miljöbalken.
Tilläggsavgifter
En tilläggsavgift tas ut med nedan angivet belopp när ett mål  eller ärende har överlämnats till domstol enligt följande.
Tvistemål där 1 kap. 3 d § första stycket rättegångsbalken ska  tillämpas, inklusive tvistemål enligt förordningen (EG)  nr 861/2007 om inrättande av ett europeiskt småmålsförfarande,  efter överlämnande från Kronofogdemyndigheten enligt 36 eller 
54 § lagen (1990:746) om betalningsföreläggande och  handräckning eller 10 § lagen (2008:879) om europeiskt  betalningsföreläggande .................................600 kr
Annat tvistemål, efter överlämnande från Kronofogdemyndigheten  enligt 36 eller 54 § lagen om betalningsföreläggande och  handräckning eller enligt 10 § lagen om europeiskt  betalningsföreläggande .................................2 500 kr
Tvistemål om administrativ hävning av ett registrerat  företagsnamn, efter överlämnande av ärende från  registreringsmyndighet enligt 3 kap. 12 eller 15 § lagen om  företagsnamn .......................................... 2 350 kr
Tvistemål om administrativ hävning av ett registrerat  varumärke, efter överlämnande från Patent- och  registreringsverket enligt 3 kap. 13 eller 16 §  varumärkeslagen ....................................... 2 350 kr
Mål i en mark- och miljödomstol enligt lagen om allmänna  vattentjänster, om värdet av vad som yrkas inte uppenbart  överstiger hälften av prisbasbeloppet enligt 2 kap. 6 och 7 §§  socialförsäkringsbalken, efter överlämnande från  Kronofogdemyndigheten enligt 36 eller 54 § lagen om  betalningsföreläggande och handräckning eller 10 § lagen om  europeiskt betalningsföreläggande ..................... 600 kr
Annat mål i en mark- och miljödomstol enligt lagen om allmänna  vattentjänster, efter överlämnande från Kronofogdemyndigheten  enligt 36 eller 54 § lagen om betalningsföreläggande och  handräckning eller 10 § lagen om europeiskt  betalningsföreläggande ................................ 2 500 kr
Kungörandeavgifter
En kungörandeavgift tas ut med nedan angivet belopp i följande  ärenden.
Konkursärende ......................................... 500 kr
Ärende om företagsrekonstruktion ...................... 500 kr Förordning (2024:1023).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.