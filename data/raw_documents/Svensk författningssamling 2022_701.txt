Title: Förordning (2022:701) om särskild kontroll av vissa utlänningar
SFS Number: Svensk författningssamling 2022:701
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022701-om-sarskild-kontroll-av_sfs-2022-701/
Source Link: http://rkrattsbaser.gov.se/sfst?bet=2022:701
Amendment Register Link: http://rkrattsbaser.gov.se/sfsr?bet=2022:701
Ministry/Authority: Justitiedepartementet L4
Issued: 2022-06-02
Metadata: {"Utfärdad": "2022-06-02", "Ändrad": "t.o.m. SFS 2023:159"}

==================================================

Förordning (2022:701) om särskild kontroll av vissa utlänningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:701
Departement/myndighet
:   
Justitiedepartementet L4
Utfärdad
:   
2022-06-02
Ändrad
:   
t.o.m. SFS 2023:159
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelse
1 §
Denna förordning innehåller bestämmelser som kompletterar  lagen (2022:700) om särskild kontroll av vissa utlänningar.
Interimistiska beslut om anmälningsskyldighet
2 §
Säkerhetspolisens beslut om anmälningsskyldighet enligt 
5 kap. 14 § första stycket lagen (2022:700) om särskild  kontroll av vissa utlänningar fattas av säkerhetspolischefen  eller biträdande säkerhetspolischefen. Uppgiften får delegeras  till en annan anställd vid Säkerhetspolisen som har den  särskilda kompetens, utbildning och erfarenhet som krävs.
Handläggning av ärenden om offentligt biträde i  Regeringskansliet
3 §
I ärenden om offentligt biträde enligt 6 kap. 7 § lagen 
(2022:700) om särskild kontroll av vissa utlänningar ska  beslut fattas av expeditionschefen eller rättschefen i det  departement som ärendet hör till. Detsamma gäller i fråga om  yttranden med anledning av förordnande av eller ersättning  till offentligt biträde. Regeringen kan även ge särskilda  tjänstemän i departementen i uppdrag att pröva sådana frågor  och avge sådana yttranden.
Förvar
4 §
Beslut om avskiljande enligt 3 kap. 19 § andra stycket  lagen (2022:700) om särskild kontroll av vissa utlänningar ska  vara motiverade och tas in i en särskild handling.
Underrättelser
Underrättelse om vissa beslut
5 §
Polismyndigheten och Säkerhetspolisen ska underrättas om  följande beslut som har fattats enligt lagen (2022:700) om  särskild kontroll av vissa utlänningar:
1. beslut om utvisning och återreseförbud,
2. beslut om inhibition,
3. beslut om tidsbegränsat uppehållstillstånd,
4. tillstånd till ett kort besök i Sverige,
5. beslut om upphävande av utvisning, och
6. beslut om upphävande eller ändring av återreseförbud.
När Migrationsverket har fattat ett beslut om utvisning och  beslutet har fått laga kraft ska myndigheten omedelbart  underrätta Säkerhetspolisen och Skatteverket om det.  Förordning (2023:159).
6 §
När Migrationsverket eller regeringen har fattat ett  beslut om utvisning enligt lagen (2022:700) om särskild  kontroll av vissa utlänningar ska ärendet så snart som möjligt  lämnas till Säkerhetspolisen för verkställighet.
7 §
När Säkerhetspolisen har verkställt ett beslut om  utvisning ska myndigheten underrätta Polismyndigheten,  Migrationsverket och Skatteverket. Förordning (2023:159).
Underrättelse vid förvar
8 §
Om det vid Migrationsöverdomstolens handläggning enligt 7  kap. 14 § lagen (2022:700) om särskild kontroll av vissa  utlänningar framkommer uppgifter som har betydelse för  förutsättningarna för förvar enligt 3 kap. 1 och 2 §§ eller  uppsikt enligt 4 kap. 1 § den lagen, ska domstolen omedelbart  underrätta Migrationsverket om det.
9 §
Har en utlänning som tagits i förvar enligt lagen 
(2022:700) om särskild kontroll av vissa utlänningar  överklagat förvarsbeslutet, och meddelas därefter ett beslut  enligt 3 kap. 10 § den lagen, ska den myndighet som fattat det  beslutet omedelbart underrätta Migrationsöverdomstolen. En  sådan underrättelse ska också lämnas om förvarsbeslutet enligt 
3 kap. 12 § samma lag upphävts.
Har en utlänning som är tagen i förvar överklagat  Migrationsverkets beslut i fråga om behandlingen eller  placeringen av utlänningen och Migrationsverket gör ändringar  i det beslutet, ska Migrationsöverdomstolen omedelbart  underrättas om det.
10 §
Om ett statsråd har beslutat om förvar enligt lagen 
(2022:700) om särskild kontroll av vissa utlänningar och  utlänningen har begärt att Högsta förvaltningsdomstolen ska  pröva om åtgärden ska bestå, ska regeringen underrätta  domstolen om det därefter meddelas ett beslut enligt 3 kap. 
10 § den lagen eller om förvarsbeslutet enligt 3 kap. 12 §  samma lag upphävts.
Underrättelse i fråga om anmälningsskyldighet och andra  tvångsåtgärder
11 §
Om Polismyndigheten anser att det finns skäl att ändra,  upphäva eller medge tillfälliga lättnader i ett beslut om  anmälningsskyldighet enligt 5 kap. 19 § första stycket lagen 
(2022:700) om särskild kontroll av vissa utlänningar, ska  myndigheten så snart som möjligt underrätta Säkerhetspolisen  om det.
12 §
Om Polismyndigheten eller Migrationsverket anser att det  finns skäl att besluta om undantag från eller medge  tillfälliga lättnader i ett beslut om uppsikt enligt 4 kap. 9 
§ lagen om särskild kontroll av vissa utlänningar, ska  myndigheterna så snart som möjligt underrätta Säkerhetspolisen  om det.
När regeringen är behörig myndighet har Regeringskansliet  samma underrättelseskyldighet.
13 §
Om en utlänning som har ålagts anmälningsskyldighet  enligt 4 eller 5 kap. lagen (2022:700) om särskild kontroll av  vissa utlänningar inte fullgör sin skyldighet, ska  Polismyndigheten omedelbart underrätta Säkerhetspolisen om  det. Detsamma gäller om en utlänning på annat sätt bryter mot  ett beslut om uppsikt enligt 4 kap. den lagen eller ett förbud  att lämna ett vistelseområde enligt 5 kap. samma lag.
14 §
Om den beslutande myndigheten upphäver ett beslut om  anmälningsskyldighet enligt 5 kap. 14 § tredje stycket lagen 
(2022:700) om särskild kontroll av vissa utlänningar, ska den  omedelbart underrätta Säkerhetspolisen och Polismyndigheten om  det.
15 §
Om fingeravtryck eller fotografi har tagits av en  utlänning med stöd av lagen (2022:700) om särskild kontroll av  vissa utlänningar eller motsvarande äldre lagstiftning, ska  Säkerhetspolisen underrätta Polismyndigheten när  utvisningsbeslutet har verkställts eller upphört.
Uppgiftsskyldighet
Uppgiftsskyldighet i förhållande till Försäkringskassan och  Pensionsmyndigheten
16 §
Försäkringskassan och Pensionsmyndigheten har rätt att  hos Migrationsverket ta del av uppgifter om enskilda om att  uppehållstillstånd enligt 2 kap. 7 § lagen (2022:700) om  särskild kontroll av vissa utlänningar har upphört att gälla.
Om det finns skäl för det ska Migrationsverket på eget  initiativ lämna uppgifter som avses i första stycket till  Försäkringskassan och Pensionsmyndigheten.
Underrättelse till utländska myndigheter
Underrättelse till annan EU-stat
17 §
Migrationsverket ska underrätta en annan EU-stat om en  person med ställning som varaktigt bosatt i den andra EU-
staten genom ett beslut om utvisning enligt lagen (2022:700)  om särskild kontroll av vissa utlänningar inte längre har  uppehållstillstånd i Sverige.
Underrättelse till annan stat
18 §
I ett ärende om verkställighet av ett beslut om utvisning  enligt lagen (2022:700) om särskild kontroll av vissa  utlänningar får följande uppgifter om en utlännings personliga  förhållanden lämnas till den stat som utvisningen ska  verkställas till, så att en behörig myndighet kan utfärda de  resehandlingar eller vidta andra åtgärder som behövs:
1. fullständigt namn, inklusive tidigare namn och pseudonymer,
2. kön, födelsedatum och födelseort,
3. fotografi och fingeravtryck,
4. medborgarskap och språk,
5. civilstånd, makes eller makas fullständiga namn och adress  samt barns namn och ålder,
6. senast kända adress i Sverige,
7. tidigare kända adresser i den stat som utvisningen ska  verkställas till,
8. föräldrarnas fullständiga namn och adress, och
9. identitets- och resehandlingar.
Åtgärder i samband med verkställighet
19 §
När Säkerhetspolisen verkställer ett beslut om utvisning  enligt lagen (2022:700) om särskild kontroll av vissa  utlänningar, ska myndigheten se till att utlänningens gällande  bevis om visering, uppehålls- eller arbetstillstånd makuleras  i samband med verkställigheten och att resedokument eller  främlingspass återlämnas till Migrationsverket. Detsamma  gäller för Polismyndigheten om den har fått i uppdrag av  Säkerhetspolisen att genomföra verkställigheten enligt den  lagen.
Ansökan om upphävande av återreseförbud
20 §
En EES-medborgare eller en sådan familjemedlem till en  EES-medborgare som avses i 1 kap. 6 § lagen (2022:700) om  särskild kontroll av vissa utlänningar och som har meddelats  ett återreseförbud enligt den lagen eller motsvarande äldre  bestämmelser, får ansöka om att återreseförbudet ska upphävas  enligt 2 kap. 26 § lagen om särskild kontroll av vissa  utlänningar. En sådan ansökan ska lämnas in till regeringen.  Regeringen ska ta ställning till ansökan inom sex månader från  det att den lämnades in.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.