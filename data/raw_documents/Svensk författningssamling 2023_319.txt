Title: Lag (2023:319) med kompletterande bestämmelser till EU:s förordning om åtgärder mot spridning av terrorisminnehåll online
SFS Number: Svensk författningssamling 2023:319
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023319-med-kompletterande-bestammelser_sfs-2023-319/
Source Link: http://rkrattsbaser.gov.se/sfst?bet=2023:319
Amendment Register Link: http://rkrattsbaser.gov.se/sfsr?bet=2023:319
Ministry/Authority: Justitiedepartementet L4
Issued: 2023-05-25
Metadata: {"Utfärdad": "2023-05-25"}

==================================================

Lag (2023:319) med kompletterande bestämmelser till EU:s förordning om åtgärder mot spridning av terrorisminnehåll online
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:319
Departement/myndighet
:   
Justitiedepartementet L4
Utfärdad
:   
2023-05-25
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Denna lag innehåller bestämmelser som kompletterar  Europaparlamentets och rådets förordning (EU) 2021/784 av den 
29 april 2021 om åtgärder mot spridning av terrorisminnehåll  online (TCO-förordningen).
Termer och uttryck i lagen
2 §
Termer och uttryck i denna lag har samma betydelse som i  TCO-förordningen.
Behörig myndighet
3 §
Den myndighet som regeringen bestämmer är behörig  myndighet enligt TCO-förordningen.
Förelägganden
4 §
Den behöriga myndigheten får förelägga en  värdtjänstleverantör som åsidosätter någon av sina  skyldigheter enligt artiklarna 5.1-5.3, 5.5, 7, 10, 15.1 och 
17 i TCO-förordningen, i den ursprungliga lydelsen, att vidta  sådana åtgärder som krävs för att värdtjänstleverantören ska  uppfylla skyldigheten.
Ett sådant föreläggande får förenas med vite.
5 §
När vite föreläggs ska beloppet bestämmas med beaktande av  de omständigheter som räknas upp i artikel 18.2 i TCO-
förordningen, i den ursprungliga lydelsen.
Sanktionsavgifter
6 §
Den behöriga myndigheten får besluta att ta ut en  sanktionsavgift av en värdtjänstleverantör som åsidosätter  någon av sina skyldigheter enligt artiklarna 3.3, 3.6, 4.2, 
4.7, 6, 11 och 14.5 i TCO-förordningen, i den ursprungliga  lydelsen.
7 §
Sanktionsavgiften ska bestämmas till lägst 5 000 kronor  och högst 5 000 000 kronor eller, vid en systematisk eller  fortgående underlåtenhet att fullgöra någon skyldighet enligt  artikel 3.3 i TCO-förordningen, till ett sådant högre belopp  som följer av artikel 18.3 i förordningen, allt i  förordningens ursprungliga lydelse.
8 §
Sanktionsavgiftens storlek ska bestämmas med beaktande av  de omständigheter som räknas upp i artikel 18.2 i TCO-
förordningen, i den ursprungliga lydelsen.
9 §
En sanktionsavgift får beslutas endast om den som avgiften  ska tas ut av har fått tillfälle att yttra sig inom två år  från det att överträdelsen ägde rum.
Ett beslut om sanktionsavgift ska delges.
Betalning av sanktionsavgifter
10 §
En sanktionsavgift ska betalas till den behöriga  myndigheten inom 30 dagar från det att beslutet om att ta ut  avgiften har fått laga kraft eller inom den längre tid som  anges i beslutet.
Om sanktionsavgiften inte betalas i tid, ska myndigheten lämna  den obetalda avgiften för indrivning enligt lagen (1993:891)  om indrivning av statliga fordringar m.m.
Sanktionsavgiften tillfaller staten.
11 §
En sanktionsavgift faller bort till den del beslutet om  avgiften inte har verkställts inom fem år från det att  beslutet fick laga kraft.
Uppgiftsskyldighet
12 §
Säkerhetspolisen ska lämna den behöriga myndigheten de  uppgifter som den behöver för att fullgöra sitt uppdrag enligt  TCO-förordningen.
Säkerhetspolisen har rätt att på begäran ta del av de  uppgifter hos den behöriga myndigheten som Säkerhetspolisen  behöver för att kunna bistå den behöriga myndigheten på det  sätt som avses i första stycket.
En uppgift ska inte lämnas om det finns en  sekretessbestämmelse som är tillämplig på uppgiften och  övervägande skäl talar för att det intresse som sekretessen  ska skydda har företräde framför intresset av att uppgiften  lämnas.
Överklagande
13 §
Den behöriga myndighetens beslut enligt TCO-förordningen  och enligt denna lag får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Övergångsbestämmelser
2023:319
1. Denna lag träder i kraft den 1 juli 2023.
2. En sanktionsavgift får beslutas endast för sådana  åsidosättanden av skyldigheter som har skett efter  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.