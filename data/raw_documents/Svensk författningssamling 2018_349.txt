Title: Förordning (2018:349) om stöd för att främja fri kollektivtrafik för ungdomar
SFS Number: Svensk författningssamling 2018:349
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018349-om-stod-for-att-framja-fri_sfs-2018-349/
Source Link: http://rkrattsbaser.gov.se/sfst?bet=2018:349
Amendment Register Link: http://rkrattsbaser.gov.se/sfsr?bet=2018:349
Ministry/Authority: Landsbygds- och infrastrukturdepartementet RSIB TM
Issued: 2018-04-26
Metadata: {"Utfärdad": "2018-04-26", "Ändrad": "t.o.m. SFS 2022:1641"}

==================================================

Förordning (2018:349) om stöd för att främja fri kollektivtrafik för ungdomar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:349
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2018-04-26
Ändrad
:   
t.o.m. SFS 2022:1641
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om rätt för den  myndighet som ansvarar för den regionala kollektivtrafiken i  varje län att, i mån av tillgång på medel, få bidrag för att  skapa förutsättningar för att erbjuda skolungdomar att resa  avgiftsfritt med kollektivtrafik under sommarlovet.  Erbjudandet ska rikta sig till alla skolungdomar i länets  kommuner som respektive vårtermin lämnar antingen  årskurserna 6-9 i grundskolan, anpassade grundskolan,  specialskolan eller sameskolan eller år 1 och 2 i  gymnasieskolan eller anpassade gymnasieskolan. För elever i  specialskolan ska erbjudandet även rikta sig till de elever  som lämnar årskurs 10. Förordning (2022:1641).
2 §
I denna förordning avses med kollektivtrafik detsamma  som i Europaparlamentets och rådets förordning (EG) nr 
1370/2007 av den 23 oktober 2007 om kollektivtrafik på  järnväg och väg och om upphävande av rådets förordning (EEG)  nr 1191/69 och (EEG) nr 1107/70.
3 §
Denna förordning är meddelad med stöd av 8 kap. 7 §  regeringsformen.
4 §
Bidrag lämnas till den regionala  kollektivtrafikmyndigheten.
5 §
Bidraget ska fördelas till regionala  kollektivtrafikmyndigheter som ansöker om bidrag efter ett  fördelningstal som gäller för varje regional  kollektivtrafikmyndighet. Fördelningstalet utgår från antalet  skolungdomar per län.
Fördelningstalet ska vara det som anges i bilagan till denna  förordning.
Ansökan och beslut
6 §
Trafikverket prövar frågor om bidrag enligt denna  förordning.
7 §
En ansökan om bidrag ska ha kommit in till  Trafikverket senast inom den tid som Trafikverket beslutar.
8 §
När ansökningstiden har gått ut ska Trafikverket pröva  samtliga inkomna ansökningar.
Trafikverket betalar ut bidraget.
9 §
Den som ansöker om bidrag ska på begäran av  Trafikverket inom den tid som verket bestämmer lämna de  uppgifter som behövs för prövningen. Om sökanden inte följer  en sådan begäran, får ansökan prövas i befintligt skick.
Återbetalning och återkrav
10 §
Den som har fått bidrag är återbetalningsskyldig om  bidraget har beviljats felaktigt eller med för högt belopp  och mottagaren skäligen borde ha insett detta.
På bidrag som krävs tillbaka ska ränta betalas från och med  den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om någon är återbetalningsskyldig, ska Trafikverket besluta  att helt eller delvis kräva tillbaka bidraget jämte ränta. Om  det finns särskilda skäl, får Trafikverket besluta att sätta  ned räntekravet helt eller delvis.
Uppföljning
11 §
Trafikverket ska följa upp hur bidraget har använts  och årligen redovisa resultatet av uppföljningen till  regeringen. Den som har tagit emot bidraget är skyldig att  medverka i den uppföljning och utvärdering av verksamheten  som bestäms av Trafikverket och ska lämna de uppgifter som  Trafikverket begär.
Bemyndigande
12 §
Trafikverket får meddela föreskrifter om  verkställigheten av denna förordning.
Överklagande
13 §
Beslut enligt denna förordning får inte överklagas.
Övergångsbestämmelser
2022:1641
1. Denna förordning träder i kraft den 2 juli 2023.
2. Vid tillämpningen ska anpassade grundskolan respektive  anpassade gymnasieskolan jämställas med grundsärskolan  respektive gymnasiesärskolan.
Bilaga
Förteckning över fördelningstal 2018
Län			Fördelningstal i procent
Blekinge län		1,6
Dalarnas län		2,9
Gotlands län		0,5
Gävleborgs län		2,9
Hallands län		3,4
Jämtlands län		1,3
Jönköpings län		3,8
Kalmar län		2,4
Kronobergs län		2,1
Norrbottens län		2,4
Skåne län		13,0
Stockholms län		22,6
Södermanlands län	3,0
Uppsala län		3,6
Värmlands län		2,7
Västerbottens län	2,6
Västernorrlands län	2,5
Västmanlands län	2,7
Västra Götalands län	16,5
Örebro län		3,0
Östergötlands län	4,5
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.