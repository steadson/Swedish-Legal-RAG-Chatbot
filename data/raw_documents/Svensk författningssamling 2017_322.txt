Title: Lag (2017:322) om medling i vissa upphovsrättstvister
SFS Number: Svensk författningssamling 2017:322
URL: https://www.riksdagen.se/sv/dokument-och-lagar/dokument/svensk-forfattningssamling/lag-2017322-om-medling-i-vissa_sfs-2017-322/
Source Link: http://rkrattsbaser.gov.se/sfst?bet=2017:322
Amendment Register Link: http://rkrattsbaser.gov.se/sfsr?bet=2017:322
Ministry/Authority: Justitiedepartementet L3
Issued: 2017-04-27
Metadata: {"Utfärdad": "2017-04-27", "Ändrad": "t.o.m. SFS 2022:1713"}

==================================================

Lag (2017:322) om medling i vissa upphovsrättstvister
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:322
Departement/myndighet
:   
Justitiedepartementet L3
Utfärdad
:   
2017-04-27
Ändrad
:   
t.o.m. SFS 2022:1713
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag gäller när det uppkommer en tvist om ingåendet  av ett avtal som är en förutsättning för avtalslicens enligt 
42 b, 42 c, 42 d, 42 e, 42 f, 42 g eller 42 h § lagen 
(1960:729) om upphovsrätt till litterära och konstnärliga  verk.
Lagen gäller också vid motsvarande tvister som kan uppkomma  till följd av hänvisningarna till 42 b-42 h §§ i 45, 46, 48, 
48 b, 49 och 49 a §§ lagen om upphovsrätt till litterära och  konstnärliga verk.
Lagen gäller dessutom vid motsvarande tvister som kan uppkomma  när avtal om exemplarframställning ska ingås med svenska  radio- eller tv-företag eller när avtal om vidaresändning ska  ingås med radio- eller tv-företag som verkställer utsändningar  inom Europeiska ekonomiska samarbetsområdet.
Lag (2022:1713)
.
1 a §
Denna lag gäller också om det i andra fall än som anges  i 1 § uppkommer en tvist om ingåendet av ett avtal som gäller  rätt att göra filmverk tillgängliga för allmänheten på en  beställvideotjänst online. Bestämmelserna i 13 och 14 §§ om  tidsbegränsade avtals fortsatta tillämpning gäller dock inte  vid sådan tvist.
Lag (2022:1713)
.
2 §
Denna lag ska inte tillämpas om parterna har avtalat att  medling inte ska äga rum.
Ansökan om medling
3 §
Om förhandlingar i fråga om ett avtal som avses i 1 eller 
1 a § inte leder till att parterna ingår något avtal, får  vardera parten ansöka om medling.
Även den som har begärt förhandling i fråga om ett sådant  avtal men fått sin begäran avvisad får ansöka om medling,  under förutsättning att denne kan vara part i avtalet.
Lag (2022:1713)
.
4 §
En ansökan om medling ska göras hos Patent- och  marknadsdomstolen.
Ansökan ska ha kommit in inom två veckor från den dag då  någon av parterna har förklarat att ytterligare förhandlingar  inte är meningsfulla eller en begäran om förhandlingar har  avvisats. Om ett sådant besked har lämnats skriftligen,  räknas tiden från det att mottagaren fick del av beskedet.
Beslut om medling
5 §
Domstolen ska besluta om medling, om
1. ansökan gäller en sådan tvist som anges i 1 eller 1 a §,
2. det är en sådan situation som avses i 3 §,
3. ansökan görs inom den tid som anges i 4 § andra stycket,
4. motparten, när ansökan gäller en sådan tvist som avses i 
1 a §, inte motsätter sig medling, och
5. det inte finns annan särskild anledning att avslå ansökan.
Även om ansökan görs efter den tid som anges i 4 § andra  stycket, får domstolen besluta om medling, under förutsättning  att övriga villkor är uppfyllda och att inte motparten gör en  invändning om att ansökan inte har gjorts inom föreskriven  tid.
När domstolen beslutar om medling ska den utse en medlare. Den  som utses till medlare ska vara opartisk och i övrigt lämplig  för uppdraget. Innan domstolen utser en medlare ska parterna  ha fått tillfälle att yttra sig.
Domstolen ska ange inom vilken tid medlingen senast ska vara  avslutad.
Lag (2022:1713)
.
6 §
Efter ansökan från någon av parterna får domstolen  förlänga tiden för pågående medling, om det finns särskilda  skäl för det.
7 §
Vid domstolens handläggning av ärenden om ansökan om  medling och förlängd tid för pågående medling ska i övrigt  lagen (1996:242) om domstolsärenden tillämpas.
Medlingsförfarandet
8 §
Medlaren beslutar om förfarandet.
Medlaren ska utföra uppdraget opartiskt, ändamålsenligt och  snabbt.
Medlingens avslutande
9 §
Medlingen ska anses avslutad när parterna kommer överens  om ett avtal. Om parterna inte kommer överens om ett avtal,  ska medlingen anses avslutad när den tidsfrist som domstolen  bestämt för medlingen gått ut. Medlingen ska också anses  avslutad om medlaren beslutar att medlingen ska avbrytas.
10 §
Om någon av parterna ansöker om förlängd tid för  pågående medling och den tidsfrist som domstolen tidigare har  bestämt för medlingen går ut under domstolens handläggning,  ska medlingen inte anses avslutad på den grunden att  tidsfristen gått ut.
Om domstolen avslår en ansökan om förlängd tid för pågående  medling och den tidsfrist som domstolen tidigare har bestämt  för medlingen går ut innan domstolens beslut får laga kraft,  ska medlingen anses avslutad när domstolens beslut får laga  kraft. Detta gäller dock inte om medlingen ska anses avslutad  för att parterna kommer överens om ett avtal eller medlaren  beslutar att medlingen ska avbrytas.
11 §
Vid tvist om vidaresändning ska ett av medlaren framlagt  förslag anses antaget, om ingen av parterna invänder mot det  inom tre månader från den dag då parten fick del av förslaget.
Lag (2021:358)
.
12 §
Om medlingen avslutas utan att parterna kommer överens,  kan medlaren föreslå att tvisten ska avgöras genom  skiljeförfarande. Medlaren kan också medverka vid utseende av  skiljemän.
Tidsbegränsade avtals fortsatta tillämpning
13 §
Om det finns ett avtal mellan parterna och en part före  avtalstidens slut begär förhandlingar om ett nytt sådant  avtal, ska det då gällande avtalet fortsätta att tillämpas  även efter det att avtalstiden har gått ut, dock längst till  de tidpunkter som anges i andra och tredje styckena.
Om en part ansöker om medling inom den tid som anges i 4 §  andra stycket och domstolen beslutar om medling, ska avtalet  tillämpas till dess två veckor har gått efter det att  medlingen ska anses avslutad. Om domstolen avslår ansökan,  ska avtalet tillämpas till dess två veckor har gått efter  dagen för domstolens beslut.
Om begäran om förhandlingar har avvisats eller någon av  parterna har förklarat att ytterligare förhandlingar inte är  meningsfulla och inte någon av parterna ansöker om medling  inom den tid som anges i 4 § andra stycket, ska avtalet  tillämpas till dess att den tiden har gått ut.
14 §
Bestämmelserna i 13 § tillämpas inte om parterna har  avtalat något annat.
Tystnadsplikt för medlare
15 §
Medlaren får inte obehörigen röja eller utnyttja vad han  eller hon har fått kännedom om i samband med medling.
Ersättning till medlare
16 §
Medlaren har rätt till skälig ersättning för arbete och  utlägg.
Om inte annat har avtalats, ska ersättningen betalas av den  part som har ansökt om medlingen eller, om flera parter har  ansökt om medlingen, av dessa parter med lika delar.
Övergångsbestämmelser
2017:322
1. Denna lag träder i kraft den 1 juli 2017.
2. Genom lagen upphävs lagen (1980:612) om medling i vissa  upphovsrättstvister.
3. Den upphävda lagen gäller dock fortfarande för ärenden hos  regeringen som har inletts före ikraftträdandet. Den upphävda  lagen gäller även för medlingsförfaranden som pågår vid  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.