Title: Förordning (2007:977) med instruktion för Valmyndigheten
SFS Number: Svensk författningssamling 2007:977
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2007977-med-instruktion-for_sfs-2007-977/
Source Link: http://rkrattsbaser.gov.se/sfst?bet=2007:977
Amendment Register Link: http://rkrattsbaser.gov.se/sfsr?bet=2007:977
Ministry/Authority: Justitiedepartementet D
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2021:230"}

==================================================

Förordning (2007:977) med instruktion för Valmyndigheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:977
Departement/myndighet
:   
Justitiedepartementet D
Utfärdad
:   
2007-11-22
Omtryck
:   
SFS 2016:102
Ändrad
:   
t.o.m. SFS 2021:230
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Valmyndigheten ansvarar för frågor om val och  landsomfattande folkomröstningar.
2 §
Myndigheten ska
- ansvara centralt för genomförandet av val och  folkomröstningar, och
- i övrigt fullgöra de uppgifter som den centrala  valmyndigheten har enligt lag eller förordning.
Myndigheten ska även vara nationell kontaktpunkt och behörig  myndighet för kontroll och intygande av antalet giltiga  stödförklaringar som har gjorts av svenska medborgare enligt  Europaparlamentets och rådets förordning (EU) 2019/788 av den 
17 april 2019 om det europeiska medborgarinitiativet.
Förordning (2021:230).
Ledning
3 §
Myndigheten leds av en nämnd.
4 §
Nämnden består av en ordförande, en vice ordförande och  tre andra ledamöter. För andra ledamöter än ordföranden och  vice ordföranden ska det finnas ersättare.
Organisation
5 §
Vid nämnden finns ett kansli och en sekreterare. För  sekreteraren ska det finnas en ersättare.  Förordning (2016:102).
6 §
Nämndens sekreterare ansvarar för kansliet.  Förordning (2016:102).
7 §
Skatteverket upplåter lokaler och sköter administrativa  och handläggande uppgifter åt Valmyndigheten.  Förordning (2016:102).
Anställningar och uppdrag
8 §
Vice ordförande utses av regeringen.  Förordning (2016:102).
9 §
Skatteverket uppdrar, i samråd med nämnden, åt någon som  är anställd vid Skatteverket att vara nämndens sekreterare  och utser en ersättare för denne. Förordning (2016:102).
Ärendenas handläggning
10 §
När ärenden av större vikt handläggs ska om möjligt  samtliga ledamöter i nämnden vara närvarande.
Myndigheten får i arbetsordningen eller i särskilda beslut  lämna över till nämndens sekreterare att avgöra ärenden som  inte är av det slaget att de bör avgöras av nämnden. Sådana  beslut ska anmälas vid nästa sammanträde med nämnden.  Förordning (2016:102).
Årlig redogörelse
11 §
Myndigheten ska senast den 22 februari varje år lämna  en redogörelse till regeringen om sin verksamhet under det  senaste kalenderåret och om kostnaderna för verksamheten.  Eventuella förändringar av kostnaderna ska förklaras. Vidare  ska myndigheten senast den 1 mars varje år lämna ett  budgetunderlag till regeringen. Budgetunderlaget ska  innehålla myndighetens förslag till finansiering av  verksamheten för de tre närmast följande budgetåren.
Förordning (2016:1040).
Tillämpligheten av vissa förordningar
12 §
Förordningen (2000:605) om årsredovisning och  budgetunderlag ska inte tillämpas på myndigheten.
Förordning (2016:1040).
Rätt att meddela föreskrifter
13 §
Myndigheten får meddela de närmare föreskrifter som  behövs för verkställighet av
1. lagen (2001:183) om behandling av personuppgifter i  verksamhet med val och folkomröstningar,
2. folkomröstningslagen (1979:369), och
3. annan lag med föreskrifter om rådgivande folkomröstning i  hela landet. Förordning (2016:1040).
Övergångsbestämmelser
2019:1142
1. Denna förordning träder i kraft den 1 januari 2020.
2. Äldre föreskrifter gäller fortfarande för  medborgarinitiativ som registrerats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.