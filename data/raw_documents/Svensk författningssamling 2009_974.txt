Title: Förordning (2009:974) med instruktion för Sveriges meteorologiska och hydrologiska institut
SFS Number: Svensk författningssamling 2009:974
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2009974-med-instruktion-for-sveriges_sfs-2009-974/
Source Link: http://rkrattsbaser.gov.se/sfst?bet=2009:974
Amendment Register Link: http://rkrattsbaser.gov.se/sfsr?bet=2009:974
Ministry/Authority: Klimat- och näringslivsdepartementet
Issued: 2009-10-15
Metadata: {"Utfärdad": "2009-10-15", "Ändrad": "t.o.m. SFS 2022:545"}

==================================================

Förordning (2009:974) med instruktion för Sveriges meteorologiska och hydrologiska institut
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:974
Departement/myndighet
:   
Klimat- och näringslivsdepartementet
Utfärdad
:   
2009-10-15
Ändrad
:   
t.o.m. SFS 2022:545
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Sveriges meteorologiska och hydrologiska institut (SMHI)
är förvaltningsmyndighet för meteorologiska, klimatologiska, hydrologiska och oceanografiska frågor.
1 a §
Sveriges meteorologiska och hydrologiska institut är  beredskapsmyndighet enligt förordningen (2022:524) om statliga  myndigheters beredskap. Förordning (2022:545).
2 §
SMHI ska ta fram beslutsunderlag som bidrar till en god samhällsplanering, till att minska sårbarheten i samhället och till att miljökvalitetsmålen nås.
3 §
SMHI ska förvalta och utveckla den svenska meteorologiska, hydrologiska och oceanografiska infrastrukturen och därigenom inhämta och förmedla kunskaper om landets meteorologiska, klimatologiska, hydrologiska och oceanografiska förhållanden.
4 §
SMHI ska bedriva tillämpad forskning och utveckling inom  sitt verksamhetsområde. Förordning (2016:1042).
5 §
SMHI ska inom sitt verksamhetsområde särskilt
1. svara för den allmänna meteorologiska, klimatologiska, hydrologiska och oceanografiska tjänsten,
2. svara för varningstjänster och aktivt samverka med berörda myndigheter,
3. producera och förmedla meteorologiskt, klimatologiskt, hydrologiskt och oceanografiskt beslutsunderlag,
4. producera, sammanställa och förmedla information och kunskap om klimatförändringar och klimatanpassning,
5. ha beredskap och biträda berörda myndigheter vid allvarliga störningar i samhället,
6. öka samhällsnyttan med sin verksamhet genom att bedriva uppdragsverksamhet gentemot andra myndigheter och genom att bedriva affärsverksamhet,
7. samarbeta med svenska myndigheter och med utländska organisationer inom och utom Europeiska unionen, och
8. samråda med Försvarsmakten i frågor av allmän militär betydelse. Förordning (2013:1045).
5 a §
SMHI ska driva ett nationellt kunskapscentrum för  klimatanpassning. Förordning (2016:1042).
6 §
SMHI ska företräda Sverige i den världsmeteorologiska organisationen (World Meteorological Organization, WMO), det europeiska vädersatellitsamarbetet (The European Organization for the Exploitation of Meteorological Satellites, EUMETSAT)
och det europeiska centret för medellånga prognoser (The European Centre for Medium-Range Weather Forecasts, ECMWF).
6 a §
SMHI ska vara nationell kontaktpunkt för FN:s mellanstatliga panel om klimatförändringar (Intergovernmental Panel on Climate Change, IPCC). Förordning (2013:1045).
7 §
SMHI får bedriva tjänsteexport som är direkt kopplad till  myndighetens verksamhetsområde och som ligger inom ramen för  det uppdrag som anges i denna instruktion, en annan förordning  eller ett beslut som regeringen fattat.
De sammanlagda intäkterna från tjänsteexporten får motsvara  högst 20 procent av myndighetens totala förvaltningskostnader.  Förordning (2019:172).
Ledning
8 §
SMHI leds av en myndighetschef.
9 §
Inom SMHI ska det finnas ett insynsråd med högst tio  ledamöter. Förordning (2018:1455).
Organisation
9 a §
Inom SMHI ska det finnas ett sekretariat som ska  bistå Nationella expertrådet för klimatanpassning.
Förordning (2018:1455).
Särskilda organ
9 b §
Inom SMHI ska det finnas ett särskilt beslutsorgan,  Nationella expertrådet för klimatanpassning. Rådet ska vart  femte år besluta om en rapport som innehåller
1. förslag på inriktning av det nationella arbetet för  klimatanpassning,
2. en prioritering av anpassningsåtgärder utifrån en  bedömning av risk, kostnad och nytta,
3. en sammanfattande analys av klimatförändringens effekter  på samhället, och
4. en uppföljning och utvärdering av det nationella arbetet  med klimatanpassning.
Den första rapporten ska lämnas till regeringen senast den 
31 december 2021.
Nationella expertrådet för klimatanpassning ska bestå av en  ordförande och minst sex och högst åtta andra ledamöter.  Rådet ska inom sig utse en vice ordförande.
Förordning (2018:1455).
9 c §
Nationella expertrådet för klimatanpassning är  beslutsfört när ordföranden eller vice ordföranden och minst  hälften av de andra ledamöterna är närvarande.  Förordning (2018:1455).
9 d §
Nationella expertrådet för klimatanpassning ansvarar  för sina beslut. För sin övriga verksamhet är rådet ansvarigt  inför SMHI:s ledning. Förordning (2018:1455).
9 e §
SMHI:s ledning ansvarar inför regeringen för att  Nationella expertrådet för klimatanpassning tilldelas  resurser för sin verksamhet samt för att verksamheten bedrivs  författningsenligt och effektivt och redovisas på ett  tillförlitligt sätt. Förordning (2018:1455).
Anställningar och uppdrag
10 §
Generaldirektören är myndighetschef.
10 a §
SMHI får anställa en forskare som professor inom vart  och ett av områdena meteorologi, klimatologi, hydrologi och  oceanografi.
Generaldirektören beslutar om anställning som professor.  Bestämmelserna i 4 kap. 3 och 6 §§ högskoleförordningen 
(1993:100) om behörighet, bedömningsgrunder och  sakkunnigbedömning ska tillämpas. Förordning (2016:1042).
10 b §
Ledamöterna i Nationella expertrådet för  klimatanpassning utses av regeringen för en bestämd tid.  Rådet ska bestå av ledamöter som tillsammans har kompetens  inom områdena areella näringar, fysisk planering, hälsa,  industri, innovation, klimatologi, krisberedskap, miljö,  offentlig förvaltning och samhällsekonomi.   Förordning (2018:1455).
Personalfrågor
11 §
Vid SMHI ska det finnas en personalansvarsnämnd.
12 §
SMHI ska tillämpa personalföreträdarförordningen
(1987:1101).
Tillämpligheten av viss förordning
13 §
När SMHI ingår hyres- och arrendeavtal som behövs för  den infrastruktur som avses i 3 § tillämpas inte 9 § andra  stycket förordningen (1993:528) om statliga myndigheters  lokalförsörjning. Förordning (2017:165).
Avgifter
14 §
SMHI ska ta ut avgifter för den uppdragsverksamhet och affärsverksamhet som myndigheten bedriver och får disponera intäkterna.
SMHI beslutar om avgifternas storlek i det enskilda fallet.
Avgifterna ska bestämmas så att de täcker myndighetens kostnader för att tillhandahålla varan eller tjänsten och bidrar till myndighetens kostnader för uppbyggnad, uppdatering och utveckling av system, databaser och information. Förordning (2017:165).
Undantag från myndighetsförordningen
15 §
SMHI omfattas inte av bestämmelserna om ärendeförteckning i 29 § myndighetsförordningen (2007:515).
Förordning (2017:165).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.