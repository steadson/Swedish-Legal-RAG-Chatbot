Title: Lag (2009:128) om yrkeshögskolan
SFS Number: Svensk författningssamling 2009:128
URL: https://www.riksdagen.se/sv/dokument-och-lagar/dokument/svensk-forfattningssamling/lag-2009128-om-yrkeshogskolan_sfs-2009-128/
Source Link: http://rkrattsbaser.gov.se/sfst?bet=2009:128
Amendment Register Link: http://rkrattsbaser.gov.se/sfsr?bet=2009:128
Ministry/Authority: Utbildningsdepartementet
Issued: 2009-03-05
Metadata: {"Utfärdad": "2009-03-05", "Ändrad": "t.o.m. SFS 2019:936"}

==================================================

Lag (2009:128) om yrkeshögskolan
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:128
Departement/myndighet
:   
Utbildningsdepartementet
Utfärdad
:   
2009-03-05
Ändrad
:   
t.o.m. SFS 2019:936
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Bestämmelserna i denna lag syftar till att inom yrkeshögskolan
- säkerställa att eftergymnasiala yrkesutbildningar som svarar mot arbetslivets behov kommer till stånd,
- säkerställa att statens stöd för eftergymnasiala yrkesutbildningar fördelas effektivt,
- säkerställa att eftergymnasiala yrkesutbildningar håller hög kvalitet, och
- inom smala yrkesområden tillgodose behov av eftergymnasiala yrkesutbildningar som avses leda till förvärvsarbete för de studerande, eller till en ny nivå inom deras yrke.
2 §
I lagen avses med
- studerande: den som är antagen till och bedriver studier vid en utbildning som ingår i yrkeshögskolan,
- uppdragsutbildning: utbildningsverksamhet som anordnas mot ersättning från uppdragsgivare som inte är en fysisk person och där uppdragsgivaren utser den som ska få delta i utbildningen,
- yrkeshögskolan: samtliga utbildningar som avses i 7 § och som inte är utbildningar enligt högskolelagen (1992:1434)
eller kan leda fram till en examen enligt lagen (1993:792) om tillstånd att utfärda vissa examina, och
- årsplats: en studerandeplats i heltidsutbildning som omfattar 40 veckor.
3 §
Verksamheten inom yrkeshögskolan ska utformas i överensstämmelse med grundläggande demokratiska värderingar.
Var och en som verkar inom yrkeshögskolan ska främja aktning för varje människas egenvärde samt respekt för de mänskliga rättigheterna och vår gemensamma miljö. Särskilt ska den som verkar inom yrkeshögskolan främja jämställdhet mellan könen och aktivt motverka alla former av kränkande behandling.
Utbildningen
4 §
Utbildning inom yrkeshögskolan får anordnas av statliga  universitet och högskolor, andra statliga myndigheter,  kommuner, regioner och enskilda fysiska eller juridiska  personer. Utbildningsanordnaren får anordna utbildningen i  samverkan med andra.
Lag (2019:936)
.
5 §
En utbildning inom yrkeshögskolan ska väsentligen bygga på de kunskaper som eleverna får på nationella program i gymnasieskolan eller motsvarande kunskaper.
Lag (2009:1040)
.
6 §
Utbildningen ska
1. ha sin grund i kunskap som genererats dels i produktionen av varor och tjänster, dels i vetenskap och utformas så att en hög kvalitet och yrkesrelevans nås,
2. ge sådana teoretiska, praktiska och erfarenhetsbaserade kunskaper som krävs för att självständigt och i arbetslag kunna utföra kvalificerade uppgifter i arbetslivet,
3. präglas av såväl stark arbetslivsanknytning som teoretisk förankring,
4. utvecklas och bedrivas i samverkan mellan arbetsliv och utbildningsanordnare, och
5. bidra till att bryta traditioner i fråga om könsbundna utbildnings- och yrkesval.
6 a §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om att en utbildning inom yrkeshögskolan får  bedrivas som en behörighetsgivande förutbildning och om  undantag från 5 och 6 §§ vid sådan utbildning.
Lag (2016:1183)
.
7 §
En myndighet beslutar, efter ansökan, om en utbildning  ska ingå i yrkeshögskolan och hur många årsplatser  utbildningen i så fall ska omfatta. Regeringen kan med stöd  av 8 kap. 7 § regeringsformen meddela ytterligare  föreskrifter om frågor som myndigheten ska fatta beslut om  med anledning av en sådan ansökan samt om vilken myndighet  som ska pröva frågor som rör en sådan ansökan och antalet  årsplatser.
Lag (2016:1183)
.
Bidrag och avgifter
8 §
En anordnare av utbildning inom yrkeshögskolan kan efter  ansökan få statsbidrag eller särskilda medel för  utbildningen. Regeringen kan med stöd av 8 kap. 7 §  regeringsformen meddela föreskrifter om vilken myndighet som  fördelar bidrag och medel.
Lag (2016:1183)
.
9 §
Utbildning inom yrkeshögskolan, för vilken  utbildningsanordnaren får statsbidrag eller särskilda medel  enligt 8 §, ska vara avgiftsfri för de studerande. Enstaka  inslag som de studerande får betala ett obetydligt belopp för  får dock förekomma.
Utbildningsanordnaren får vad gäller sådan utbildning  bestämma att böcker och andra lärverktyg, som varje  studerande har för eget bruk och får behålla som sin egendom,  ska anskaffas av de studerande själva eller erbjudas mot  avgifter som högst motsvarar utbildningsanordnarens  anskaffningskostnader. Lärverktyg som används i utbildningen  ska i övrigt tillhandahållas utan kostnad för de  studerande.
En myndighet får besluta att utbildningsanordnaren får ta ut  studerandeavgifter för annan utbildning inom yrkeshögskolan  än sådan som avses i första stycket. Avgifterna ska vara  skäliga med hänsyn till de kostnader som anordnaren har,  förutsatt att kostnaderna i sig kan anses rimliga för  verksamheten. Regeringen kan med stöd av 8 kap. 7 §  regeringsformen meddela föreskrifter om vilken myndighet som  prövar frågan.
Lag (2016:1183)
.
Uppdragsutbildning
10 §
En anordnare av utbildning inom yrkeshögskolan får efter  anmälan bedriva sådan utbildning även som uppdragsutbildning.  Regeringen kan med stöd av 8 kap. 7 § regeringsformen meddela  föreskrifter om till vilken myndighet anmälan ska göras.
Lag (2016:1183)
.
11 §
Regeringen får meddela föreskrifter om att en myndighet får ta ut avgifter av en sådan utbildningsanordnare som avses i 10 §.
Kompetens hos utbildningsanordnaren
12 §
Utbildningsanordnaren ska ha den kompetens och de  förutsättningar som krävs för att anordna utbildning inom det  yrkesområde som utbildningen avser.
Lag (2016:1183)
.
13 §
De personer som anlitas av utbildningsanordnaren för  undervisning eller handledning ska genom utbildning eller  erfarenhet ha kompetens för den utbildning de ska bedriva.  Utbildningsanordnaren ska se till att kompetensutveckling  anordnas för dessa personer.
Lag (2016:1183)
.
Examina, examensbevis och utbildningsbevis
14 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om vilka examina som får avläggas inom  yrkeshögskolan.
Utbildningsanordnaren får utfärda utbildningsbevis och  examensbevis. Regeringen eller den myndighet som regeringen  bestämmer kan med stöd av 8 kap. 7 § regeringsformen meddela  föreskrifter om utbildningsbevis och examensbevis.
Lag (2016:1183)
.
Studerande
15 §
En utbildning inom yrkeshögskolan ska vara öppen för alla som uppfyller behörighetsvillkoren för utbildningen.
16 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om ansökan och antagning till utbildningarna  inom yrkeshögskolan.
Lag (2016:1183)
.
17 §
Om inte alla behöriga sökande till en utbildning inom  yrkeshögskolan kan tas emot till utbildningen, ska ett urval  göras bland de sökande. Regeringen eller den myndighet som  regeringen bestämmer kan med stöd av 8 kap. 7 §  regeringsformen meddela ytterligare föreskrifter om urval.
Lag (2016:1183)
.
18 §
De studerande i en utbildning inom yrkeshögskolan ska ha rätt att utöva inflytande över utbildningen.
Utbildningsanordnaren ska verka för att de studerande tar en aktiv del i arbetet med att vidareutveckla utbildningen.
19 §
En studerande får tills vidare avskiljas från en  utbildning som anordnas av staten, en kommun eller en region  om han eller hon
1. lider av psykisk störning,
2. missbrukar alkohol eller narkotika, eller
3. har gjort sig skyldig till allvarlig brottslighet.
Som ytterligare förutsättning för ett avskiljande gäller att  det, till följd av något sådant förhållande som avses i första  stycket, bedöms finnas en påtaglig risk att den studerande kan  komma att skada någon annan person eller värdefull egendom  under utbildningen.
Regeringen får meddela ytterligare föreskrifter om  avskiljande.
Lag (2019:936)
.
Behandling av personuppgifter
19 a §
Bestämmelserna i 19 d och 19 e §§ tillämpas vid  behandling av personuppgifter i verksamhet inom  yrkeshögskolan som bedrivs med stöd av denna lag,  föreskrifter som meddelats med stöd av lagen, bestämmelser  för utbildningen som finns i annan författning eller beslut  som meddelats med stöd av någon av dessa författningar.
Lag (2018:1352)
.
 
19 b § Bestämmelserna i 19 d och 19 e §§ kompletterar  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning), här benämnd EU:s  dataskyddsförordning.
Termer och uttryck i 19 d och 19 e §§ har samma betydelse som  i EU:s dataskyddsförordning.
Lag (2018:1352)
.
19 c §
Bestämmelser om behandling av personuppgifter finns  även i lagen (2018:218) med kompletterande bestämmelser till  EU:s dataskyddsförordning, här benämnd dataskyddslagen, och i  föreskrifter som har meddelats i anslutning till den lagen.
Lag (2018:1352)
.
19 d §
Personuppgifter som avses i artikel 9.1 i EU:s  dataskyddsförordning (känsliga personuppgifter) får med stöd  av artikel 9.2 g i samma förordning behandlas av en enskild  utbildningsanordnare
1. om behandlingen är nödvändig för en hantering som  motsvarar handläggning av ett ärende hos en myndighet, eller
2. i annat fall, om behandlingen är nödvändig i verksamheten  och inte innebär ett otillbörligt intrång i den registrerades  personliga integritet.
Vid behandling som sker med stöd av första stycket är det  förbjudet att utföra sökningar i syfte att få fram ett urval  av personer grundat på känsliga personuppgifter.
För myndigheter finns det bestämmelser om behandling av  känsliga personuppgifter och om sökbegränsningar i 3 kap. 3 §  dataskyddslagen.
Lag (2018:1352)
.
19 e §
Personuppgifter som rör fällande domar i brottmål  får behandlas av en enskild utbildningsanordnare om  behandlingen är nödvändig för en hantering som motsvarar  handläggning av ett ärende hos en myndighet om att avskilja  en studerande från utbildning.
För myndigheter finns det bestämmelser om behandling av  personuppgifter som avses i artikel 10 i EU:s  dataskyddsförordning i 3 kap. 8 § första stycket  dataskyddslagen.
Lag (2018:1352)
.
Överklagande
20 §
Högskolans avskiljandenämnd ska pröva frågor om avskiljande.
Nämndens beslut i avskiljandefrågor får överklagas till allmän förvaltningsdomstol av den studerande och utbildningsanordnaren. Prövningstillstånd krävs vid överklagande till kammarrätten. Ett beslut om avskiljande ska, om den som har avskilts begär det, omprövas efter två år.
21 §
Regeringen kan med stöd av 8 kap. 7 § regeringsformen  meddela föreskrifter om att Överklagandenämnden för högskolan  svarar för prövning av överklagande av vissa andra beslut än  de som avses i 20 §. Nämndens beslut med anledning av ett  överklagande dit får inte överklagas.
Lag (2016:1183)
.
Övriga bestämmelser
22 §
Regeringen kan med stöd av 8 kap. 7 § regeringsformen  meddela ytterligare föreskrifter om yrkeshögskolan.
Lag (2016:1183)
.
Övergångsbestämmelser
2009:128
1. Denna lag träder i kraft den 15 april 2009 och tillämpas på utbildning som påbörjas efter den 1 juli 2009.
2. Genom lagen upphävs lagen (2001:239) om kvalificerad yrkesutbildning. Den upphävda lagen gäller dock fortfarande för utbildning för vilken det före den 15 april 2009 har beviljats statligt stöd för kvalificerad yrkesutbildning.
3. Regeringen eller den myndighet som regeringen bestämmer får bevilja en utbildningsanordnare som före den 15 april 2009 har beviljats statligt stöd för kvalificerad yrkesutbildning fortsatt stöd, dock längst till och med 2013. Den upphävda lagen gäller även för utbildning för vilken beslut om statligt stöd har förlängts enligt denna punkt.
2009:1040
Denna lag träder i kraft den 1 juli 2011. Äldre bestämmelser gäller fortfarande för utbildning som har påbörjats före ikraftträdandet.
2016:1183
1. Denna lag träder i kraft den 1 januari 2017.
2. Bestämmelsen i 12 § i den nya lydelsen tillämpas första  gången i fråga om en utbildning där beslutet om huruvida  utbildningen ska ingå i yrkeshögskolan fattas den 1 april 
2017 eller senare.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.