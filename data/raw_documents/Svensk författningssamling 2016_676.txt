Title: Lag (2016:676) om skuldsanering för företagare
SFS Number: Svensk författningssamling 2016:676
URL: https://www.riksdagen.se/sv/dokument-och-lagar/dokument/svensk-forfattningssamling/lag-2016676-om-skuldsanering-for-foretagare_sfs-2016-676/
Source Link: http://rkrattsbaser.gov.se/sfst?bet=2016:676
Amendment Register Link: http://rkrattsbaser.gov.se/sfsr?bet=2016:676
Ministry/Authority: Justitiedepartementet L2
Issued: 2016-06-02
Metadata: {"Utfärdad": "2016-06-02", "Ändrad": "t.o.m. SFS 2022:999"}

==================================================

Lag (2016:676) om skuldsanering för företagare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:676
Departement/myndighet
:   
Justitiedepartementet L2
Utfärdad
:   
2016-06-02
Ändrad
:   
t.o.m. SFS 2022:999
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Denna lag innehåller bestämmelser om en särskild form av  skuldsanering för företagare och närstående till företagare 
(F-skuldsanering). F-skuldsanering innebär att en gäldenär  delvis befrias från ansvar för betalningen av de skulder som  omfattas av F-skuldsaneringen.
Definitioner
2 §
I lagen avses med
företagare: en fysisk person som är eller har varit engagerad  i en näringsverksamhet, antingen genom att driva eller ha  drivit enskild näringsverksamhet eller genom att vara eller  ha varit företrädare för en juridisk person som driver eller  har drivit näringsverksamhet,
närstående: make, sambo, förälder, syskon eller barn och  makes eller sambos barn.
Information om F-skuldsanering
3 §
Kronofogdemyndigheten ska lämna upplysningar om  F-skuldsanering till svårt skuldsatta företagare och  närstående till företagare som är eller har varit föremål för  verkställighet enligt utsökningsbalken.
Prövningsmyndighet
4 §
Kronofogdemyndigheten prövar ärenden om F-skuldsanering  och ärenden om omprövning av ett beslut om F-skuldsanering.
Villkor för F-skuldsanering
5 §
F-skuldsanering får beviljas en gäldenär om villkoren i 
6-11 §§ är uppfyllda.
6 §
F-skuldsanering får beviljas om gäldenären är
1. en företagare som har varit engagerad i en  näringsverksamhet, om hans eller hennes skuldbörda till  huvudsaklig del har anknytning till denna verksamhet,
2. en företagare som är engagerad i en näringsverksamhet, om  de skulder som uppkommer i denna rätteligen kan betalas eller  om oförmågan att betala dessa skulder endast är tillfällig,  eller
3. en närstående till en företagare, om den närståendes  skuldbörda till huvudsaklig del har anknytning till  företagarens näringsverksamhet.
Första stycket 1 hindrar inte att en företagare som har varit  engagerad i en näringsverksamhet beviljas F-skuldsanering om  hans eller hennes skuldbörda med anknytning till  näringsverksamheten gör att han eller hon uppfyller kraven i 
8 §.
Lag (2022:999)
.
7 §
F-skuldsanering får beviljas om gäldenären har sina  huvudsakliga intressen i Sverige.
8 §
F-skuldsanering får beviljas om gäldenären är insolvent  och så skuldsatt att han eller hon med hänsyn till samtliga  omständigheter inte kan antas ha förmåga att betala sina  skulder inom överskådlig tid.
En bedömning av om gäldenären uppfyller kraven i första  stycket ska göras även om hans eller hennes framtida  inkomstförhållanden är oklara.
Lag (2022:999)
.
9 §
F-skuldsanering får inte beviljas om
1. företagarens näringsverksamhet drivs eller har drivits på  ett oförsvarligt sätt,
2. gäldenären har näringsförbud enligt lagen (2014:836) om  näringsförbud, eller
3. gäldenären har ett betalningsutrymme som per kvartal  understiger en sjundedel av prisbasbeloppet enligt 2 kap. 6  och 7 §§ socialförsäkringsbalken.
10 §
F-skuldsanering får beviljas om det är skäligt med  hänsyn till gäldenärens personliga och ekonomiska  förhållanden.
Vid skälighetsbedömningen ska särskilt beaktas  omständigheterna vid skuldernas tillkomst, de ansträngningar  gäldenären har gjort för att fullgöra sina förpliktelser, det  sätt på vilket gäldenären har medverkat under handläggningen  av ärendet om F-skuldsanering och F-skuldsaneringens  betydelse för gäldenärens framtida förvärvsförmåga.
11 §
Om gäldenären tidigare har beviljats skuldsanering, får  F-skuldsanering beviljas endast om det finns särskilda  skäl.
Ansökan om F-skuldsanering
12 §
En ansökan om F-skuldsanering ska vara skriftlig.
Ansökan ska vara egenhändigt undertecknad av gäldenären. Om  ansökan ges in på elektronisk väg, ska den vara undertecknad  med en sådan avancerad elektronisk underskrift som avses i  artikel 3 i Europaparlamentets och rådets förordning (EU) nr 
910/2014 av den 23 juli 2014 om elektronisk identifiering och  betrodda tjänster för elektroniska transaktioner på den inre  marknaden och om upphävande av direktiv 1999/93/EG, i den  ursprungliga lydelsen.
13 §
Ansökan ska innehålla uppgifter om
1. gäldenären enligt 5 § första stycket lagen (1996:242) om  domstolsärenden och uppgifter som visar att gäldenären har  sina huvudsakliga intressen i Sverige,
2. gäldenärens inkomster och utgifter,
3. gäldenärens tillgångar och skulder med uppgift om varje  borgenärs namn, person- eller organisationsnummer, eller  motsvarande identifieringsnummer, adress och telefonnummer,
4. vilka av skulderna som har anknytning till företagarens  näringsverksamhet,
5. huruvida den person som driver eller har drivit  näringsverksamheten är eller har varit försatt i konkurs eller  genomgår eller har genomgått en företagsrekonstruktion,
6. hur näringsverksamheten drivs eller har drivits,
7. omständigheterna vid skuldernas tillkomst, de  ansträngningar gäldenären har gjort för att fullgöra sina  förpliktelser och F-skuldsaneringens betydelse för gäldenärens  framtida förvärvsförmåga, och
8. gäldenärens och dennes familjs personliga och ekonomiska  förhållanden som i övrigt är av betydelse för prövningen av  ärendet.
Uppgifterna ska lämnas av gäldenären på heder och samvete.
Lag (2022:999)
.
14 §
Till ansökan ska bifogas årsredovisning eller årsbokslut  avseende det senast avslutade räkenskapsåret för företagarens  näringsverksamhet. Om det har upprättats en  revisionsberättelse, ska även denna bifogas.
Om den person som driver eller har drivit näringsverksamheten  är eller har varit försatt i konkurs, ska till ansökan bifogas  förvaltarberättelse, bouppteckning och eventuell  slutredovisning enligt 7 kap. 13 och 15 §§ samt 13 kap.  konkurslagen (1987:672).
Om den person som driver eller har drivit näringsverksamheten  har genomgått en planförhandling enligt lagen (2022:964) om  företagsrekonstruktion, ska till ansökan bifogas  rekonstruktörsberättelse och förteckning över tillgångar och  skulder enligt 4 kap. 8 § 1 och 2 den lagen.
Lag (2022:999)
.
Komplettering och avvisning av ansökan
15 §
Om en ansökan är bristfällig, ska gäldenären föreläggas  att avhjälpa bristen. Av föreläggandet ska det framgå att  ansökan kan avvisas om föreläggandet inte följs.  Föreläggandet behöver inte delges.
En ansökan om F-skuldsanering ska avvisas om den är så  bristfällig att den inte kan läggas till grund för prövning i  sak och gäldenären inte har följt ett föreläggande att  avhjälpa bristen.
16 §
En ansökan om F-skuldsanering ska avvisas om gäldenären  är föremål för ett annat förfarande om skuldsanering.
Inledande av F-skuldsanering
17 §
Kronofogdemyndigheten ska i den utsträckning det behövs
1. kontrollera i sina register att uppgifterna i ansökan är  korrekta, och
2. inhämta upplysningar från andra myndigheter om gäldenärens  personliga och ekonomiska förhållanden och om företagarens  näringsverksamhet.
Ett sammanträde enligt 24 § får hållas för att avgöra om  F-skuldsanering ska inledas.
18 §
Om det framgår av ansökan eller annan tillgänglig  utredning att villkoren för F-skuldsanering inte är  uppfyllda, ska ansökan avslås.
Ansökan får också avslås om gäldenären inte infinner sig  personligen vid ett sammanträde eller i övrigt inte medverkar  under ärendets handläggning.
19 §
Om ansökan inte avvisas eller avslås, ska  Kronofogdemyndigheten snarast besluta att F-skuldsanering ska  inledas (inledandebeslut).
20 §
I inledandebeslutet ska det bestämmas vilket belopp som  gäldenären ska betala för tiden till dess att frågan om  F-skuldsanering slutligt har avgjorts eller något annat har  bestämts. Det ska också bestämmas när och hur betalning ska  ske.
Det belopp som gäldenären ska betala ska bestämmas enligt 35 
§.
Gäldenären ska betala till Kronofogdemyndigheten.  Betalningarna ska genomföras trots att inledandebeslutet inte  har fått laga kraft. För gäldenärens betalningar gäller i  övrigt 40 § första stycket och 41 §.
21 §
När ett inledandebeslut har meddelats ska detta genast  kungöras i Post- och Inrikes Tidningar. Om det finns särskilda  skäl, får kungörelsen införas även i en eller flera  ortstidningar.
I kungörelsen ska varje borgenär som har en fordran mot  gäldenären uppmanas att inom en månad från dagen för  kungörelsen skriftligen
1. uppge sitt namn och person- eller organisationsnummer eller  motsvarande identifieringsnummer,
2. anmäla sina fordringar mot gäldenären,
3. lämna närmare uppgifter om fordringarna och andra uppgifter  av betydelse för prövningen av ärendet, och
4. ange till vilket konto som betalning ska ske.
Fristen i andra stycket får förlängas till två månader, om det  finns särskilda skäl.
Lag (2022:999)
.
Handläggningen efter inledandebeslut
22 §
Efter inledandebeslutet ska Kronofogdemyndigheten se  till att ärendet blir så utrett som dess beskaffenhet  kräver.
23 §
En underrättelse ska skickas till de borgenärer som är  kända i ärendet senast en vecka efter att det enligt 21 § har  kungjorts att ett inledandebeslut har meddelats.
I underrättelsen ska borgenären upplysas om att ett  inledandebeslut har meddelats och om borgenärens fordran i  ärendet. Borgenären ska även uppmanas att inom den tidsfrist  som anges i kungörelsen komma in med uppgifter enligt 21 §  andra stycket.
24 §
Ett sammanträde ska hållas om det kan antas vara till  fördel för utredningen. Vid sammanträdet ska gäldenären lämna  de ytterligare upplysningar som behövs för prövningen av  ärendet.
Gäldenären ska kallas att infinna sig personligen vid  sammanträdet. Kallelsen ska sändas till gäldenären under den  adress som han eller hon senast har uppgett i ärendet.  Kallelsen behöver inte delges.
I kallelsen ska gäldenären upplysas om syftet med  sammanträdet och om att ansökan kan avslås om han eller hon  inte infinner sig personligen.
25 §
Till ett sammanträde enligt 24 § får även en borgenär  eller någon annan som kan bidra till utredningen av ärendet  kallas. Kallelsen behöver inte delges.
26 §
Om det efter inledandebeslutet framkommer att villkoren  för F-skuldsanering inte är uppfyllda, ska ansökan avslås.
Ansökan får också avslås om gäldenären inte infinner sig  personligen vid ett sammanträde eller i övrigt inte medverkar  under ärendets handläggning.
Beslut om F-skuldsanering
27 §
När det finns tillräcklig utredning i ärendet, ska  Kronofogdemyndigheten tillsammans med gäldenären upprätta ett  förslag om F-skuldsanering som innehåller de uppgifter som  anges i 31 §.
28 §
Förslaget om F-skuldsanering ska sändas till samtliga  kända borgenärer vars fordringar omfattas av förslaget med  föreläggande för dem att yttra sig inom viss tid. Av  föreläggandet ska det framgå att ett uteblivet yttrande inte  hindrar ett beslut om F-skuldsanering. Föreläggandet ska  delges borgenärerna.
Om en fordran i ärendet inte omfattas av förslaget, ska  borgenären underrättas om detta.
29 §
Efter utgången av den tid som avses i 28 § ska  Kronofogdemyndigheten besluta att F-skuldsanering ska  beviljas, om villkoren för F-skuldsanering är uppfyllda.
30 §
När ett beslut om F-skuldsanering har meddelats ska  detta genast kungöras i Post- och Inrikes Tidningar.
Innehållet i en F-skuldsanering
31 §
I beslutet om F-skuldsanering ska det bestämmas
1. vilka fordringar som ska omfattas av F-skuldsaneringen 
(32-34 §§),
2. en betalningsplan som anger
a) det belopp som gäldenären ska betala (35 §),
b) planens längd och när den löper ut (36 §), och
c) när och hur gäldenären ska betala (40 §),
3. vilken avgift som Kronofogdemyndigheten ska ta ut 
(37 §),
4. vilket belopp som ska fördelas mellan borgenärerna 
(38 §) och hur stor procentandel av varje fordran som ska bli  betald,
5. vad som ska gälla för fordringarna (39 §), och
6. när och hur borgenärerna ska få betalt (43 §).
32 §
En F-skuldsanering omfattar, om inte annat föreskrivs i 
33 § eller bestäms enligt 34 §, alla fordringar på pengar mot  gäldenären som har uppkommit före den dag då  inledandebeslutet meddelades.
33 §
En F-skuldsanering omfattar inte
1. en fordran på familjerättsligt underhåll,
2. en fordran för vilken borgenären har förmånsrätt enligt 5 
§ förmånsrättslagen (1970:979), till den del säkerheten  räcker till för betalning av fordran,
3. en fordran för vilken borgenären har panträtt eller annan  förmånsrätt enligt 6 eller 7 § förmånsrättslagen eller  retentionsrätt, till den del säkerheten räcker till för  betalning av fordran,
4. en fordran för vilken borgenären, innan ett  inledandebeslut har meddelats, har fått förmånsrätt enligt 8 
§ förmånsrättslagen, när det gäller egendom som har tagits i  anspråk vid verkställigheten,
5. en fordran som inte är förfallen till betalning och som är  beroende av att borgenären tillhandahåller en motprestation,  eller
6. en fordran som är tvistig.
En fordran enligt första stycket 1 omfattas dock av  F-skuldsaneringen om Försäkringskassan eller ett utländskt  offentligt organ har inträtt i den underhållsberättigades  rätt till underhållsbidrag.
34 §
Om en fordran är beroende av villkor, inte är till  beloppet fastställd eller inte är förfallen till betalning,  får det bestämmas att den inte ska omfattas av  F-skuldsaneringen.
Om en fordran kan antas vara ogrundad, ska det bestämmas att  den inte ska omfattas av F-skuldsaneringen.
35 §
Det belopp som gäldenären ska betala enligt  betalningsplanen ska bestämmas så att F-skuldsaneringen tar i  anspråk gäldenärens samtliga tillgångar och inkomster efter  avdrag för vad som ska förbehållas gäldenären för dennes och  dennes familjs försörjning. Bestämmelserna i 7 kap. 4 och 5 
§§ utsökningsbalken om förbehållsbelopp ska då vara  vägledande.
Det får bestämmas att förbehåll även ska göras för betalning  av en fordran som inte omfattas av F-skuldsaneringen.
36 §
Betalningsplanens längd ska vara tre år.
Betalningsplanen börjar löpa från beslutet om  F-skuldsanering.
Vid bestämmandet av tidpunkten för när betalningsplanen löper  ut ska den tid som inledandebeslutet gällt räknas av från  betalningsplanens längd, om det inte med hänsyn till  gäldenärens agerande efter beslutet är motiverat att räkna av  en kortare tid.
37 §
Kronofogdemyndigheten ska ta ut en årlig avgift av  gäldenären för myndighetens hantering av hans eller hennes  betalningar.
Regeringen får meddela föreskrifter om avgiftens storlek.
38 §
Det belopp som ska fördelas mellan borgenärerna utgörs  av de medel som gäldenären ska betala enligt  inledandebeslutet och betalningsplanen med avdrag för den  avgift som avses i 37 §.
39 §
Alla fordringar som omfattas av F-skuldsaneringen har  lika rätt.
Trots första stycket får en fordran
1. ges sämre rätt, om borgenären samtycker till det, eller
2. betalas före andra fordringar, om den efter fördelning  enligt 38 § avser ett mindre belopp och det är skäligt med  hänsyn till omfattningen av skulderna och övriga  omständigheter.
Gäldenärens betalningar
40 §
Gäldenären ska betala en gång i kvartalet. Om det finns  särskilda skäl, får det bestämmas att gäldenären i stället  ska betala månadsvis eller halvårsvis.
Gäldenären ska betala till Kronofogdemyndigheten. Om det  finns särskilda skäl, får det bestämmas att gäldenären i  stället ska betala direkt till borgenärerna.
Betalningarna ska genomföras trots att beslutet om  F-skuldsanering inte har fått laga kraft.
41 §
Gäldenären förlorar rådigheten över medel som han eller  hon har betalat in till Kronofogdemyndigheten. Myndigheten  ska genast placera de inbetalda medlen på ett räntebärande  konto.
42 §
Inbetalda medel tillfaller de borgenärer vars fordringar  omfattas av F-skuldsaneringen, när beslutet om  F-skuldsanering har fått laga kraft och den avgift som avses  i 37 § har räknats av.
43 §
Inbetalda medel som tillhör borgenärerna jämte ränta ska  Kronofogdemyndigheten betala ut till borgenärerna en gång om  året.
Utbetalning till en borgenär ska göras till det konto som  angetts av borgenären. Om det finns särskilda skäl, får  utbetalning göras på annat sätt.
Om utbetalning till en borgenär inte görs, ska en  underrättelse skickas till borgenären.
Lag (2022:999)
.
43 a §
En borgenär förlorar sin rätt till inbetalda medel  enligt 42 § om borgenären inte inom tre månader från dagen för  den sista utbetalningen till borgenärerna enligt beslutet om  F-skuldsanering lämnar sådana uppgifter till  Kronofogdemyndigheten att medlen kan betalas ut till  borgenären enligt 43 § andra stycket.
De medel som en borgenär har förlorat sin rätt till ska  fördelas mellan övriga borgenärer och i andra hand betalas  tillbaka till gäldenären. Om utbetalning eller återbetalning  inte är möjlig, tillfaller medlen staten.
Lag (2022:999)
.
Exekutiva åtgärder
44 §
Efter inledandebeslutet får utmätning för fordringar som  uppkommit dessförinnan inte ske innan frågan om  F-skuldsanering är avgjord genom ett beslut som har fått laga  kraft. Om utmätning ändå sker, är åtgärden utan verkan.
Första stycket gäller inte fordringar som enligt 33 § inte  omfattas av F-skuldsaneringen. Det gäller inte heller om,  efter överklagande, rätten på begäran av en borgenär  bestämmer att utmätning får ske.
Denna paragraf tillämpas även i fråga om ett beslut om  betalningssäkring och verkställighet av ett sådant beslut.
45 §
Inbetalda medel som fortfarande tillhör gäldenären får  inte utmätas eller tas i anspråk för verkställighet av ett  beslut om betalningssäkring.
46 §
Ett beslut om F-skuldsanering får verkställas när det  har fått laga kraft. Verkställighet får inte avse annat än  vad som redan skulle ha betalats ut till borgenären enligt  beslutet om F-skuldsanering.
Överklagande
47 §
Kronofogdemyndighetens beslut får överklagas. Ett beslut  som inte innebär att ärendet avgörs får överklagas endast i  samband med överklagande av ett beslut som innebär att  ärendet avgörs. Inledandebeslutet och beslut om ändring av  inledandebeslutet får dock överklagas särskilt.
Kronofogdemyndighetens beslut överklagas till tingsrätten i  den ort där gäldenären är bosatt. Om gäldenären inte är  bosatt i Sverige, överklagas beslutet till Stockholms  tingsrätt. Ett överklagande ska ges in till  Kronofogdemyndigheten inom tre veckor från dagen för  beslutet.
Vid ett överklagande gäller lagen (1996:242) om  domstolsärenden, om inte annat följer av denna lag.  Kronofogdemyndigheten ska inte vara part i domstolen.
48 §
Om en domstol bifaller ett överklagande av gäldenären,  ska den återförvisa ärendet till Kronofogdemyndigheten. Om  Kronofogdemyndigheten har avslagit gäldenärens ansökan med  tillämpning av 26 § och tillräcklig utredning finns, får  domstolen dock besluta om F-skuldsanering.
Ett beslut att återförvisa ett ärende till  Kronofogdemyndigheten får inte överklagas.
Verkan av en F-skuldsanering
49 §
Genom en F-skuldsanering befrias gäldenären från ansvar  för betalningen av de skulder som omfattas av  F-skuldsaneringen i den utsträckning som dessa sätts ned.  Genom F-skuldsaneringen befrias gäldenären även från ansvar  för betalningen av skulder som inte är kända i ärendet, om  det inte är en sådan skuld som avses i 33 §.
F-skuldsaneringen medför att rätten till ränta eller  dröjsmålsavgift på en fordran som omfattas av  F-skuldsaneringen faller bort för tiden efter den dag då  inledandebeslutet meddelades.
F-skuldsaneringen inverkar inte på den rätt en borgenär har  mot en borgensman eller någon annan som förutom gäldenären  svarar för skulden.
Omprövning av ett beslut om F-skuldsanering
50 §
På ansökan av en borgenär vars fordran omfattas av  F-skuldsaneringen får beslutet om F-skuldsanering upphävas  eller, i fall som avses i 6 och 7, ändras beträffande det som  har bestämts i en fråga som avses i 31 § 2-6, om
1. gäldenären har gjort sig skyldig till oredlighet mot  borgenärer,
2. gäldenären har gjort sig skyldig till uppsåtligt  försvårande av konkurs eller exekutiv förrättning,
3. gäldenären i hemlighet har gynnat någon borgenär för att  inverka på frågan om F-skuldsaneringens avgörande,
4. gäldenären i sin ansökan om F-skuldsanering eller annars  under ärendets handläggning medvetet har lämnat oriktiga  uppgifter till men för borgenären,
5. gäldenären har lämnat oriktiga uppgifter till ledning för  en myndighets beslut i fråga om skatt eller avgift som  omfattas av F-skuldsaneringen eller inte har lämnat uppgifter  trots att han eller hon är uppgiftsskyldig och detta har  medfört att ett beslut blivit felaktigt eller inte fattats,
6. gäldenären inte följer betalningsplanen och avvikelsen  inte är ringa, eller
7. gäldenärens ekonomiska förhållanden väsentligen har  förbättrats efter beslutet om F-skuldsanering.
I fall som avses i första stycket 7 ska ansökan göras inom  tre år från dagen för inledandebeslutet eller, om en  betalningsplan löper ut senare, senast den dag då planen  löper ut.
51 §
På ansökan av gäldenären får beslutet om F-skuldsanering
1. upphävas, om gäldenärens ekonomiska förhållanden efter  beslutet om F-skuldsanering har förbättrats i sådan grad att  gäldenären kan betala samtliga skulder som omfattas av  F-skuldsaneringen eller försämrats i sådan grad att  gäldenären inte längre uppfyller villkoret i 9 § 3, eller
2. ändras beträffande det som har bestämts i en fråga som  avses i 31 § 2-6, om gäldenärens ekonomiska förhållanden  efter beslutet om F-skuldsanering väsentligen har förändrats.
En ändring enligt första stycket 2 får göras endast om  gäldenären fortfarande uppfyller villkoret i 9 § 3 eller det  finns synnerliga skäl och gäldenären har fullgjort två  tredjedelar av den tid som betalningsplanen ska löpa.
52 §
Om ett beslut om F-skuldsanering upphävs, blir en borgen  eller annan säkerhet som tredje man har ställt för betalning  av ett belopp som avses i 31 § 4 ogiltig. Detta gäller dock  inte om tredje mannen kände till eller borde ha känt till de  omständigheter som anges i 50 § första stycket 1-3 eller  medverkade till att gäldenären har åsidosatt sina  förpliktelser enligt 50 § första stycket 4.
53 §
Vid en ändring av ett beslut om F-skuldsanering får  betalningsplanens längd bestämmas till som längst fem år.
54 §
En ansökan om omprövning av ett beslut om  F-skuldsanering ska vara skriftlig. Ansökan ska innehålla  uppgifter om
1. det beslut som avses,
2. det som yrkas, och
3. de omständigheter som åberopas till stöd för ansökan.
Om en ansökan är bristfällig tillämpas 15 §.
55 §
Bestämmelserna i 22, 24 och 25 §§ gäller vid  handläggningen av ett ärende om omprövning av ett beslut om  F-skuldsanering.
Övriga bestämmelser
56 §
Om gäldenären försätts i konkurs, förfaller ansökan om  F-skuldsanering.
Om en ansökan om planförhandling under företagsrekonstruktion  tas upp sedan gäldenären har ansökt om F-skuldsanering, ska  ärendet om F-skuldsanering förklaras vilande. Om en  rekonstruktionsplan fastställs, förfaller ansökan om F-
skuldsanering.
Om den näringsverksamhet som företagaren är eller har varit  engagerad i drivs av en juridisk person som är försatt i  konkurs eller har inlett en planförhandling, ska ärendet om F-
skuldsanering förklaras vilande om det med hänsyn till behovet  av utredning finns skäl för det.
Om gäldenären avlider, förfaller ansökan om F-skuldsanering.
Lag (2022:999)
.
57 §
Om gäldenären återkallar en ansökan om F-skuldsanering,  ska ärendet avskrivas från vidare handläggning. Detsamma  gäller om ansökan förfaller enligt 56 §.
58 §
Om en ansökan om F-skuldsanering avslås eller avvisas  eller ärendet avskrivs från vidare handläggning sedan ett  inledandebeslut har meddelats, ska samtliga kända borgenärer  underrättas.
Vid beslut om avslag, avvisning eller avskrivning ska medel  som gäldenären har betalat in till Kronofogdemyndigheten  återbetalas till honom eller henne när beslutet har fått laga  kraft. Om en pågående utmätning har avbrutits genom  inledandebeslutet, ska i stället inbetalda medel fördelas  mellan de fordringar för vilka utmätningen pågick.
59 §
Om det har bestämts att en fordran enligt 34 § första  stycket inte ska omfattas av F-skuldsaneringen, får  borgenären trots föreskrifter i annan författning bevilja  anstånd med betalningen under den tid betalningsplanen  löper.
60 §
En överenskommelse som innebär att gäldenären eller  tredje man tillförsäkrar någon borgenär, vars fordran  omfattas av F-skuldsaneringen, bättre villkor än enligt  F-skuldsaneringen är ogiltig.
61 §
Socialnämnder och andra myndigheter ska till  Kronofogdemyndigheten eller en domstol som handlägger ett  ärende om F-skuldsanering på begäran lämna uppgifter om  gäldenärens personliga och ekonomiska förhållanden som är av  betydelse för prövningen av ärendet. Sådana uppgifter ska  också lämnas av myndigheter som anmäler fordringar enligt 21  eller 23 §.
62 §
I lagen (2017:473) med kompletterande bestämmelser till 
2015 års insolvensförordning finns bestämmelser om  registrering av F-skuldsaneringar i ett insolvensregister.
Lag (2019:254)
.
Övergångsbestämmelser
2022:999
1. Denna lag träder i kraft den 1 augusti 2022.
2. Bestämmelsen i 21 § i den nya lydelsen gäller inte för  ärenden där ett beslut att inleda F-skuldsanering har  meddelats före ikraftträdandet.
3. Den nya 43 a § gäller även i fråga om ärenden där  betalningsplanen löpt ut före ikraftträdandet. För sådana  ärenden tillämpas paragrafen dock från och med den 1 november 
2022.
4. Den äldre lydelsen av 56 § gäller fortfarande för det fall  beslut om förhandling om offentligt ackord meddelas eller ett  ackord fastställs enligt den upphävda lagen (1996:764) om  företagsrekonstruktion efter att gäldenären ansökt om F-
skuldsanering.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.