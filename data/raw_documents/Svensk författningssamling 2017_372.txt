Title: Lag (2017:372) om stöd vid klagomål mot hälso- och sjukvården
SFS Number: Svensk författningssamling 2017:372
URL: https://www.riksdagen.se/sv/dokument-och-lagar/dokument/svensk-forfattningssamling/lag-2017372-om-stod-vid-klagomal-mot-halso-och_sfs-2017-372/
Source Link: http://rkrattsbaser.gov.se/sfst?bet=2017:372
Amendment Register Link: http://rkrattsbaser.gov.se/sfsr?bet=2017:372
Ministry/Authority: Socialdepartementet
Issued: 2017-05-18
Metadata: {"Utfärdad": "2017-05-18", "Ändrad": "t.o.m. SFS 2025:448"}

==================================================

Lag (2017:372) om stöd vid klagomål mot hälso- och sjukvården
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:372
Departement/myndighet
:   
Socialdepartementet
Utfärdad
:   
2017-05-18
Ändrad
:   
t.o.m. SFS 2025:448
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
I varje region och kommun ska det finnas en eller flera  patientnämnder med uppgift att stödja och hjälpa patienter och  deras närstående inom den
1. hälso- och sjukvård enligt hälso- och sjukvårdslagen 
(2017:30) som bedrivs av regioner eller enligt avtal med  regioner,
2. hälso- och sjukvård enligt hälso- och sjukvårdslagen som  bedrivs av kommuner eller enligt avtal med kommuner och den  allmänna omvårdnad enligt socialtjänstlagen (2025:400) som ges  i samband med sådan hälso- och sjukvård, och
3. tandvård enligt tandvårdslagen (1985:125) som bedrivs eller  helt eller delvis finansieras av regioner.
För patientnämnder gäller vad som är föreskrivet i  kommunallagen (2017:725).
Särskilda bestämmelser om gemensam nämnd finns i lagen 
(2003:192) om gemensam nämnd inom vård- och omsorgsområdet.
Lag (2025:448)
.
2 §
Patientnämndernas huvudsakliga uppgift är att på ett  lämpligt sätt hjälpa patienter att föra fram klagomål till  vårdgivare som bedriver sådan verksamhet som avses i 1 §  första stycket 1-3 och att få klagomål besvarade av  vårdgivaren.
Patientnämnderna ska även
1. tillhandahålla eller hjälpa patienter att få den  information patienterna behöver för att kunna ta till vara  sina intressen i hälso- och sjukvården och hjälpa patienter  att vända sig till rätt myndighet,
2. främja kontakterna mellan patienter och vårdpersonal,
3. rapportera iakttagelser och avvikelser av betydelse för  patienterna till vårdgivare och vårdenheter, och
4. informera allmänheten, hälso- och sjukvårdspersonalen och  andra berörda om sin verksamhet.
Om patienten är ett barn, ska patientnämnden särskilt beakta  barnets bästa.
3 §
Patientnämnderna ska bidra till kvalitetsutveckling, hög  patientsäkerhet och till att verksamheterna inom hälso- och  sjukvården anpassas efter patienternas behov och  förutsättningar genom att årligen analysera inkomna klagomål  och synpunkter samt uppmärksamma regionen eller kommunen på  riskområden och hinder för utveckling av vården.
Lag (2019:976)
.
4 §
Regionerna och kommunerna ska organisera patientnämnderna  så att de kan utföra sina uppgifter självständigt.
Lag (2019:976)
.
5 §
En kommun som ingår i en region får överlåta skyldigheten  enligt 1 § till regionen, om kommunen och regionen har kommit  överens om detta. Kommunen får lämna sådant ekonomiskt bidrag  till regionen som motiveras av överenskommelsen.
Lag (2019:976)
.
6 §
Regionerna och kommunerna ska organisera sin verksamhet så  att slutsatser av de analyser som patientnämnderna gör i  enlighet med 3 § tas om hand och bidrar till hälso- och  sjukvårdens utveckling.
Kommunens skyldighet att organisera sin verksamhet i enlighet  med första stycket gäller även om kommunen med stöd av 5 §  överlåtit skyldigheten enligt 1 § till regionen.
Lag (2019:976)
.
7 §
Patientnämnderna ska göra Inspektionen för vård och  omsorg uppmärksam på förhållanden av relevans för  myndighetens tillsyn.
Patientnämnderna ska samverka med Inspektionen för vård och  omsorg så att myndigheten kan fullgöra sina skyldigheter  enligt 7 kap. 6 § patientsäkerhetslagen (2010:659).
Patientnämnderna ska senast den sista februari varje år till  Inspektionen för vård och omsorg och Socialstyrelsen lämna en  redogörelse över patientnämndsverksamheten samt den analys  som gjorts i enlighet med 3 § under föregående år.
8 §
Föreskrifter om stödpersoner vid psykiatrisk vård som är  förenad med frihetsberövande och annat tvång finns i lagen 
(1991:1128) om psykiatrisk tvångsvård och i lagen (1991:1129)  om rättspsykiatrisk vård. Föreskrifter om stödpersoner finns  även i smittskyddslagen (2004:168).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.