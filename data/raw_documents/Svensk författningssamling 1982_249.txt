Title: Förordning (1982:249) 
om tillämpning av en konvention den 4 januari 1980 mellan Sverige och 
Marocko om social trygghet;
SFS Number: Svensk författningssamling 1982:249
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1982249-om-tillampning-av-en_sfs-1982-249/
Source Link: http://rkrattsbaser.gov.se/sfst?bet=1982:249
Amendment Register Link: http://rkrattsbaser.gov.se/sfsr?bet=1982:249
Ministry/Authority: Socialdepartementet
Issued: 1982-05-06
Metadata: {"Utfärdad": "1982-05-06"}

==================================================

Förordning (1982:249) 
om tillämpning av en konvention den 4 januari 1980 mellan Sverige och 
Marocko om social trygghet;
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1982:249
Departement/myndighet
:   
Socialdepartementet
Utfärdad
:   
1982-05-06
Övrig text
:   
Endast den svenska texten i bilagorna.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
AVDELNING 1
AVDELNING II
AVDELNING III
AVDELNING IV
AVDELNING I
AVDELNING II
AVDELNING III
AVDELNING IV
Den konvention mellan Sverige och Marocko om social trygghet som har  undertecknats den 4 januari 1980 jämte en den 16 februari 1982  undertecknad överenskommelse om tillämpning av konventionen skall  lända till efterrättelse här i riket från och med den 1 juni 1982.
Konventionen och tillämpningsöverenskommelsen bifogas denna förordning  i svensk och fransk text som bilagor 1-2.
Med behörig myndighet i artiklarna 9, 24 och 25 avses  riksförsäkringsverket.  Bilaga 1
Konvention mellan Konungariket Sverige och Konungariket Marocko om  social trygghet
Konungariket Sverige och Konungariket Marocko som önskar reglera  de båda staternas förbindelser på den sociala trygghetens område  har överenskommit att sluta följande konvention:
AVDELNING 1
Allmänna bestämmelser
Artikel 1
I denna konvention avses med uttrycken
1. "Marocko" Konungariket Marocko, "Sverige" Konungariket Sverige;
2. "lagstiftning" artikel 2 angivna lagar och förordningar;
3. "behörig myndighet"  med avseende på Sverige regeringen eller den myndighet regeringen  bestämmer,  med avseende på Marocko ministern för arbetsmarknadsfrågor och  yrkesutbildning;
4. "försäkringsorgan" det organ eller den myndighet som svarar för  tillämpningen av den i artikel 2 angivna lagstiftningen eller del  av denna;
5. "behörigt försäkringsorgan" det försäkringsorgan som är behörigt  enligt den tillämpliga lagstiftningen;
6. "förbindelseorgan" organ för förbindelse och information mellan  de båda fördragsslutande staternas försäkringsorgan för underlättande  av konventionens tillämpning samt för information till berörda  personer beträffande rättigheter och skyldigheter enligt  konventionen;
7. "familjemedlem" en familjemedlem enligt den lagstiftning som gäller  i den fördragsslutande stat där det organ är beläget på vars bekostnad  förmånerna utbetalas;
8. "försäkringsperioder" avgiftsperioder, anställningsperioder eller  andra perioder som, i den lagstiftning enligt vilken de fullgjorts,  betraktas som försäkringsperioder eller därmed jämställda perioder,  däribland kalenderår, för vilka pensionspoäng har tillgodoräknats  inom den svenska försäkringen på grund av anställning eller annan  förvärvsverksamhet under det ifrågavarande året eller en del därav;
9. "kontantförmån", "pension", "livränta" eller "ersättning" en  kontantförmån, pension, livränta eller ersättning enligt den  tillämpliga lagstiftningen, inberäknat alla däri ingående delar som  utgår av allmänna medel och alla höjningar och tillägg.
Andra uttryck som används i denna konvention har den betydelse som  tillkommer dem enligt den tillämpliga lagstiftningen.
Artikel 2
1. Denna konvention är tillämplig på:
A. i Marocko
a) lagstiftning om socialförsäkring;
b) lagstiftningen om ersättning vid olycksfall i arbetet och  yrkessjukdom;
c) bestämmelser i lagstiftning, förordningar eller föreskrifter  utfärdade av offentlig myndighet, som rör särskilda  socialförsäkringssystem, i den mån de avser arbetstagare eller  personer som jämställs med arbetstagare och rör riskfall och förmåner  som vanligen täcks av socialförsäkringssystem.
B. i Sverige  lagstiftningen om
a) sjukförsäkring med föräldraförsäkring;
b) folkpension;
c) tilläggspension;
d) allmänna barnbidrag;
e) arbetsskadeförsäkring;
f) arbetslöshetsförsäkring och kontant arbetsmarknadsstöd.
2. Där ej annat följer av bestämmelsen i punkt 4. skall konventionen  jämväl tillämpas på lagstiftning som kodifierar, ändrar eller  kompletterar den lagstiftning som anges i första stycket av denna  artikel.
3. Konventionen skall tillämpas på lagstiftning om ett nytt system  eller en ny gren av social trygghet utöver den som angetts i första  stycket endast om särskild överenskommelse härom träffas.
4. Konventionen skall tillämpas på lagstiftning som utvidgar  tillämpningsområdet för den i första stycket nämnda lagstiftningen  till nya grupper av förmånstagare, om behörig myndighet i den berörda  staten inte inom tre månader efter lagens offentliggörande meddelar  den andra statens behöriga myndighet, att en sådan utvidgning av  konventionen inte är avsedd.
Artikel 3
I den mån ej annat föreskrivs i denna konvention likställs vid  tillämpningen av en fördragsslutande stats lagstiftning med denna  stats medborgare följande inom statens territorium bosatta personer:
a) medborgare i den andra fördragsslutande staten,
b) flyktingar och statslösa som avses i konventionen den 28 juli 
1951 om flyktingars rättsliga ställning och protokollet den 31 januari 
1967 till nämnda konvention respektive konvention den 28 september 
1954 om statslösa personers rättsliga ställning,
c) andra personer med avseende på rättigheter som de härleder från  en medborgare i fördragsslutande stat eller från en i denna artikel  avsedd flykting eller statslös person.
Artikel 4
Pensioner och andra kontantförmåner får med undantag av förmåner  vid arbetslöshet, i den mån ej annat föreskrivs i denna konvention,  icke minskas, ändras, innehållas eller återkallas på grund av att  förmånstagaren uppehåller sig inom den andra statens territorium.
Artikel 5
Förmåner som en av de fördragsslutande staterna har att utge skall,  i den mån ej annat föreskrivs i denna konvention, utbetalas till  medborgare i den andra staten som är bosatta i en tredje stat under  samma villkor och i samma omfattning som till den första statens  där bosatta medborgare.
AVDELNING II
Bestämmelser om tillämplig lagstiftning
Artikel 6
I den mån ej annat föreskrivs i artiklarna 7 och 8 skall de personer  som omfattas av konventionen vara underkastade:
1) marockansk lagstiftning om de är bosatta eller sysselsatta i  Marocko,
2) svensk lagstiftning om de är bosatta i Sverige eller, med avseende  på arbetsskadeförsäkring, om de är sysselsatta i Sverige.
Artikel 7
1. Utsänds en arbetstagare, som sysselsätts i en fördragsslutande  stat, av sin arbetsgivare till den andra fördragsslutande staten för  att där utföra ett arbete för denne arbetsgivare, skall med avseende  på arbetstagarens försäkringstillhörighet den förstnämnda statens  lagstiftning fortsätta att gälla till utgången av den trettiosjätte  månaden efter utsändandet, som om denne fortfarande sysselsattes inom  dess territorium.
2. Vid järnvägs- eller vägtrafikföretag eller flyglinjer anställd  resande personal med arbete i båda fördragsslutande staterna, skall  omfattas av lagstiftningen i den stat, där företaget har sitt säte.  Är arbetstagaren bosatt i den andra staten, skall dock lagstiftningen  i den staten tillämpas.
3. Ett fartygs besättning och andra ej blott tillfälligt på ett fartyg  sysselsatta personer skall omfattas av lagstiftningen i den stat vars  flagga fartyget för. Har arbetstagare anställts för lastning,  lossning, reparationsarbete eller vakttjänst ombord på ett fartyg som  för den ena statens flagga under dess uppehåll i den andra staten,  skall i fråga om sådan arbetstagare gälla lagstiftningen i sistnämnda  stat.
4. Arbetstagare, som med tillämpning av bestämmelserna i denna artikel  skall omfattas av svensk lagstiftning, skall därvid betraktas som  bosatt i Sverige.
Artikel 8
1. För diplomatiska företrädare och karriärkonsuler samt för den  administrativa och tekniska personalen hos beskickning och hos  konsulat, som förestås av karriärkonsul, liksom även för medlemmar  av beskickningens respektive konsulatets tjänsteperonal och för  personer som uteslutande är anställda i privat tjänst i hushållet  hos diplomatiska företrädare, karriärkonsuler och medlemmar av  konsulat, som förestås av karriärkonsul, skall, i den mån denna  personkrets omfattas av Wienkonventionen om diplomatiska förbindelser  respektive Wienkonventionen om konsulära förbindelser, bestämmelserna  i denna konvention ej äga tillämpning.
2. För andra statligt anställda än dem som avses i första stycket  äger vid arbete inom den andra statens territorium bestämmelserna  i artikel 7 första stycket tillämpning.
Artikel 9
1. På gemensam framställning av arbetstagare och arbetsgivare eller  på framställning av självständigt förvärvsverksam person kan de  behöriga myndigheterna i de båda fördragsslutande staterna  överenskomma om undantag från bestämmelserna i artiklarna 6-8 för  vissa personer eller persongrupper. De behöriga myndigheterna kan  också utan att sådan framställning föreligger överenskomma om sådant  undantag efter hörande av berörda personer.
2. Bestämmelserna i artikel 7 fjärde stycket äger motsvarande  tillämpning i fall som här avses.
AVDELNING III
Särskilda bestämmelser
Kapitel 1. Sjukdom, moderskap och barns födelse
Artikel 10
Har någon fullgjort försäkringsperioder enligt båda de  fördragsslutande staternas lagstiftningar, skall dessa perioder för  förvärv av rätt till en förmån sammanräknas i den mån de icke  sammanfaller.
Kapitel 2. Ålderdom, invaliditet och efterlevande
Tillämpning av marockansk lagstiftning
Artikel 11
För förvärv av rätt till ålderspension enligt marockansk lagstiftning  tas endast hänsyn till försäkringsperioder som fullgjorts i Marocko.
Artikel 12
Om en pensionssökande inte har rätt till ålderspension enligt  marockansk lagstiftning endast på grundval av försäkringsperioder  som fullgjorts i Marocko skall dessa perioder sammanräknas med  bosättningsperioder som fullgjorts i Sverige i den mån perioderna  ej sammanfaller.
Artikel 13
Om en pensionssökande har rätt till ålderspension enligt marockansk  lagstiftning efter sammanräkning enligt artikel 12 bestäms först  denna pensions storlek. Den pension som skall utges beräknas därefter  i förhållande till de försäkringsperioder som fullgjorts i Marocko.
Artikel 14
Ingen förmån utges om de försäkringsperioder som fullgjorts i Marocko  inte överstiger 312 dagar.
Artikel 15
Bestämmelserna i artiklarna 11-14 äger motsvarande tillämpning för  invalid- och efterlevandepension.
Tillämpning av svensk lagstiftning
Folkpension
Artikel 16
1. Marockanska medborgare liksom i artikel 3 b) och c) nämnda  personer, vilka inte uppfyller tillämplig svensk lagstiftnings villkor  för rätt till folkpension enligt svensk lagstiftning, äger, vare sig  de är bosatta i Sverige eller ej, rätt till folkpension beräknad  enligt de regler som gäller för utomlands bosatta svenska medborgare.
2. Handikappersättning som ej utgår som tillägg till folkpension,  vårdbidrag för handikappat barn, pensionstillskott och inkomstprövade  pensionsförmåner utges till i första stycket nämnda personer under  förutsättning att de är bosatta i Sverige och med motsvarande  tillämpning av reglerna i första stycket.
Artikel 17
För att uppfylla treårskravet i 5 kap. 3 §, andra stycket, lagen  om allmän försäkring skall, när så erfordras, hänsyn även tas till  försäkringsperioder som fullgjorts enligt marockansk lagstiftning.
Tilläggspension
Artikel 18
1. Har någon fullgjort försäkringsperioder inom både den svenska  försäkringen för tilläggspension och marockansk pensionsförsäkring,  skall dessa för förvärv av rätt till tilläggspension i erforderlig  omfattning sammanräknas i den mån de ej sammanfaller. Härvid  likställes 312 inom marockansk pensionsförsäkring fullgjorda  försäkringsdagar med ett kalenderår, för vilket pensionspoäng  tillgodoräknas.
2. För beräkning av storleken av tilläggspension beaktas endast  försäkringsperioder enligt den svenska lagstiftningen.
Kapitel 3. Arbetsskador
Artikel 19
1. Rätten till förmåner vid olycksfall i arbetet bestäms av den  lagstiftning som gällde för den försäkrade vid tidpunkten för olyckan  enligt bestämmelserna i artiklarna 6-9.
2. Ersättning för nytt olycksfall i arbetet skall fastställas med  beaktande av den nedsättning i arbetsförmågan som förorsakats av  det nya olycksfallet enligt den lagstiftning som är tillämplig.
Artikel 20
1. Förmåner vid arbetssjukdom bestäms enligt lagstiftningen i den  fördragsslutande stat, vars lagstiftning var tillämplig då den  försäkrade innehade anställning som medfört risk för arbetssjukdom,  även om sjukdomen konstaterats först i den andra staten.
2. Skulle den försäkrade ha innehaft sådan anställning först inom  den ena och därefter inom den andra fördragsslutande statens  territorium skall livränta utges med tillämpning av båda de  fördragsslutande staternas lagstiftning. Därvid skall  försäkringsorganen utge en dellivränta i förhållande till de  anställningstider som fullgjorts inom var och en av de  fördragsslutande staternas territorium.
3. Om arbetssjukdom föranlett beviljande av förmån enligt en  fördragsslutande stats lagstiftning, skall även ersättning för  försämring av sjukdomen som inträffar inom den andra fördragsslutande  statens territorium, utgå enligt förstnämnda stats lagstiftning.  Detta gäller dock ej om försämringen är att hänföra till arbete inom  den andra statens territorium i verksaamhet, vari fara för sjukdomen  föreligger.
Kapitel 4. Familjeförmåner
Artikel 21
1. Svenska medborgare äger rätt till familjeförmåner enligt marockansk  lagstiftning under förutsättning att deras familjemedlemmar är bosatta  inom marockanskt territorium.
2. För rätt till familjeförmåner enligt marockansk lagstiftning skall  bosättningsperioder som fullgjorts i Sverige, när så erfordras,  sammanräknas med försäkringsperioder som fullgjorts enligt marockansk  lagstiftning under förutsättning att perioderna ej sammanfaller.
3. Allmänna barnbidrag utges enligt svensk lagstiftning för barn med  marockanskt medborgarskap bosatta i Sverige enligt samma villkor som  för barn med svenskt medborgarskap.
AVDELNING IV
Övriga bestämmelser
Artikel 22
De behöriga myndigheterna kan komma överens om  tillämpningsbestämmelser till denna konvention. De skall vidare  tillse att erforderliga förbindelseorgan utses i vardera staten för  att underlätta tillämpningen av konventionen.
Artikel 23
1. Vid tillämpningen av denna konvention skall myndigheter och organ  i de båda staterna lämna varandra bistånd i samma utsträckning som  vid tillämpningen av den egna statens lagstiftning. Bistånd som här  avses lämnas utan vederlag, i den mån ej annat föreskrives.
2. Myndigheters och organs skriftväxling liksom enskilda personers  framställningar kan avfattas på arabiska, svenska, franska eller  engelska.
3. De diplomatiska och konsulära representationerna får begära  upplysningar direkt hos myndigheter och organ i den andra staten  för att kunna tillvarata egna medborgares intressen.
Artikel 24
De behöriga myndigheterna i de båda staterna skall snarast möjligt  underrätta varandra om alla ändringar i den lagstiftning, som anges  i artikel 2.
Artikel 25
De högsta förvaltningsmyndigheterna i de båda staterna skall hålla  varandra underrättade om de åtgärder, som vidtas inom den egna staten  för tillämpningen av konventionen.
Artikel 26
I den ena staten medgiven befrielse från stämpel-, notariats- eller  andra avgifter på handlingar och bevis, som skall företes för  myndigheter och organ i nämnda stat, skall gälla även för handlingar  och bevis, som vid tillämpningen av denna konvention skall företes för  myndigheter och organ i den andra staten. Handlingar och intyg, som  skall företes i ärenden enligt denna konvention, behöver ej  legaliseras genom diplomatisk eller konsulär myndighet.
Artikel 27
1. Ansökningar, besvär och andra handlingar, som enligt den ena  statens lagstiftning inom en viss tid skall inges till behörig  myndighet eller behörigt försäkringsorgan, skall anses ha inkommit  i rätt tid, om de inom fastställd tid ingivits till motsvarande  myndighet eller organ i den andra staten.
2. Ansökan om förmån, som inges enligt den ena statens lagstiftning,  skall bedömas som ansökan om motsvarande förmån enligt den andra  statens lagstiftning. I ålderpensionsfall gäller detta gock ej om  sökanden anger att ansökan avser pension endast enligt den förstnämnda  statens lagstiftning.
Artikel 28
Om någon enligt sitt civilstånd vid sin död efterlämnar mer än en  änka skall änkepension som utges med tillämpning av denna konvention  fördelas lika och en gång för alla mellan förmånstagarna.
Artikel 29
1. Denna konvention berör ej den svenska lagstiftningens  övergångsbestämmelse rörande beräkning av folkpension för personer  födda senast under år 1929 och beräkning av tilläggspension för  personer födda senast under år 1923.
2. Denna konvention berör ej möjligheten enligt svensk lagstiftning  för svensk juridisk person att ansluta anställda som är anställda  utanför Sverige till den svenska försäkringen för tilläggspension  genom en särskilt angiven förbindelse.
Artikel 30
Försäkringsorganen i en stat som skall utge en kontantförmån till  en förmånstagare i den andra staten kan med befriande verkan göra  detta i den sistnämnda statens valuta.
Artikel 31
1. Tvist, som uppkommer vid tillämpningen av denna konvention, skall  lösas i samförstånd av myndigheterna.
2. Om uppgörelse ej kommer till stånd, skall tvisten slutligt avgöras  genom skiljedomsförfarande, som regleras genom överenskommelse mellan  de behöriga i de båda staterna. Skiljedomen skall grundas på denna  konventions anda och mening.
Artikel 32
1. Denna konvention äger tillämpning även för försäkringsfall som  inträffat före dess ikraftträdande. Konventionen grundar likväl ingen  rätt till utbetalning av förmåner för tid före dess ikraftträdande.  För fastställande av rätt till förmåner beaktas dock försäkrings-  eller bosättningsperioder som fullgjorts före konventionens  ikraftträdande.
2. Förmån som på grund av den försäkrades nationalitet icke beviljats  eller som på grund av dennes bosättning inom den andra statens  territorium indragits skall när konventionen träder i kraft på därom  gjord ansökan beviljas eller åter utbetalas.
3. På därom gjord ansökan skall förmån som beviljats före denna  konventions ikraftträdande omräknas, varvid konventionens bestämmelser  skall tillämpas. Sådan förmån kan också omräknas utan ansökan.  Omräkning som nu sagts får ej medföra minskning av utgående förmån.
4. Bestämmelser i de bägge staternas lagstiftning som avser  preskription och upphörande av rätten till förmåner skall icke  tillämpas på rätt enligt bestämmelserna i styckena 1-3 ovan under  förutsättning att den försäkrade inkommer med ansökan om förmånen  inom en tidrymd av två år från konventionens ikraftträdande.
Artikel 33
1. Denna konvention slutes för obegränsad tid. Den kan uppsägas  vardera av de bägge staterna. Uppsägningen skall meddelas senast  tre månader före utgången av det löpande kalenderåret, varvid  konventionen upphör att gälla vid kalenderårets slut.
2. Uppsägs konventionen skall dess bestämmelser äga fortsatt giltighet  på redan förvärvad förmån utan hinder av vad som kan ha stadgats i de  båda ländernas lagstiftning rörande begränsningarna i rätten till  förmån vid bosättning eller medborgarskap i annat land. Den rätt till  blivande förmåner, som kan ha förvärvats på grund av konventionens  bestämmelser, skall regleras genom särskild överenskommelse.
Artikel 34
Denna konvention skall ratificeras och ratifikationsinstrumenten skall  utväxlas i Stockholm.
Konventionen skall träda i kraft första dagen i den andra månaden  efter den då ratifikationsinstrumenten utväxlats.
Till bevis härom har de båda fördragsslutande staternas  befullmäktigade ombud undertecknat denna konvention.
som skedde i Rabat den 4 januari 1980
i två exemplar på arabiska, svenska och franska språken, vilka texter  äger lika vitsord.
För Konungariket Sveriges regering  Pour le Gouvernement du Royaume de Suéde
Karin Söder
För Konungariket Marockos regering  Pour le Gouvernement du Royaume du Maroc
Mohamed Arsalane el Jadidi  Bilaga 2
Överenskommelse om tillämpningen av konventionen mellan Konungariket  Sverige och Konungariket Marocko om social trygghet
Med stöd av artikel 22 i konventionen mellan Konungariket Sverige  och Konungariket Marocko om social trygghet har de behöriga svenska  och marockanska myndigheterna kommit överens om följande  tillämpningsbestämmelser till konventionen.
AVDELNING I
Allmänna bestämmelser
Artikel 1
Vid tillämpningen av denna tillämpningsöverenskommelse avses med  uttrycken
1. "Konventionen" konventionen mellan Konungariket Sverige och  Konungariket Marocko om social trygghet
2. "Överenskommelsen" denna överenskommelse
De uttryck och termer som definierats i konventionens artikel 1 har  i denna överenskommelse samma betydelse.
Artikel 2
1. För tillämpning av konventionen har följande förbindelseorgan  utsetts:
I Sverige:
riksförsäkringserket  arbetsmarknadsstyrelsen, vad avser arbetslöshetsförsäkring och kontant  arbetsmarknadsstöd.
I Marocko:
Den nationella socialförsäkringskassan (Caisse Nationale de Sècurité  Sociale).
2. De förbindelseorgan som avses i första stycket ges med stöd av  konventionen i uppgift att svara för information och kontakt mellan  de två fördragsslutande staternas försäkringsorgan och för information  till berörda personer om deras rättigheter och skyldigheter.
3. Den behöriga myndigheten i var och en av de fördragsslutande  staterna kan utse andra förbindelseorgan eller förändra deras  uppgifter. När så sker skall myndigheten skyndsamt underrätta den  behöriga myndigheten i den andra staten om de skedda förändringarna.
Artikel 3
1. Kontantförmåner utbetalas direkt till förmånstagaren på hans  bosättningsort eller på den ort där han tillfälligt vistas av det  organ som har att utge förmånerna genom bank eller post enligt  förmånstagarens val.
2. Om lagstiftningen i en av de fördragsslutande staterna föreskriver  att en förmån skall minskas, dras in eller innehållas när en annan  socialförsäkringsförmån samtidigt utgår eller förmånstagaren samtidigt  har förvärvsinkomst, skall en förmån som utgår enligt den andra  fördragsslutande statens lagstiftning även beaktas liksom en  förvärvsinkomst som erhållits inom den andra fördragsslutande statens  territorium.
Denna bestämmelse skall dock inte gälla när förmånerna utgår med  tillämpning av principen om sammanläggning av försäkrings- eller  bosättningsperioder eller när förmånerna utgår till följd av en  arbetsskada.
AVDELNING II
Bestämmelser om tillämplig lagstiftning
Artikel 4
1. Personer som utsänds av en arbetsgivare, som utövar sin verksamhet  inom den ena fördragsslutande statens territorium, för att utföra  arbete inom den andra fördragsslutande statens territorium skall  vara försedda med ett dokument som intygar att de fortsatt tillhör  den första fördragsslutande partens socialförsäkringssystem. Formulär  för detta intyg skall gemensamt fastställas av förbindelseorganen.
2. Såvitt gäller statstjänstemän som utsänds med tillämpning av  artikel 8 andra stycket i konventionen kan det i första stycket av  denna artikel nämnda intyget ersättas av en samlad förteckning över  dessa anställda.
AVDELNING III
Särskilda bestämmelser
Artikel 5
En person som med stöd av artikel 10 i konventionen ansöker om  förmåner hos det behöriga försäkringsorganet i en fördragsslutande  stat skall till ansökan foga ett intyg om försäkring- eller  bosättningsperioder som fullgjorts enligt lagstiftningen i den andra  fördragsslutande staten. Detta intyg utfärdas av de behöriga  marockanska eller svenska försäkringsorganen.
Artikel 6
För rätt till pension eller för beräkning av pensionens belopp skall  hänsyn tas till försäkringsperioder eller därmed jämställda perioder  såsom dessa föreligger enligt den lagstiftning inom vilken de  fullgjorts.
Om enligt ett lands lagstiftning hänsyn skall tas till vissa  försäkringsperioder eller därmed jämställda perioder endast om de  fullgjorts inom en viss tidsrymd, skall samma villkor gälla för  perioder som fullgjorts enligt lagstiftningen i det andra landet.
När en försäkringsperiod som fullgjorts enligt lagstiftningen i ett  land sammanfaller med en period som enligt lagstiftningen i det andra  landet anses likvärdig med en försäkringsperiod, skall hänsyn endast  tas till den förstnämnda perioden.
Artikel 7
Om rätt till en förmån föreligger utan behov att åberopa  sammanläggning av försäkringsperioder fullgjorda i bägge de  fördragsslutande staterna skall det behöriga försäkringsorganet  utge förmånen med tillämpning av sina egna regler.
Artikel 8
1. Om det förefaller nödvändigt att åberopa sammanläggning av  försäkringsperioder skall de behöriga marockanska och svenska  försäkringsorganen använda en blankett som gemensamt fastställts.
Denna blankett skall särskilt innehålla nödvändiga uppgifter om  civilstånd och försäkrings- och därmed jämställda perioder.
2. Det behöriga försäkringsorganet i en fördragsslutande stat skall  informera det behöriga organet i den andra fördragsslutande staten  om alla ansökningar om förmåner på vilka bestämmelserna i artikel 
27 andra stycket i konventionen kan vara tillämpliga.
Artikel 9
För att fastställa graden av en invaliditet förorsakad av en  arbetsskada enligt marockansk eller svensk lagstiftning skall hänsyn  tas till arbetsskador som inträffat tidigare enligt det andra landets  lagstiftning som om de hade inträffat enligt det första landets  lagstiftning.
Artikel 10
För att hänsyn skall kunna tas till den nedsättning av arbetsförmågan  som tidigare fastställts för en försäkrad vid ett nytt olycksfall i  arbetet eller vid en försämring av en arbetssjukdom skall  förbindelseorganen ömsesidigt lämna varandra uppgifter.
De skall särskilt meddela graden eller procenttalet för den  nedsättning av arbetsförmågan som fastställts av det behöriga  försäkringsorganet som haft att fastställa denna nedsättning liksom  vilka organiska skador som legat till grund för detta beslut.
Artikel 11
Vid tillämpning av bestämmelserna i konventionen rörande  arbetssjukdomar skall förbindelseorganet i en fördragsslutande stat  på begäran av den andra fördragsslutande staten utfärda ett intyg  som upprättas på grundval av uppgifter från de arbetsgivare i vilkas  tjänst den försäkrade kan ha varit utsatt för risk för  arbetssjukdomar.
Artikel 12
Vid tillämpning av artikel 20 andra stycket i konventionen skall  varje behörigt försäkringsorgan först fastställa storleken på  livräntan som om den försäkrade hade fullgjort samtliga  sysselsättningsperioder under vilka han varit utsatt för risk för  arbetssjukdomen inom det egna landets territorium. Livräntan skall  därefter utgöra den del av detta belopp, som motsvarar förhållandet  mellan de sysselsättningsperioder som fullgjorts inom nämnda  territorium och de sammanlagda sysselsättningsperioderna.
Artikel 13
Vid tillämpning av artikel 21 andra stycket i konventionen skall en  arbetstagare, som varit bosatt i Sverige och som i Marocko inlämnar en  första ansökan om familjebidrag, till sin ansökan foga ett intyg om  bosättningsperioder utfärdat av det behöriga svenska  försäkringsorganet.
AVDELNING IV
Övriga bestämmelser
Artikel 14
De förbindelseorgan som angivits i artikel 2 i denna överenskommelse  skall ex officio informera varandra om alla omständigheter de får  kännedom om, som skulle kunna påverka rätten till, storleken eller  utbetalningen av en pension eller förmån eller som enligt deras egen  lagstiftning skulle kunna medföra ändring, innehållande eller  förverkande av rätten till förmåner. De skall vidta alla erforderliga  åtgärder för konventionens och tillämpningsöverenskommelsens  tillämpning och skall bistå varandra på samma sätt som vid  tillämpningen av de egna systemen och skall söka bilägga alla tvister  för att undvika att skiljedomsförfarande behöver tillgripas.
Artikel 15
På det behöriga försäkringsorganets begäran skall försäkringsorganet  på bosättningsorten i det andra landet utföra kontroller av  förmånstagarna på det sätt som dess egen lagstiftning förutser,  särskilt vad avser läkarundersökningar, administrativa eller  medicinska utredningar och expertutlåtanden som är nödvändiga för  denna kontroll.
Kostnaderna för dessa kontroller skall bäras av det försäkringsorgan  som har att utge förmånen och betalas i den mån de styrks.
Artikel 16
För tillämpning av artikel 27 i konventionen skall ansökningar, besvär  och andra handlingar som ingetts till en behörig myndighet utan  dröjsmål översändas till den andra fördragsslutande staten. Sökanden  skall underrättas om översändandet.
Artikel 17
När förmåner utgår från båda staterna skall rapporter om  administrativa och medicinska kontroller som utförts av ett  försäkringsorgan i en av de fördragsslutande staterna översändas  till försäkringsorganet i den andra fördragsslutande staten.
Artikel 18
Förbindelseorganet i en fördragsslutande stat skall till  förbindelseorganet i den andra fördragsslutande staten överlämna årlig  statistik över betalningar som dess behöriga försäkringsorgan gjort i  det andra landet.
Artikel 19
Alla problem som uppstår i tillämpningen av denna  tillämpningsöverenskommelse skall lösas av en kommission med  representanter för de behöriga myndigheterna, som även kan åtföljas  av experter. Kommissionen sammanträder alternerande i de bägge  länderna.
Artikel 20
Förbindelseorganen fastställer gemensamt de formulär och andra  handlingar som fordras för tillämpningen av konventionen.
Artikel 21
1. De två staternas förbindelseorgan skriftväxlar direkt sins emellan  på engelska eller franska.
2. Förbindelseorganen bistår vid behov varandra med översättning  till engelska eller franska av ansökningar om förmåner eller andra  handlingar avfattade på sina respektive länders officiella språk.
Artikel 22
Denna tillämpningsöverenskommelse träder i kraft samma dag som  konventionen. Den har samma giltighetstid som konventionen.
Upprättad i två exemplar på svenska, arabiska och franska språken  i Rabat den 16 februari 1982.
Den behöriga svenska myndigheten  L'autorité compétente suédoise
Knut Bernström
Den behöriga marockanska myndigheten  L'autorité compétente marocaine
Mohamed Arsalane el Jadidi
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.