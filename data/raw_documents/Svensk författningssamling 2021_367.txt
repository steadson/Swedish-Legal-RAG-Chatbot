Title: Förordning (2021:367) om estetiska kirurgiska ingrepp och estetiska injektionsbehandlingar
SFS Number: Svensk författningssamling 2021:367
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021367-om-estetiska-kirurgiska_sfs-2021-367/
Source Link: http://rkrattsbaser.gov.se/sfst?bet=2021:367
Amendment Register Link: http://rkrattsbaser.gov.se/sfsr?bet=2021:367
Ministry/Authority: Socialdepartementet
Issued: 2021-05-12
Metadata: {"Utfärdad": "2021-05-12"}

==================================================

Förordning (2021:367) om estetiska kirurgiska ingrepp och estetiska injektionsbehandlingar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:367
Departement/myndighet
:   
Socialdepartementet
Utfärdad
:   
2021-05-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller kompletterande bestämmelser  till lagen (2021:363) om estetiska kirurgiska ingrepp och  estetiska injektionsbehandlingar.
Förordningen är meddelad med stöd av
- 4 § lagen om estetiska kirurgiska ingrepp och estetiska  injektionsbehandlingar i fråga om 2 §,
- 7 § lagen om estetiska kirurgiska ingrepp och estetiska  injektionsbehandlingar i fråga om 3 §,
- 10 § lagen om estetiska kirurgiska ingrepp och estetiska  injektionsbehandlingar i fråga om 4 §,
- 11 § lagen om estetiska kirurgiska ingrepp och estetiska  injektionsbehandlingar i fråga om 5 §,
- 16 § lagen om estetiska kirurgiska ingrepp och estetiska  injektionsbehandlingar i fråga om 6 §,
- 8 kap. 7 § regeringsformen i fråga om övriga bestämmelser.
Estetiska injektionsbehandlingar som är undantagna från lagen  om estetiska kirurgiska ingrepp och estetiska  injektionsbehandlingar
2 §
Från tillämpningsområdet för lagen (2021:363) om estetiska  kirurgiska ingrepp och estetiska injektionsbehandlingar ska  följande estetiska injektionsbehandlingar undantas:
1. behandling där tatueringsfärg injiceras i huden,
2. behandling där något annat ämne än ett läkemedel injiceras  i huden genom användandet av nålfri teknologi, och
3. behandling där ett ämne ytligt injiceras i hud eller  slemhinna genom användandet av en nål eller något annat  stickande verktyg.
Lagen om estetiska kirurgiska ingrepp och estetiska  injektionsbehandlingar ska dock gälla för behandling som avses  i första stycket 3, om behandlingen innebär att läkemedel,  blod eller ämnen avsedda att användas för att fylla ut hud  eller slemhinna injiceras.
Verksamhetschefens ansvar och uppgifter
3 §
En verksamhetschef enligt 7 § lagen (2021:363) om  estetiska kirurgiska ingrepp och estetiska  injektionsbehandlingar ska säkerställa att den behandlades  behov av trygghet, kontinuitet, samordning och säkerhet i  behandlingssituationen tillgodoses.
Den som är verksamhetschef ska organisera verksamheten så att  följande krav enligt hälso- och sjukvårdslagen (2017:30)  uppfylls:
- 5 kap. 1 § 1-4 om att verksamheten ska bedrivas så att  kraven på en god vård uppfylls,
- 5 kap. 2 § om att det ska finnas den personal, de lokaler  och den utrustning som behövs för att god vård ska kunna ges,  och
- 5 kap. 4 § om att kvaliteten i verksamheten systematiskt och  fortlöpande ska utvecklas och säkras.
Information till den enskilde
4 §
Den information som enligt 10 § lagen (2021:363) om  estetiska kirurgiska ingrepp och estetiska  injektionsbehandlingar ska lämnas till den som avser att  genomgå ett ingrepp eller en behandling ska innehålla  uppgifter om
1. vilka andra beprövade och likvärdiga behandlingsmetoder som  finns,
2. kostnader för den behandling som valts,
3. det förväntade behandlingsförloppet och resultatet,
4. vilken patientförsäkring som har tecknats för verksamheten,
5. eventuella behov av förnyad behandling eller åtgärd,
6. kontaktperson vid komplikationer som uppkommer efter  behandlingen,
7. de substanser och läkemedel som används,
8. väsentliga risker för komplikationer och biverkningar,
9. eftervård och metoder för att förebygga sjukdom eller  skada, och
10. att verksamheten är anmäld till Inspektionen för vård och  omsorg.
Betänketid
5 §
Betänketiden enligt 11 § lagen (2021:363) om estetiska  kirurgiska ingrepp och estetiska injektionsbehandlingar ska  för ett estetiskt kirurgiskt ingrepp vara minst sju dagar.  Betänketiden för en estetisk injektionsbehandling ska vara  minst två dagar.
För estetiska injektionsbehandlingar av samma typ som upprepas  inom sex månader från tidpunkten för den föregående  behandlingen behöver någon särskild betänketid inte lämnas  förutom för den första behandlingen.
Avgift
6 §
Den som bedriver verksamhet enligt lagen (2021:363) om  estetiska kirurgiska ingrepp och estetiska  injektionsbehandlingar ska betala 13 500 kr i årsavgift till  Inspektionen för vård och omsorg för myndighetens tillsyn.
Inspektionen för vård och omsorg får meddela närmare  föreskrifter om hur årsavgiften ska betalas.
Övriga bemyndiganden
7 §
Socialstyrelsen får meddela föreskrifter om  verkställigheten av lagen (2021:363) om estetiska kirurgiska  ingrepp och estetiska injektionsbehandlingar och om  verkställigheten av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.