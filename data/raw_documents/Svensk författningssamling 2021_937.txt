Title: Lag (2021:937) om ny anmälan om avstämning av stöd vid korttidsarbete
SFS Number: Svensk författningssamling 2021:937
URL: https://www.riksdagen.se/sv/dokument-och-lagar/dokument/svensk-forfattningssamling/lag-2021937-om-ny-anmalan-om-avstamning-av-stod_sfs-2021-937/
Source Link: http://rkrattsbaser.gov.se/sfst?bet=2021:937
Amendment Register Link: http://rkrattsbaser.gov.se/sfsr?bet=2021:937
Ministry/Authority: Finansdepartementet
Issued: 2021-10-22
Metadata: {"Utfärdad": "2021-10-22"}

==================================================

Lag (2021:937) om ny anmälan om avstämning av stöd vid korttidsarbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:937
Departement/myndighet
:   
Finansdepartementet
Utfärdad
:   
2021-10-22
Tidsbestämd
: 
2023-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna lag gäller för preliminärt stöd vid korttidsarbete  som
1. har lämnats efter godkännande av Tillväxtverket enligt 
5 a § lagen (2013:948) om stöd vid korttidsarbete, och
2. avser stödmånader under perioden 16 mars 2020-30 juni 2021.
Ny anmälan om avstämning
2 §
En arbetsgivare som har fått ett beslut om återbetalning  av preliminärt stöd enligt 30 § lagen (2013:948) om stöd vid  korttidsarbete får ge in en ny anmälan om avstämning, under  förutsättning att
1. grunden för beslutet om återbetalning är att anmälan om  avstämning inte har getts in i rätt tid, och
2. beslutet om återbetalning har fått laga kraft.
3 §
En ny anmälan om avstämning ska ges in till Tillväxtverket  senast den 30 april 2022 och omfatta de stödmånader som  beslutet om återbetalning avser.
4 §
Arbetsgivaren ska i anmälan om avstämning ställa samman de  belopp som arbetsgivaren inte har rätt till enligt 6 § och har  rätt till enligt 7 och 8 §§ till ett nettobelopp.
Avstämning av preliminärt stöd
5 §
Vad som föreskrivs om avstämning av preliminärt stöd i 
20-24 §§ lagen (2013:948) om stöd vid korttidsarbete ska också  gälla vid en ny anmälan om avstämning enligt denna lag.
6 §
Om arbetsgivaren vid tillämpning av 25 § lagen (2013:948)  om stöd vid korttidsarbete skulle ha varit skyldig att betala  tillbaka det preliminära stöd som har betalats ut för en  arbetstagare under en avtalsperiod, har arbetsgivaren inte  rätt till slutligt stöd för arbetstagaren.
7 §
Om det preliminära stödet för en stödmånad har beräknats  på en större arbetstidsminskning än den som följer av det  avtal som vid avstämningstidpunkten gäller för stödmånaden,  ska det slutliga stödet beräknas på motsvarande sätt som  preliminärt stöd enligt 17 § lagen (2013:948) om stöd vid  korttidsarbete men baserat på den mindre  arbetstidsminskningen.
8 §
Om det preliminära stödet för en stödmånad har beräknats  på en mindre arbetstidsminskning än den som följer av det  avtal som vid avstämningstidpunkten gäller för stödmånaden,  ska det slutliga stödet beräknas på motsvarande sätt som  preliminärt stöd enligt 17 § lagen (2013:948) om stöd vid  korttidsarbete men baserat på den större arbetstidsminskningen.  Arbetsgivaren har då rätt till ytterligare stöd motsvarande  skillnaden mellan preliminärt stöd och slutligt stöd.
Ytterligare stöd får inte lämnas till en arbetsgivare som har  näringsförbud eller skatte- och avgiftsskulder som har  överlämnats till Kronofogdemyndigheten för indrivning, när  frågan om ytterligare stöd prövas. Om arbetsgivaren är en  juridisk person, får den eller de fysiska personer som har ett  betydande inflytande i verksamheten inte ha näringsförbud.
Betalning av slutligt stöd
9 §
Om arbetsgivaren efter en ny anmälan om avstämning har  rätt till slutligt stöd, ska det stödet betalas ut till  arbetsgivaren. Om arbetsgivaren inte har betalat tillbaka det  preliminära stödet, ska i stället fordran på  återbetalningsbeloppet minskas med det slutliga stödet.
Om arbetsgivaren har rätt till ytterligare stöd, ska även det  stödet betalas ut.
Slutligt stöd och ytterligare stöd ska dock inte lämnas för en  stödmånad i den utsträckning sådant stöd redan har lämnats för  den aktuella månaden.
Återbetalningsskyldighet och kontroll
10 §
Vad som föreskrivs om återbetalningsskyldighet och  kontroll i 31 och 35-36 a §§ lagen (2013:948) om stöd vid  korttidsarbete ska också gälla i ärenden enligt denna lag.
Handläggande myndighet
11 §
Tillväxtverket prövar frågor enligt denna lag.
Överklagande
12 §
Beslut enligt denna lag får överklagas till allmän  förvaltningsdomstol. Beslut om sådant kontrollbesök som avses  i 36 a § lagen (2013:948) om stöd vid korttidsarbete får inte  överklagas.
Prövningstillstånd krävs vid överklagande till kammarrätten.
Övergångsbestämmelser
2021:937
1. Denna lag träder i kraft den 1 januari 2022.
2. Lagen upphör att gälla vid utgången av 2022.
3. Den upphävda lagen gäller dock fortfarande för ansökningar  som har getts in till Tillväxtverket före den 1 maj 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.