Title: Lag (2015:898) om behandling av personuppgifter i Skatteverkets äktenskapsregister- och bouppteckningsverksamheter
SFS Number: Svensk författningssamling 2015:898
URL: https://www.riksdagen.se/sv/dokument-och-lagar/dokument/svensk-forfattningssamling/lag-2015898-om-behandling-av-personuppgifter-i_sfs-2015-898/
Source Link: http://rkrattsbaser.gov.se/sfst?bet=2015:898
Amendment Register Link: http://rkrattsbaser.gov.se/sfsr?bet=2015:898
Ministry/Authority: Finansdepartementet S3
Issued: 2015-12-10
Metadata: {"Utfärdad": "2015-12-10", "Ändrad": "t.o.m. SFS 2018:232"}

==================================================

Lag (2015:898) om behandling av personuppgifter i Skatteverkets äktenskapsregister- och bouppteckningsverksamheter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:898
Departement/myndighet
:   
Finansdepartementet S3
Utfärdad
:   
2015-12-10
Ändrad
:   
t.o.m. SFS 2018:232
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens syfte
1 §
Syftet med denna lag är att ge Skatteverket möjlighet att  behandla personuppgifter på ett ändamålsenligt sätt i verkets  äktenskapsregister- och bouppteckningsverksamheter och att  skydda människor mot att deras personliga integritet kränks  vid en sådan behandling.
Lagens tillämpningsområde
2 §
Denna lag gäller vid behandling av personuppgifter i  Skatteverkets äktenskapsregister- och  bouppteckningsverksamheter.
Lagen gäller endast om behandlingen är helt eller delvis  automatiserad eller om personuppgifterna ingår i eller är  avsedda att ingå i en strukturerad samling av personuppgifter  som är tillgängliga för sökning eller sammanställning enligt  särskilda kriterier.
Bestämmelserna i 5-9 §§ gäller även vid behandling av  uppgifter om avlidna.
3 §
Har upphävts genom
lag (2018:232)
.
Förhållandet till annan reglering
4 §
Denna lag innehåller bestämmelser som kompletterar  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning), här benämnd EU:s  dataskyddsförordning.
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till  lagen.
Lag (2018:232)
.
Personuppgiftsansvar
5 §
Skatteverket är personuppgiftsansvarigt för den  behandling av personuppgifter som verket utför.
Tillåtna ändamål
6 §
Personuppgifter får behandlas om det behövs i  Skatteverkets äktenskapsregister- och  bouppteckningsverksamheter.
Personuppgifter som behandlas enligt första stycket får också  behandlas om det behövs för att fullgöra uppgiftslämnande som  sker i överensstämmelse med lag eller förordning. Sådana  uppgifter får behandlas även för andra ändamål, under  förutsättning att uppgifterna inte behandlas på ett sätt som  är oförenligt med det ändamål för vilket uppgifterna samlades  in.
Lag (2018:232)
.
Behandling av känsliga personuppgifter
7 §
Personuppgifter som avses i artikel 9.1 i EU:s  dataskyddsförordning (känsliga personuppgifter) får behandlas  i en handling som har lämnats i ett ärende. Sådana uppgifter  får behandlas även i en handling som har upprättats i ett  ärende, om de är nödvändiga för ärendets handläggning.
Lag (2018:232)
.
Sökbegrepp
8 §
Vid sökning får endast uppgifter som avses i 5 kap. 2 §  offentlighets- och sekretesslagen (2009:400) användas som  sökbegrepp. Vid sökning efter handlingar får dessutom namn  och person- eller samordningsnummer användas som  sökbegrepp.
Som sökbegrepp får inte känsliga personuppgifter  som avses i 7 § användas.
Utlämnande av personuppgifter på medium för automatiserad  behandling
9 §
Personuppgifter får lämnas ut på medium för automatiserad  behandling om det inte är olämpligt.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela ytterligare  föreskrifter om begränsningar av möjligheterna att lämna ut  personuppgifter på medium för automatiserad behandling.
Rätten att göra invändningar
10 §
Artikel 21.1 i EU:s dataskyddsförordning om rätten  att göra invändningar gäller inte vid sådan behandling som är  tillåten enligt denna lag eller föreskrifter som har  meddelats i anslutning till lagen.
Lag (2018:232)
.
Avgifter
11 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om avgifter för utlämnande av uppgifter.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.