Title: Förordning (2015:504) om statsbidrag för utbildning som kombineras med traineejobb eller annat arbete
SFS Number: Svensk författningssamling 2015:504
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015504-om-statsbidrag-for_sfs-2015-504/
Source Link: http://rkrattsbaser.gov.se/sfst?bet=2015:504
Amendment Register Link: http://rkrattsbaser.gov.se/sfsr?bet=2015:504
Ministry/Authority: Utbildningsdepartementet
Issued: 2015-06-25
Metadata: {"Utfärdad": "2015-06-25", "Ändrad": "t.o.m. SFS 2016:1369"}

==================================================

Förordning (2015:504) om statsbidrag för utbildning som kombineras med traineejobb eller annat arbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:504
Departement/myndighet
:   
Utbildningsdepartementet
Utfärdad
:   
2015-06-25
Ändrad
:   
t.o.m. SFS 2016:1369
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller bestämmelser om statsbidrag  för utbildning som motsvarar kommunal vuxenutbildning på  gymnasial nivå. Syftet med bidraget är att sådan utbildning  ska kunna kombineras med traineejobb eller leda till  kompetens för en tillsvidareanställning för en person som har  en tidsbegränsad anställning inom äldreomsorgen eller hälso-  och sjukvården.
Statsbidrag lämnas i den mån det finns tillgång på medel.
Förordning (2016:1369).
Förutsättningar för statsbidrag
2 §
Statsbidrag får lämnas till en kommun för utbildning som  motsvarar kommunal vuxenutbildning på gymnasial nivå om  utbildningen
1. riktar sig till den som har fyllt 20 år,
2. bedrivs som deltidsstudier och kombineras med ett  traineejobb enligt förordningen (2015:503) om särskilt  anställningsstöd, och
3. syftar till att ge deltagaren kompetens för anställning  inom traineejobbets yrkesområde.
Statsbidrag får även lämnas till en kommun för utbildning som  motsvarar kommunal vuxenutbildning på gymnasial nivå om  utbildningen
1. riktar sig till personer som har en tidsbegränsad  anställning inom äldreomsorgen eller hälso- och sjukvården,  och
2. syftar till att ge deltagarna kompetens för en  tillsvidareanställning inom äldreomsorgen eller hälso- och  sjukvården.
För utbildning som avses i första eller andra stycket ska  bestämmelserna om kommunal vuxenutbildning på gymnasial nivå  i skollagen (2010:800), förordningen (2011:1108) om  vuxenutbildning och andra författningar tillämpas, med  undantag av bestämmelserna om behörighet och urval. När det  gäller studiestöd finns det särskilda bestämmelser om  utbildningen i studiestödsförordningen (2000:655).
Förordning (2016:1369).
3 §
Statsbidrag får lämnas endast om kommunen erbjuder studie- och yrkesvägledning samt vid planeringen och genomförandet av utbildningen tar till vara deltagarens tidigare förvärvade kunskaper och kompetens.
Bidragsbelopp
4 §
Statsbidrag lämnas för ett kalenderår i sänder med 47 500 kronor per årsstudieplats.
Ansökan och beslut om statsbidrag
5 §
Ansökan om statsbidrag ges in till Statens skolverk.  Av ansökan ska det framgå hur många årsstudieplatser eller  deltagarplatser i heltidsutbildning som utbildningen  sammanlagt ska omfatta och vilket yrkesområde utbildningen  ska avse.
Av en ansökan om bidrag enligt 2 § första stycket ska det  dessutom framgå
1. hur utbildningen har planerats och hur den ska kunna  kombineras med sådant arbete som avses i 2 § första  stycket,
2. om två eller flera kommuner samverkar om  utbildningen, och
3. vilket behov som finns av utbildningen.
Till en ansökan om bidrag enligt 2 § första stycket ska det  bifogas ett yttrande från Arbetsförmedlingen om utbildningens  relevans utifrån förutsedda behov på den lokala  arbetsmarknaden och det funktionella arbetsmarknadsområdet.
Förordning (2016:1369).
6 §
Statens skolverk prövar frågor om och betalar ut  statsbidraget.
I ett beslut om att bevilja bidrag ska villkoren för bidrag  enligt 2 § första eller andra stycket anges. Beslutet får  förenas med ytterligare villkor som också ska framgå av  beslutet. Förordning (2016:1369).
Uppföljning och redovisning
7 §
Statens skolverk ska följa upp hur statsbidraget har använts.
Skolverket ska i samband med sin årsredovisning till Regeringskansliet lämna en redovisning av hur bidraget har använts.
8 §
Mottagaren av statsbidrag är skyldig att lämna sådan ekonomisk och annan redovisning till Statens skolverk som verket begär.
Återbetalning och återkrav
9 §
Mottagaren av statsbidrag enligt denna förordning är återbetalningsskyldig, om
1. bidraget har lämnats på felaktig grund eller med för högt belopp,
2. bidraget helt eller delvis inte har utnyttjats eller inte har använts för det ändamål det har lämnats för,
3. sådan redovisning som avses i 8 § inte har lämnats, eller 4. mottagaren inte har följt villkor som framgår av beslutet om bidrag.
10 §
Statens skolverk ska besluta att helt eller delvis kräva tillbaka ett statsbidrag om någon är återbetalningsskyldig enligt 9 §.
Om det finns särskilda skäl för det, får Skolverket besluta att avstå från återkrav helt eller delvis.
11 §
På statsbidrag som krävs tillbaka ska ränta tas ut från och med den dag som infaller en månad efter det att beslut om återkrav har fattats och efter en räntesats som vid varje tidpunkt överstiger statens utlåningsränta med två procentenheter.
Om det finns särskilda skäl för det, får Statens skolverk besluta att avstå från krav på ränta helt eller delvis.
Bemyndigande
12 §
Statens skolverk får meddela föreskrifter om verkställigheten av denna förordning.
Överklagande
13 §
Beslut enligt denna förordning får inte överklagas.
Övergångsbestämmelser
2016:763
1. Denna förordning träder i kraft den 1 augusti 2016.
2. Äldre bestämmelser gäller fortfarande för statsbidrag som  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.