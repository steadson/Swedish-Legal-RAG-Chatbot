Title: Lag (2018:558) om företagshemligheter
SFS Number: Svensk författningssamling 2018:558
URL: https://www.riksdagen.se/sv/dokument-och-lagar/dokument/svensk-forfattningssamling/lag-2018558-om-foretagshemligheter_sfs-2018-558/
Source Link: http://rkrattsbaser.gov.se/sfst?bet=2018:558
Amendment Register Link: http://rkrattsbaser.gov.se/sfsr?bet=2018:558
Ministry/Authority: Justitiedepartementet L1
Issued: 2018-05-25
Metadata: {"Utfärdad": "2018-05-25", "Ändrad": "t.o.m. SFS 2024:884"}

==================================================

Lag (2018:558) om företagshemligheter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:558
Departement/myndighet
:   
Justitiedepartementet L1
Utfärdad
:   
2018-05-25
Ändrad
:   
t.o.m. SFS 2024:884
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Lagen innehåller bestämmelser om skadestånd,  vitesförbud och straff vid obehöriga angrepp på  företagshemligheter.
Lagen genomför delvis Europaparlamentets och rådets direktiv 
2016/943/EU av den 8 juni 2016 om skydd mot att icke röjd  know-how och företagsinformation (företagshemligheter)  olagligen anskaffas, utnyttjas och röjs.
Vad som avses med företagshemlighet
2 §
Med företagshemlighet avses i denna lag information
1. om affärs- eller driftförhållanden i en näringsidkares  rörelse eller i en forskningsinstitutions verksamhet,
2. som varken som helhet eller i den form dess beståndsdelar  ordnats och satts samman är allmänt känd hos eller  lättillgänglig för den som normalt har tillgång till  information av det aktuella slaget,
3. som innehavaren har vidtagit rimliga åtgärder för att  hemlighålla, och
4. vars röjande är ägnat att medföra skada i  konkurrenshänseende för innehavaren.
Erfarenheter och färdigheter som en arbetstagare har fått vid  normal yrkesutövning är inte en företagshemlighet. Inte  heller är information om något som utgör ett brott eller  annat allvarligt missförhållande en företagshemlighet.
Andra uttryck i lagen
3 §
Med angrepp på en företagshemlighet avses att någon  utan innehavarens samtycke
1. bereder sig tillgång till, tillägnar sig eller på något  annat sätt anskaffar företagshemligheten,
2. utnyttjar företagshemligheten, eller
3. röjer företagshemligheten.
Med utnyttjande av en företagshemlighet ska även avses att  någon tillverkar varor vars formgivning, egenskaper,  funktion, tillverkning eller marknadsföring gynnas avsevärt  av en angripen företagshemlighet. Detsamma gäller då någon  bjuder ut sådana varor till försäljning, för ut dem på  marknaden eller importerar, exporterar eller lagrar sådana  varor för dessa ändamål.
Lagen gäller obehöriga angrepp på företagshemligheter
4 §
Lagen gäller endast obehöriga angrepp på  företagshemligheter.
Som ett obehörigt angrepp anses aldrig att någon angriper en  företagshemlighet för att offentliggöra eller inför en  myndighet eller ett annat behörigt organ avslöja något som
1. skäligen kan misstänkas utgöra brott med fängelse i  straffskalan, eller
2. kan anses utgöra något annat missförhållande och  offentliggörandet eller avslöjandet sker till skydd för  allmänintresset.
Skadeståndsansvar
5 §
Den som gör sig skyldig till brott enligt 26 eller 
27 § ska ersätta den skada som uppkommer genom brottet  eller genom att företagshemligheten utnyttjas eller röjs.
6 §
Den som uppsåtligen eller av oaktsamhet angriper en  företagshemlighet hos en näringsidkare eller en  forskningsinstitution som han eller hon i förtroende har fått  del av i samband med en affärsförbindelse med näringsidkaren  eller forskningsinstitutionen, ska ersätta den skada som  uppkommer genom förfarandet.
7 §
En arbetstagare som uppsåtligen eller av oaktsamhet  angriper en företagshemlighet hos arbetsgivaren som han eller  hon fått del av i sin anställning under sådana förhållanden  att han eller hon insåg eller borde ha insett att den inte  fick avslöjas ska ersätta den skada som uppkommer genom  förfarandet.
Om ett utnyttjande eller röjande har ägt rum sedan  anställningen upphört gäller ansvaret enligt första stycket  endast om det finns synnerliga skäl.
8 §
Den som uppsåtligen eller av oaktsamhet utnyttjar  eller röjer en företagshemlighet, som han eller hon i  egenskap av part eller partsrepresentant har fått del av på  grund av en domstols beslut, ska ersätta den skada som  uppkommer genom förfarandet.
Om parten eller partsrepresentanten i sin tur låter någon  annan få del av företagshemligheten i anledning av målet  eller ärendet, och den personen uppsåtligen eller av  oaktsamhet utnyttjar eller röjer företagshemligheten, ska den  andra personen ersätta den skada som uppkommer genom  förfarandet.
Den som uppsåtligen eller av oaktsamhet utnyttjar eller röjer  en företagshemlighet som han eller hon har fått del av vid en  domstolsförhandling som har hållits inom stängda dörrar ska  ersätta den skada som uppkommer genom förfarandet.
9 §
Den som uppsåtligen eller av oaktsamhet angriper en  företagshem-lighet som, enligt vad han eller hon inser eller  bör inse, i ett tidigare led har angripits av någon annan,  ska ersätta den skada som uppkommer genom förfarandet.
10 §
Den som uppsåtligen eller av oaktsamhet annars  anskaffar en före-tagshemlighet ska ersätta den skada som  uppkommer genom förfarandet eller genom att han eller hon  därefter uppsåtligen eller av oaktsamhet utnyttjar eller  röjer företagshemligheten.
Första stycket gäller inte om innehavaren av  företagshemligheten är en juridisk person och den som har  utfört angreppet är styrelseledamot eller revisor i den  juridiska personen och angreppet har utförts vid fullgörandet  av uppdraget.
Skadeståndets storlek
11 §
När storleken på skadeståndet enligt 5-10 §§ bestäms  ska hänsyn tas även till intresset hos innehavaren av  företagshemligheten av att den inte obehörigen angrips och  till övriga omständigheter av annan än rent ekonomisk  betydelse.
Om det är skäligt kan skadeståndet sättas ned eller helt  falla bort.
Vitesförbud
12 §
Rätten får vid vite förbjuda den som har angripit en  företagshemlighet att fortsätta angripa företagshemligheten.
Rätten får besluta om ett vitesförbud också mot den som har  handlat på ett sätt som medför att ett angrepp på en  företagshemlighet är nära förestående.
Ett vitesförbud får hävas på talan av den som förbudet  gäller, om ändamålet med förbudet har förlorat sin  betydelse.
13 §
Rätten får vid vite förbjuda den som har angripit en  företagshemlig-het, och därigenom orsakat att informationen  inte längre är företagshemlig enligt 2 §, att för viss tid  utnyttja informationen.
Interimistiska vitesförbud
14 §
Om sökanden visar att det finns sannolika skäl för  att en företagshemlighet har angripits och det skäligen kan  befaras att motparten genom att fortsätta angreppet förringar  värdet av företagshemligheten, får rätten besluta om ett  vitesförbud enligt 12 § för tiden fram till dess att målet  slutligt har avgjorts eller något annat har beslutats. Rätten  får under motsvarande förutsättningar besluta om förbud även  då ett angrepp på en företagshemlighet är nära förestående.
Avser angreppet utnyttjande av en företagshemlighet får  rätten avslå en begäran om förbud mot utnyttjande av  företagshemligheten, eller upphäva ett beslut om ett sådant  förbud som har meddelats med stöd av första stycket, om
1. motparten ställer säkerhet för den ersättning som han  eller hon kan bli skyldig att betala till innehavaren, och
2. utnyttjandet inte medför att hemligheten röjs.
15 §
Om sökanden visar att det finns sannolika skäl för  att motparten har angripit en företagshemlighet och därigenom  orsakat att informationen inte längre är företagshemlig  enligt 2 §, får rätten besluta om ett vitesförbud enligt 13 §  för tiden fram till dess att målet slutligt har avgjorts  eller något annat har beslutats.
16 §
I frågor som avses i 14 och 15 §§ ska rätten tillämpa 
15 kap. 5-8 §§ rättegångsbalken, om inte något annat  föreskrivs i denna lag.
I fråga om överklagande av beslut enligt 14 och 15 §§ och i  fråga om handläggningen i högre rätt gäller rättegångsbalkens  bestämmelser om överklagande av beslut enligt 15 kap.  rättegångsbalken.
Andra åtgärder som rätten får vidta vid ett angrepp på en  företagshemlighet
17 §
Om någon har angripit en företagshemlighet får rätten  efter vad som är skäligt besluta att en handling eller ett  föremål som den som har utfört angreppet har i sin besittning  och som innefattar hemligheten, ska överlämnas till  innehavaren av företagshemligheten. Rätten får besluta att  överlämnandet ska ske mot lösen, om det finns skäl för det.
Om handlingen eller föremålet inte kan överlämnas utan  olägenhet, får rätten efter vad som är skäligt besluta att  handlingen eller föremålet ska återkallas från marknaden,  förstöras, ändras eller utsättas för någon annan åtgärd som  är ägnad att förebygga missbruk. Ett sådant beslut får fattas  även om handlingen eller föremålet inte finns i angriparens  besittning.
Rätten får besluta om åtgärder enligt första och andra  styckena även mot den som har handlat på ett sätt som medför  att ett angrepp på en företagshemlighet är nära  förestående.
18 §
I fråga om varor vars formgivning, egenskaper,  funktion, tillverkning och marknadsföring gynnas avsevärt av  en angripen företagshemlighet, får rätten besluta om åtgärder  enligt 17 § även om varorna inte innefattar  företagshemligheten.
19 §
En åtgärd enligt 17 § ska bekostas av angriparen, om  det inte finns särskilda skäl mot det.
20 §
Ett beslut enligt 17 § ska inte meddelas om ett  förverkande eller någon annan åtgärd som kan förhindra  missbruk ska beslutas enligt 36 kap. brottsbalken.
Lag (2024:884)
.
Utnyttjande av en företagshemlighet mot  ekonomisk ersättning
21 §
På yrkande av den som har angripit  företagshemligheten får rätten, i stället för att besluta om  ett förbud mot utnyttjande av en företagshemlighet enligt 
12 § eller åtgärder enligt 17 §, ge tillstånd för honom eller  henne att mot skälig ersättning till innehavaren utnyttja  företagshemligheten.
Ett beslut om tillstånd får meddelas endast om
1. företagshemligheten i ett tidigare led har angripits av  någon annan,
2. den som begär tillståndet vid tiden då han eller hon  påbörjade angreppet inte kände till, och inte borde ha känt  till, att företagshemligheten tidigare angripits,
3. ett förbud enligt 12 § eller en åtgärd enligt 17 § skulle  innebära en oproportionerligt stor skada för den som begär  tillståndet, och
4. ett utnyttjande inte medför att företagshemligheten röjs.
Ersättningen får inte överstiga summan av de avgifter,  royaltyer eller liknande ersättningar som skulle ha betalats  om den som begärt tillståndet hade inhämtat innehavarens  medgivande till att utnyttja företagshemligheten.
Frågor om talan i domstol
22 §
En talan enligt 12-15, 17 och 18 §§ förs av  innehavaren av företagshemligheten.
En talan enligt 12-15, 17 och 18 §§ får föras även i samband  med åtal för brott som avses i 26 och 27 §§.
23 §
En talan om utdömande av vite förs vid den domstol  som i första instans har beslutat om vitesförbudet. Talan  förs av den som har ansökt om förbudet. I samband med en  sådan talan får talan föras om ett nytt vitesförbud.
Preskription och preklusion
24 §
En talan om skadestånd enligt denna lag får endast  avse skada som har uppkommit under de fem senaste åren innan  talan väcktes. För skada som har uppkommit dessförinnan är  rätten till skadestånd förlorad (preskription).
En talan om förbud eller andra åtgärder enligt denna lag ska  väckas inom fem år från det att innehavaren fått kännedom  eller borde ha fått kännedom om det angrepp eller nära  förestående angrepp på en företagshemlighet som talan grundas  på. Om talan inte väcks inom denna tid, är rätten att föra  talan förlorad (preklusion).
Spridning av information om dom
25 §
På yrkande av innehavaren får rätten i ett mål om  angrepp på en företagshemlighet besluta att den som har  angripit företagshemligheten ska bekosta lämpliga åtgärder  för att sprida information om domen i målet, om det är  skäligt. Rätten ska vid skälighetsbedömningen beakta vad  informationsspridningen kan medföra för en enskild persons  integritet och anseende.
Rätten får under motsvarande förutsättningar besluta om  informationsspridning också i ett mål om ett nära förestående  angrepp på en företagshemlighet.
Straff
26 §
Den som uppsåtligen och olovligen bereder sig  tillgång till en företagshemlighet ska dömas för  företagsspioneri till böter eller fängelse i högst två år  eller, om brottet är grovt, till fängelse i lägst sex månader  och högst sex år. Vid bedömningen av om brottet är grovt ska  det särskilt beaktas om gärningen har varit av särskilt  farlig art, avsett betydande värde eller inneburit  synnerligen kännbar skada.
För försök eller förberedelse till företagsspioneri ska det  dömas till ansvar enligt 23 kap. brottsbalken.
Det ska inte dömas till ansvar enligt denna paragraf om  gärningen är belagd med strängare straff i brottsbalken.
27 §
Den som uppsåtligen anskaffar en företagshemlighet  med vetskap om att den som tillhandahåller hemligheten eller  någon före honom eller henne i sin tur har berett sig  tillgång till denna genom en gärning som avses i 26 §, ska  dömas för olovlig befattning med företagshemlighet till böter  eller fängelse i högst två år eller, om brottet är grovt,  till fängelse i högst fyra år.
Det ska inte dömas till ansvar enligt denna paragraf om  gärningen är belagd med strängare straff i brottsbalken.
28 §
Den som har brutit mot en tystnadsplikt som följer av  denna lag får inte på grund av den överträdelsen göras  ansvarig enligt 20 kap. 3 § brottsbalken.
Den som har brutit mot ett vitesförbud enligt denna lag får  inte dömas till straff för en gärning som omfattas av  förbudet.
Övergångsbestämmelser
2018:558
1. Denna lag träder i kraft den 1 juli 2018.
2. Genom lagen upphävs lagen (1990:409) om skydd för  företagshemligheter.
3. Den upphävda lagen gäller fortfarande för angrepp på en  företagshemlighet som har utförts före ikraftträdandet. I  fråga om straffansvar finns särskilda bestämmelser i lagen 
(1964:163) om införande av brottsbalken.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.