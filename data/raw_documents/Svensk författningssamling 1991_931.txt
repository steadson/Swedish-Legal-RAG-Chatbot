Title: Förordning (1991:931) om statsbidrag till särskilda insatser på skolområdet
SFS Number: Svensk författningssamling 1991:931
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1991931-om-statsbidrag-till_sfs-1991-931/
Source Link: http://rkrattsbaser.gov.se/sfst?bet=1991:931
Amendment Register Link: http://rkrattsbaser.gov.se/sfsr?bet=1991:931
Ministry/Authority: Utbildningsdepartementet
Issued: 1991-06-13
Metadata: {"Utfärdad": "1991-06-13", "Ändrad": "t.o.m. SFS 2025:97"}

==================================================

Förordning (1991:931) om statsbidrag till särskilda insatser på skolområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1991:931
Departement/myndighet
:   
Utbildningsdepartementet
Utfärdad
:   
1991-06-13
Ändrad
:   
t.o.m. SFS 2025:97
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande föreskrifter
1 §
En huvudman inom skolväsendet kan enligt denna förordning  få statsbidrag till kostnader för insatser av regional art som  huvudmannen vidtar för
1. elever med funktionsnedsättning eller med andra särskilda  behov i grundskolan och gymnasieskolan,
2. elever med flera funktionsnedsättningar i anpassade  grundskolan och anpassade gymnasieskolan, och
3. elever i grundskolan, anpassade grundskolan, specialskolan,  sameskolan, gymnasieskolan och anpassade gymnasieskolan för  vilka särskild undervisning anordnas på ett sjukhus eller en  institution som är knuten till ett sjukhus enligt 24 kap. 17 §  skollagen (2010:800). Förordning (2022:1607).
1 a §
Har upphävts genom förordning (2025:97).
2 §
I denna förordning avses med
- huvudman: huvudman inom skolväsendet,
- insatser av regional art: samordnade utbildningsinsatser för elever med funktionsnedsättning eller med andra särskilda behov, som i stor utsträckning kommer även sådana elever till del vilka har en annan hemkommun än den kommun där utbildningen bedrivs, och
- bidragsår: det kalenderår för vilket bidrag lämnas.
Förordning (2011:675).
Fördelning och användning av bidraget
3 §
Specialpedagogiska skolmyndigheten beslutar om  fördelningen av de medel som regeringen anvisar för  statsbidrag enligt denna förordning.
Ett beslut om statsbidrag får förenas med villkor. Villkoren  ska framgå av beslutet. Förordning (2025:97).
4 §
En huvudman som vidtar sådana insatser som avses i 1 § 1 eller 2 får tilldelas bidrag till
1. merkostnader för undervisningen, och
2. kostnader för elevhälsa och andra elevstödjande åtgärder, om kostnaderna är särskilt stora. Förordning (2011:675).
5 §
En huvudman som vidtar sådana insatser som avses i 1 § 3  får tilldelas statsbidrag för verksamheten.  Förordning (2025:97).
6 §
Det bidrag som en huvudman tilldelas ska användas för det ändamål som anges av Specialpedagogiska skolmyndigheten i beslutet om fördelning. Förordning (2011:675).
Ansökan om bidrag och utbetalning
7 §
En ansökan om statsbidrag ska göras skriftligen av en  behörig företrädare för huvudmannen och lämnas till  Specialpedagogiska skolmyndigheten.
Uppgifterna i en ansökan ska lämnas på heder och samvete.
Den som ansöker om bidrag ska på begäran av Specialpedagogiska  skolmyndigheten lämna de uppgifter och handlingar som  myndigheten behöver för att kunna pröva ansökan.  Förordning (2025:97).
8 §
Specialpedagogiska skolmyndigheten ska besluta om  fördelningen av medlen i så god tid som möjligt inför det  bidragsår som resurserna avser.
För huvudmännens planering bör myndigheten så snart det kan  ske göra en preliminär fördelning av de medel som regeringen  väntas anvisa för bidrag för insatser som avses i 1 § för det  kommande bidragsåret. En sådan preliminär fördelning är inte  bindande när myndigheten slutligt fördelar medlen. Myndigheten  får hålla inne en mindre del av medlen för fördelning senare  under bidragsåret. Förordning (2021:1327).
9 §
Det bidrag som Specialpedagogiska skolmyndigheten har beslutat om för en huvudman ska betalas ut av myndigheten med en fjärdedel under var och en av månaderna mars, juni, september och december. Förordning (2011:675).
Övriga föreskrifter
10 §
Specialpedagogiska skolmyndigheten ska följa upp hur  statsbidraget har använts. Den som har tagit emot bidrag är  skyldig att medverka i den uppföljning och utvärdering av  verksamheten som bestäms av myndigheten eller av en annan  myndighet som har fått regeringens uppdrag att följa upp hur  bidraget har använts. Mottagaren ska också lämna de uppgifter  som Specialpedagogiska skolmyndigheten eller en annan  myndighet som gör en uppföljning eller utvärdering av  verksamheten begär. Förordning (2025:97).
10 a §
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs i allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Specialpedagogiska  skolmyndigheten. Förordning (2025:97).
10 b §
Statsbidrag får inte lämnas om
1. Statens skolinspektion har fattat beslut om att återkalla  huvudmannens godkännande som avser en verksamhet som omfattas  av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Trots första stycket 1 eller 2 får statsbidrag lämnas om ett  sådant beslut har upphävts. Förordning (2025:97).
10 c §
Statsbidrag får inte lämnas för kostnader som något  statligt bidrag redan har lämnats för. Förordning (2025:97).
10 d §
Den som ansöker om eller har beviljats statsbidrag  enligt denna förordning ska snarast möjligt till  Specialpedagogiska skolmyndigheten anmäla sådana ändrade  förhållanden som kan påverka rätten till bidraget eller  storleken på det. Förordning (2025:97).
11 §
Om en huvudman åsidosätter sina skyldigheter enligt lag eller andra författningar i fråga om en skolform som avses i denna förordning, får Specialpedagogiska skolmyndigheten besluta att högst tio procent av ett statsbidrag enligt förordningen ska hållas inne i avvaktan på rättelse. Om rättelse inte sker, får myndigheten besluta att det innehållna beloppet ska dras av från statsbidraget.
Förordning (2011:675).
12 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 10 §,  eller
4. mottagaren inte har följt villkor som framgår av beslutet  om bidrag.
Specialpedagogiska skolmyndigheten ska besluta att helt eller  delvis kräva tillbaka ett bidrag om mottagaren är  återbetalningsskyldig enligt första stycket.
Om det finns synnerliga skäl för det, får myndigheten besluta  att helt eller delvis avstå från återkrav.  Förordning (2025:97).
13 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Specialpedagogiska  skolmyndigheten besluta att helt eller delvis avstå från krav  på ränta. Förordning (2025:97).
13 a §
Specialpedagogiska skolmyndigheten ska besluta att ett  beviljat statsbidrag helt eller delvis inte ska betalas ut om  mottagaren av bidraget inte längre bedöms uppfylla villkoren  för det eller om det finns grund för återbetalning enligt 
12 §. Beslutet gäller omedelbart. Förordning (2025:97).
14 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 13 a § får dock inte överklagas.  Förordning (2025:97).
15 §
Specialpedagogiska skolmyndigheten får meddela de ytterligare föreskrifter som behövs för verkställigheten av denna förordning. Förordning (2021:1327).
Övergångsbestämmelser
1991:931
1. Denna förordning träder i kraft den 1 juli 1991.
2. Genom förordningen upphävs förordningen (1987:738) om statsbidrag till särskilda insatser inom skolområdet.
3. I fråga om fördelning av medel för redovisningsåret 1991/92 gäller följande i stället för vad som föreskrivs i 7 och 8 §§.
SIH-utredningen beslutar om en preliminär fördelning av de medel som regeringen anvisar för ändamålet. Fördelningen skall i huvudsak ske utifrån det planeringsunderlag som lämnats av planeringsberedningarna och länsskolnämnderna under våren 1991.
1995:769
1. Denna förordning träder i kraft den 1 juli 1995.
2. Det första bidragsåret efter denna förordnings ikraftträdande skall omfatta perioden den 1 juli 1995 -- den 31 december 1996. Under detta bidragsår skall bidrag betalas ut med en sjättedel under var och en av månaderna september och december 1995 och mars, juni, september och december 1996.
2008:394
Denna förordning träder i kraft den 1 juli 2008. Äldre bestämmelser gäller fortfarande för bidrag som har beslutats före ikraftträdandet.
2021:1327
1. Denna förordning träder i kraft den 1 februari 2022.
2. I fråga om bidrag för insatser som avses i 1 a § ska  bidragsåret 2022 omfatta perioden 1 juli-31 december 2022. I  fråga om utbetalning av sådant bidrag under bidragsåret 2022  ska i stället för vad som anges i 9 § bidrag betalas ut med  hälften under var och en av månaderna september och december.
2025:97
1. Denna förordning träder i kraft den 25 mars 2025.
2. Äldre bestämmelser gäller fortfarande för bidrag som har  beslutats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.