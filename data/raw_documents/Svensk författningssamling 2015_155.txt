Title: Förordning (2015:155) om statlig styrning med kunskap avseende hälso- och 
sjukvård, socialtjänst och LSS-verksamhet
SFS Number: Svensk författningssamling 2015:155
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015155-om-statlig-styrning-med_sfs-2015-155/
Source Link: http://rkrattsbaser.gov.se/sfst?bet=2015:155
Amendment Register Link: http://rkrattsbaser.gov.se/sfsr?bet=2015:155
Ministry/Authority: Socialdepartementet
Issued: 2015-03-19
Metadata: {"Utfärdad": "2015-03-19", "Ändrad": "t.o.m. 2025:495"}

==================================================

Förordning (2015:155) om statlig styrning med kunskap avseende hälso- och 
sjukvård, socialtjänst och LSS-verksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:155
Departement/myndighet
:   
Socialdepartementet
Utfärdad
:   
2015-03-19
Ändrad
:   
t.o.m. 2025:495
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning syftar till att säkerställa att  styrningen med kunskap avseende hälso- och sjukvård,  socialtjänst och verksamhet enligt lagen (1993:387) om stöd  och service till vissa funktionshindrade (LSS-verksamhet) som  statliga myndigheter ansvarar för utgör ett stöd för huvudmän 
(regioner och kommuner) och olika professioner som har ansvar  för att patienter och brukare ges god vård och insatser av god  kvalitet.
Styrningen med kunskap ska bidra till att målen i enlighet med  hälso- och sjukvårdslagen (2017:30), socialtjänstlagen 
(2025:400) och lagen om stöd och service till vissa  funktionshindrade uppfylls. Förordning (2025:495).
2 §
Styrningen med kunskap sker genom de icke bindande  kunskapsstöd och föreskrifter som syftar till att bidra till  att hälso- och sjukvård, socialtjänst och LSS-verksamhet  bedrivs i enlighet med vetenskap och beprövad erfarenhet.
Styrningen med kunskap ska vara samordnad, effektiv och  anpassad till de behov olika professioner inom hälso- och  sjukvård, socialtjänst och LSS-verksamhet samt huvudmän har.  Styrningen med kunskap ska bidra till ökad jämställdhet.
Förordning (2025:495).
3 §
Med hälso- och sjukvård avses i denna förordning  verksamhet som omfattas av hälso- och sjukvårdslagen 
(2017:30), tandvårdslagen (1985:125) eller smittskyddslagen 
(2004:168) och annan liknande verksamhet som syftar till att  förebygga, utreda och behandla sjukdomar och skador.
Med socialtjänst avses i denna förordning verksamhet som  omfattas av socialtjänstlagen (2025:400).
Förordning (2025:495).
4 §
De statliga myndigheter som har i uppdrag att styra med  kunskap eller som har centrala roller för att bidra till att  ta fram underlag för sådan styrning ska samverka i ett  rådgivande organ, Rådet för statlig styrning med kunskap  avseende hälso- och sjukvård, socialtjänst och LSS-verksamhet 
(Rådet för styrning med kunskap).
Representanter för huvudmännen ska erbjudas att delta i ett  rådgivande organ, Huvudmannagruppen för behovsanpassad  styrning med kunskap avseende hälso- och sjukvård,  socialtjänst och LSS-verksamhet (Huvudmannagruppen).
Förordning (2025:495).
5 §
Av bilaga 1 till författningssamlingsförordningen 
(1976:725) framgår att de myndigheter som ingår i Rådet för  styrning med kunskap och som har bemyndigande att meddela  föreskrifter ger ut sina föreskrifter i en gemensam  författningssamling.
Rådet för styrning med kunskap
6 §
Rådet för styrning med kunskap består av  myndighetscheferna för E-hälsomyndigheten,  Folkhälsomyndigheten, Forskningsrådet för hälsa, arbetsliv och  välfärd, Inspektionen för vård och omsorg, Läkemedelsverket,  Myndigheten för delaktighet, Myndigheten för familjerätt och  föräldraskapsstöd, Socialstyrelsen, Statens beredning för  medicinsk och social utvärdering och Tandvårds- och  läkemedelsförmånsverket. Förordning (2020:1201).
7 §
Socialstyrelsens generaldirektör ska vara ordförande i  Rådet för styrning med kunskap. En av myndighetscheferna i  rådet ska vara vice ordförande. Vice ordförande utses av de  myndighetschefer som ingår i rådet.
8 §
Rådet för styrning med kunskap ska ha till uppgift att  verka för att
1. den statliga styrningen med kunskap avseende hälso- och  sjukvård, socialtjänst och LSS-verksamhet är samordnad och  effektiv,
2. patienters och brukares synpunkter och erfarenheter beaktas  i myndigheternas styrning med kunskap,
3. statens styrning med kunskap avseende hälso- och sjukvård,  socialtjänst och LSS-verksamhet är anpassad till olika  professioners behov,
4. statens styrning med kunskap avseende hälso- och sjukvård,  socialtjänst och LSS-verksamhet är anpassad till huvudmännens  behov,
5. kommunikationen av den statliga styrningen med kunskap  gentemot användarna är samordnad, och
6. samverkan sker med myndigheter som inte ingår i Rådet för  styrning med kunskap samt med andra offentliga och privata  aktörer.
Rådet för styrning med kunskap ska vara ett forum för  samverkan kring strategiska frågor om kunskapsutveckling och  nyttiggörandet av forskning och innovationer avseende hälso-  och sjukvård, socialtjänst och LSS-verksamhet.
Förordning (2025:495).
9 §
Rådet för styrning med kunskap ska vid fullföljandet av  sina uppgifter beakta den information som Huvudmannagruppen  lämnar.
Huvudmannagruppen
10 §
Huvudmannagruppen består av sexton ledamöter, varav sex  ledamöter företräder regionerna och tio ledamöter företräder  kommunerna.
Ledamöterna ska utses av regeringen på förslag av Sveriges  Kommuner och Landsting. Till ledamot får endast den utses som  är ledamot eller ersättare i kommun- eller regionfullmäktige.
Förordning (2019:1103).
11 §
Huvudmannagruppen informerar Rådet för styrning med  kunskap om områden där huvudmännen har behov av statlig  styrning med kunskap samt hur styrningen bör utformas och  kommuniceras.
12 §
Huvudmannagruppen ska ledas av ordföranden för Rådet för  styrning med kunskap.
13 §
Huvudmannagruppen utses på fyra år. Tiden räknas från  och med den 1 juli året efter det år då val av fullmäktige  har ägt rum i landet.
Återrapportering
14 §
Ordföranden för de rådgivande organen ska senast den 1  mars varje år lämna en redogörelse till regeringen 
(Socialdepartementet) om hur dessa fullföljt sina uppgifter  under det senaste kalenderåret.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.