Title: Förordning (2015:579) om stöd för att främja hållbara stadsmiljöer
SFS Number: Svensk författningssamling 2015:579
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015579-om-stod-for-att-framja_sfs-2015-579/
Source Link: http://rkrattsbaser.gov.se/sfst?bet=2015:579
Amendment Register Link: http://rkrattsbaser.gov.se/sfsr?bet=2015:579
Ministry/Authority: Landsbygds- och infrastrukturdepartementet SPN
Issued: 2015-10-01
Metadata: {"Utfärdad": "2015-10-01", "Ändrad": "t.o.m. SFS 2019:1110"}

==================================================

Förordning (2015:579) om stöd för att främja hållbara stadsmiljöer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:579
Departement/myndighet
:   
Landsbygds- och infrastrukturdepartementet SPN
Utfärdad
:   
2015-10-01
Ändrad
:   
t.o.m. SFS 2019:1110
Övrig text
:   
Rättelseblad 2017:9 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Syfte
1 §
För att främja hållbara stadsmiljöer får Trafikverket, om  det finns medel för ändamålet, ge stöd enligt denna förordning  till kommuner och regioner för åtgärder i städer som leder  till
1. ökad andel persontransporter med kollektivtrafik eller  cykeltrafik, eller
2. hållbara godstransportlösningar.
Åtgärderna ska leda till energieffektiva lösningar med låga  utsläpp av växthusgaser och bidra till att miljökvalitetsmålet  God bebyggd miljö nås.
Stödet bör särskilt främja innovativa, kapacitetsstarka och  resurseffektiva lösningar för kollektivtrafik, cykeltrafik  eller godstransporter. Förordning (2019:1110).
Åtgärder för att tillgodose lokala eller regionala  transportbehov
2 §
Stöd får ges till investeringar som tillgodoser ett  allmänt lokalt eller regionalt transportbehov och som avser
1. en väg, gata, spåranläggning, kaj för lokala eller  regionala persontransporter, perrong, hållplats, vänthall  eller annan anläggning eller del av anläggning för lokal eller  regional kollektivtrafik,
2. ett cykelvägnät, en cykelparkering eller annan anläggning  eller del av anläggning för cykeltrafik, eller
3. en väg, gata, spåranläggning, lastplats, samlastningsplats  eller annan anläggning eller del av anläggning för samlastning  av godstransporter, samordnad citylogistik eller gods på cykel  för lokal eller regional distribution.
Stöd får dock inte ges till anläggningar med uthyrning av  lokaler. Förordning (2019:199).
Åtgärder för nya transportlösningar
3 §
Stöd får ges till investeringar i en anläggning eller del  av anläggning för att demonstrera eller prova nya  transportlösningar för lokal eller regional kollektivtrafik,  cykeltrafik eller godstransport. Förordning (2019:199).
4 §
Stöd enligt 3 § får endast ges i enlighet med kapitel I  och artikel 56 i kommissionens förordning (EU) nr 651/2014 av  den 17 juni 2014 genom vilken vissa kategorier av stöd  förklaras förenliga med den inre marknaden enligt artiklarna 
107 och 108 i fördraget. Förordning (2017:9).
Begränsningar för stöd
5 §
En förutsättning för stöd är att ansökan har getts in  innan arbetet med den åtgärd som stödet söks för har  inletts.
Stödnivå
6 §
Stöd får ges med högst 50 procent av kostnaderna för att  genomföra åtgärden.
Vid fastställandet av stödnivån ska Trafikverket ta hänsyn  till om kommunen eller regionen har sökt eller beviljats annan  offentlig eller privat finansiering för att genomföra  åtgärden. Förordning (2019:1110).
Motprestationer
7 §
Som villkor för stöd ska kommunen eller regionen genomföra  motprestationer i form av andra åtgärder än de som stödet  avser och som bidrar till en ökad andel hållbara transporter  eller ökat bostadsbyggande. Förordning (2019:1110).
Förfarandet
8 §
En ansökan om stöd ges in till och prövas av Trafikverket.  Ansökan ska ske enligt det formulär som verket  tillhandahåller.
Ansökan ska innehålla
1. en beskrivning av de åtgärder som stöd söks för, inklusive  planerad start- och sluttidpunkt, och en analys av hur  åtgärderna uppfyller syftet med förordningen,
2. en förteckning över kostnader för åtgärderna enligt 1 och  uppgift om när kostnaderna planeras att redovisas till verket,
3. uppgift om huruvida annan finansiering har sökts eller  beviljats för att genomföra åtgärderna enligt 1,
4. en beskrivning av de motprestationer enligt 7 § som  kommunen eller regionen åtar sig att genomföra, hur de passar  in i kommunens eller regionens övergripande arbete med en  hållbar stadsmiljö och deras planerade start- och  sluttidpunkt, och
5. övriga uppgifter som verket behöver för att pröva ansökan.
Förordning (2019:1110).
9 §
Trafikverkets beslut om stöd ska ange
1. vilka åtgärder som stödet avser,
2. de motprestationer som kommunen eller regionen enligt 7 §  ska genomföra,
3. stödnivå och ett högsta belopp som kan betalas ut,
4. planerad start- och sluttidpunkt för åtgärderna enligt 1  och motprestationerna enligt 2,
5. hur uppföljning, rapportering och redovisning av kostnader  ska ske, och
6. övriga villkor som behövs för att syftet med stödet ska  tillgodoses. Förordning (2019:1110).
10 §
Stödet betalas ut årsvis mot redovisning av nedlagda  kostnader. Trafikverket får dock besluta att betala ut högst 
50 procent av det beviljade stödet i förskott. De kostnader  som kommunen eller regionen redovisar ska löpande räknas av  mot det förskottsvis utbetalade beloppet.
Förordning (2019:1110).
10 a §
Trafikverket får inte betala ut ett stöd till ett  företag som är föremål för betalningskrav på grund av ett  beslut av Europeiska kommissionen som förklarar ett stöd  olagligt och oförenligt med den inre marknaden.
Förordning (2017:366).
11 §
Trafikverket ska besluta att helt eller delvis inte  betala ut stödet om
1. stödet har beviljats felaktigt eller med för högt belopp,  eller
2. väsentliga villkor för stödet inte har följts.
12 §
Mottagaren av ett stöd som har betalats ut enligt denna  förordning är återbetalningsskyldig om det finns grund för det  enligt 11 §. Förordning (2019:1110).
12 a §
Om en stödmottagare är återbetalningsskyldig enligt 
12 § ska Trafikverket besluta att helt eller delvis kräva  tillbaka stödet tillsammans med ränta.  Förordning (2019:1110).
Rapportering, uppföljning och registerföring
13 §
En kommun eller en region som har fått stöd ska i samband  med redovisningen av kostnaderna till Trafikverket rapportera  hur genomförandet av de åtgärder som stödet avser och de  motprestationer som enligt 9 § 2 ska genomföras fortskrider.
När de åtgärder som stödet avser har genomförts ska en  slutrapport ges in till verket. Rapporten ska ges in inom sex  månader från den planerade sluttidpunkt som framgår av  stödbeslutet, om inte verket beslutar annat.
Om motprestationerna enligt 9 § 2 inte har slutförts när  slutrapporten ges in, ska en uppdaterad slutrapport ges in  till verket senast sex månader efter att motprestationerna  slutförts. Förordning (2019:1110).
14 §
Slutrapporten ska innehålla
1. en ekonomisk slutredovisning av de åtgärder som stödet  beviljats för,
2. en redovisning av vilka effekter som åtgärderna har gett,
3. en redovisning av hur motprestationerna enligt 9 § 2  genomförts, och
4. en redogörelse för kommunens eller regionens arbete för en  hållbar stadsmiljö och hur åtgärderna och motprestationerna  har bidragit i det arbetet. Förordning (2019:1110).
15 §
Trafikverket ska följa upp att syftet med stödet enligt  denna förordning tillgodoses. Verket ska varje år i samband  med sin årsredovisning till regeringen rapportera hur medlen  använts, vilka motprestationer som kommunerna och regionerna  ska genomföra och vilka resultat som uppnåtts.
Förordning (2019:1110).
16 §
När stöd ges enligt 3 och 4 §§ ska Trafikverket föra det  register som avses i artikel 12 i kommissionens förordning 
(EU) nr 651/2014. Förordning (2017:9).
Bemyndigande
17 §
Trafikverket får meddela föreskrifter om  verkställigheten av denna förordning.
Överklagande
18 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.