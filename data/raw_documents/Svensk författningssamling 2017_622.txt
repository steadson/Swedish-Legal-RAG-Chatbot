Title: Förordning (2017:622) om statsbidrag för gymnasieskolans introduktionsprogram
SFS Number: Svensk författningssamling 2017:622
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017622-om-statsbidrag-for_sfs-2017-622/
Source Link: http://rkrattsbaser.gov.se/sfst?bet=2017:622
Amendment Register Link: http://rkrattsbaser.gov.se/sfsr?bet=2017:622
Ministry/Authority: Utbildningsdepartementet
Issued: 2017-06-22
Metadata: {"Utfärdad": "2017-06-22", "Ändrad": "t.o.m. SFS 2018:65"}

==================================================

Förordning (2017:622) om statsbidrag för gymnasieskolans introduktionsprogram
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:622
Departement/myndighet
:   
Utbildningsdepartementet
Utfärdad
:   
2017-06-22
Ändrad
:   
t.o.m. SFS 2018:65
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  för gymnasieskolans introduktionsprogram. Syftet med bidraget  är att stärka utbildningen på introduktionsprogrammen.
2 §
Statsbidrag lämnas för ett år i sänder (bidragsår) i den  mån det finns tillgång på medel. Bidragsåret börjar den 1  januari. Förordning (2018:65).
Förutsättningar för statsbidrag
3 §
Statsbidrag får lämnas med högst 3 000 000 kronor till en  huvudman som har minst 15 elever på ett introduktionsprogram  i gymnasieskolan.
Bidrag får lämnas för insatser för att stärka utbildningen på  programmet. Förordning (2018:65).
4 §
Statsbidrag får inte lämnas för
1. insatser som statsbidrag lämnats för på annat sätt,  eller 2. utbildning som bedrivs enligt förordningen 
(1992:395) om uppdragsutbildning inom skolväsendet.
Statsbidragets storlek
4 a §
Statsbidrag lämnas med ett belopp som för varje  huvudman som avses i 3 § första stycket utgör den andel av  det totala statsbidraget som motsvaras av antalet elever på  ett introduktionsprogram hos huvudmannen delat med det totala  antalet elever på ett introduktionsprogram hos samtliga  huvudmän som ansökt om bidrag. Förordning (2018:65).
Ansökan och beslut
5 §
Ansökan om statsbidrag ges in till Statens skolverk som  prövar frågor om och betalar ut bidraget.
I ett beslut om att bevilja bidrag ska sista dagen för  redovisning enligt 9 § anges. Beslutet får förenas med  villkor. Villkoren ska framgå av beslutet.
6 §
Har upphävts genom förordning (2018:65).
Omfördelning
7 §
De medel som återstår efter fördelning enligt 4 a § eller  som har återbetalats enligt 11 § får efter ansökan fördelas  till huvudmän som har ansökt om bidrag enligt denna  förordning. Förordning (2018:65).
Uppföljning och redovisning
8 §
Statens skolverk ska följa upp hur statsbidraget har  använts.
9 §
Mottagaren av statsbidrag är skyldig att lämna sådan  ekonomisk och annan redovisning till Statens skolverk som  verket begär.
Återbetalning och återkrav
10 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. sådan redovisning som avses i 9 § inte har lämnats,  eller
4. mottagaren inte har följt villkor som framgår av  beslutet om bidrag.
11 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 10 §.
Om det finns särskilda skäl för det, får Skolverket besluta  att helt eller delvis avstå från återkrav.
12 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
Bemyndigande
13 §
Statens skolverk får meddela ytterligare föreskrifter om  fördelning av statsbidrag.
Skolverket får meddela föreskrifter om verkställigheten av  denna förordning.
Överklagande
14 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.