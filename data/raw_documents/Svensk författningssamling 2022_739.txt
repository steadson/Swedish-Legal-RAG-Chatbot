Title: Lag (2022:739) med kompletterande bestämmelser till EU:s förordning om återhämtning och resolution av centrala motparter
SFS Number: Svensk författningssamling 2022:739
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022739-med-kompletterande-bestammelser_sfs-2022-739/
Source Link: http://rkrattsbaser.gov.se/sfst?bet=2022:739
Amendment Register Link: http://rkrattsbaser.gov.se/sfsr?bet=2022:739
Ministry/Authority: Finansdepartementet
Issued: 2022-06-02
Metadata: {"Utfärdad": "2022-06-02"}

==================================================

Lag (2022:739) med kompletterande bestämmelser till EU:s förordning om återhämtning och resolution av centrala motparter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:739
Departement/myndighet
:   
Finansdepartementet
Utfärdad
:   
2022-06-02
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Tillämpningsprinciper
3 kap. Avslutande av resolution, konkurs och likvidation
4 kap. Statligt stöd
5 kap. Samarbete och informationsutbyte
6 kap. Rätt att meddela föreskrifter
7 kap. Överklagande och beslut som ska gälla omedelbart
1 kap. Inledande bestämmelser
1 §
Denna lag kompletterar Europaparlamentets och rådets  förordning (EU) 2021/23 av den 16 december 2020 om en ram för  återhämtning och resolution av centrala motparter och om  ändring av förordningarna (EU) nr 1095/2010, (EU) nr 648/2012, 
(EU) nr 600/2014, (EU) nr 806/2014 och (EU) 2015/2365 samt  direktiven 2002/47/EG, 2004/25/EG, 2007/36/EG, 2014/59/EU och 
(EU) 2017/1132, i denna lag kallad EU-förordningen.
Termer och uttryck i denna lag har samma betydelse som i EU-
förordningen.
Ansvariga myndigheter
Riksgäldskontoret
2 §
Riksgäldskontoret är resolutionsmyndighet enligt EU-
förordningen.
Frågor om åtgärder enligt denna lag prövas av  Riksgäldskontoret (resolutionsmyndigheten), om inte annat  följer av 4 § fjärde stycket eller 5 §.
Om Riksgäldskontoret överväger att besluta om statligt stöd  under resolution enligt 4 kap. 5 §, ska Riksgäldskontoret med  ett eget yttrande i saken, till regeringen överlämna frågan om  huruvida åtgärden kan godtas med hänsyn till risken för  direkta budgeteffekter eller för systemeffekter som sannolikt  kommer att leda till direkta budgeteffekter.
Finansinspektionen
3 §
Av artikel 2.7 i EU-förordningen följer att  Finansinspektionen är behörig myndighet enligt förordningen.
Finansinspektionen får ta ut avgifter för prövning av  ansökningar, anmälningar och underrättelser enligt EU-
förordningen.
Regeringen
4 §
Regeringen beslutar i frågor om tillämpningen av de  statliga stabiliseringsverktygen enligt artiklarna 45-47 i EU-
förordningen.
Regeringen fastställer, efter att Riksgäldskontoret fått  tillfälle att lämna synpunkter, huruvida villkoren i  artikel 45.3 a och b i EU-förordningen för tillämpning av de  statliga stabiliseringsverktygen är uppfyllda. I  artikel 45.3 a i EU-förordningen finns bestämmelser om  ytterligare samrådsskyldighet.
Regeringen ska utöva det behöriga ministeriets funktioner  enligt artiklarna 3.9, 8.3 och 14.7 i EU-förordningen.
En fråga som överlämnas till regeringen enligt 2 § tredje  stycket ska prövas skyndsamt.
Stödmyndigheten
5 §
Beslut om förebyggande statligt stöd till centrala  motparter enligt 4 kap. 1 § fattas av regeringen eller den  myndighet som regeringen bestämmer (stödmyndigheten).
2 kap. Tillämpningsprinciper
Verkställighet, handräckning, kvarstad och betalningssäkring
1 §
Under den tid resolution pågår får utmätning eller annan  verkställighet enligt utsökningsbalken inte äga rum mot den  centrala motparten. Handräckning enligt lagen (1978:599) om  avbetalningsköp mellan näringsidkare m.fl. får inte ske.
Under den tid resolution pågår, får inte heller beslut om  kvarstad eller betalningssäkring meddelas mot den centrala  motparten.
Avtal om finansiering
2 §
Riksgäldskontoret får, för stabilitetsfondens räkning,  ingå avtal om finansiering för att tillgodose tillfälliga  behov av likviditet och i syfte att säkerställa en  ändamålsenlig användning av resolutionsverktygen med en  resolutionsmyndighet, ansvarig offentlig  förvaltningsmyndighet, myndighet med förvaltningsbefogenheter  eller ett finansieringsarrangemang för krishantering av  centrala motparter i ett annat land.
Riksgäldskontoret får, för stabilitetsfondens räkning, ingå  avtal om finansiering av en resolutionsåtgärd, eller en åtgärd  som bedöms vara likvärdig, i ett annat land med en  resolutionsmyndighet, ansvarig offentlig  förvaltningsmyndighet, myndighet med förvaltningsbefogenheter  eller ett finansieringsarrangemang för krishantering av  centrala motparter i det andra landet. Ett sådant avtal får  ingås först efter regeringens godkännande.
Bestämmelser om stabilitetsfonden finns i lagen (2015:1017) om  förebyggande statligt stöd till kreditinstitut och om  stabilitetsfonden.
Särskilda bestämmelser för aktiebolag
3 §
När resolutionsverktyg, resolutionsbefogenheter och  resolutionsmekanismer tillämpas ska aktiebolagslagen 
(2005:551) och lagen (2006:451) om offentliga  uppköpserbjudanden på aktiemarknaden inte tillämpas i de delar  som motsvarar
- artikel 5.1 i Europaparlamentets och rådets direktiv 
2004/25/EG av den 21 april 2004 om uppköpserbjudanden, i  lydelsen enligt Europaparlamentets och rådets förordning (EU) 
2021/23,
- Europaparlamentets och rådets direktiv 2007/36/EG av den 
11 juli 2007 om utnyttjande av vissa av aktieägares  rättigheter i börsnoterade företag, i lydelsen enligt  Europaparlamentets och rådets förordning (EU) 2021/23,
- artiklarna 49, 58.1, 68.1-68.3, 70.2 första stycket, 72-75  och 79-81 i Europaparlamentets och rådets direktiv (EU) 
2017/1132 av den 14 juni 2017 om vissa aspekter av bolagsrätt,  i lydelsen enligt Europaparlamentets och rådets förordning 
(EU) 2021/23, eller
- avdelning II, kapitlen -I-II och IV om gränsöverskridande  ombildningar i Europaparlamentets och rådets direktiv (EU) 
2017/1132, i lydelsen enligt Europaparlamentets och rådets  förordning (EU) 2021/23.
4 §
Om Riksgäldskontoret har förelagt en central motpart att  emittera nya aktier i syfte att kunna använda  förlustfördelningsverktyget i EU-förordningen, får kallelse  till extra bolagsstämma för att pröva en fråga om ökning av  aktiekapitalet utfärdas senare än som anges i 7 kap. 20 §  första stycket eller 55 a § första stycket aktiebolagslagen 
(2005:551). Kallelsen får dock inte utfärdas senare än  tio dagar före stämman. Bestämmelserna i 7 kap. 16 § andra  stycket aktiebolagslagen om aktieägares initiativrätt och i 
7 kap. 28 § tredje stycket samma lag om tillhandahållande av  aktiebok gäller inte när kallelse sker enligt denna paragraf.
5 §
Om styrelsen i en central motpart tar emot eller upprättar  ett förslag till stämmobeslut om likvidation enligt 25 kap. 3  eller 4 § aktiebolagslagen (2005:551), ska den underrätta  Riksgäldskontoret och Finansinspektionen om förslaget.
Om den centrala motparten är försatt i resolution eller om  Riksgäldskontoret inom sju dagar från det att myndigheten tog  emot en sådan underrättelse meddelar styrelsen att den  centrala motparten ska försättas i resolution, får kallelse  inte utfärdas till en bolagsstämma där frågan om likvidation  av den centrala motparten ska prövas.
6 §
Om ett ärende eller mål enligt 25 kap. 11, 12, 17 eller 
21 § aktiebolagslagen (2005:551) avser en central motpart, ska  Bolagsverket eller domstolen fullgöra  underrättelseskyldigheten enligt artikel 75.2 i EU-
förordningen. Detsamma gäller om ett ärende inletts på annat  sätt än genom en ansökan.
Särskilda bestämmelser för ekonomiska föreningar
7 §
Om styrelsen i en central motpart bedömer att frågan om  likvidation bör läggas fram för föreningsstämmans prövning  enligt 17 kap. 3 § lagen (2018:672) om ekonomiska föreningar,  ska den underrätta Riksgäldskontoret och Finansinspektionen om  detta.
Om den centrala motparten är försatt i resolution eller om  Riksgäldskontoret inom sju dagar från det att myndigheten tog  emot en sådan underrättelse meddelar styrelsen att den  centrala motparten ska försättas i resolution, får någon  kallelse till stämman inte utfärdas.
8 §
Om ett ärende enligt 17 kap. 11 eller 16 § lagen 
(2018:672) om ekonomiska föreningar avser en central motpart,  ska Bolagsverket eller domstolen fullgöra  underrättelseskyldigheten enligt artikel 75.2 i EU-
förordningen. Detsamma gäller om ett ärende inletts på annat  sätt än genom en ansökan.
3 kap. Avslutande av resolution, konkurs och likvidation
Avslutande av resolution
1 §
När det inte längre finns behov av att vidta några  ytterligare åtgärder för att uppnå resolutionsmålen, ska  Riksgäldskontoret avsluta resolutionen.
Riksgäldskontoret ska inom rimlig tid efter att resolutionen  har avslutats ansöka om att den centrala motparten ska  försättas i konkurs eller gå i likvidation. Detta gäller dock  inte om syftet med resolutionsåtgärderna är att den centrala  motparten ska drivas vidare.
En konkursansökan av Riksgäldskontoret enligt andra stycket  ska vid prövningen behandlas som en ansökan av gäldenären  enligt 2 kap. konkurslagen (1987:672).
I EU-förordningen finns bestämmelser om att Riksgäldskontorets  befogenheter i vissa fall kvarstår även efter att resolutionen  har avslutats.
Konkurs och likvidation
2 §
Bestämmelser om insolvensförfaranden mot en central  motpart finns i artikel 75 i EU-förordningen.
Om Riksgäldskontoret inom sju dagar från det att myndigheten  tog emot en underrättelse enligt artikel 75.2 i EU-
förordningen meddelar tingsrätten att den centrala motparten  är försatt eller ska försättas i resolution, ska  konkursansökan avvisas.
4 kap. Statligt stöd
Förebyggande statligt stöd
1 §
Om det behövs för att motverka en allvarlig störning i det  finansiella systemet i Sverige, får förebyggande statligt stöd  lämnas genom garantier till en central motpart som är  auktoriserad i Sverige enligt Europaparlamentets och rådets  förordning (EU) nr 648/2012 av den 4 juli 2012 om OTC-derivat,  centrala motparter och transaktionsregister.
Förebyggande statligt stöd får även lämnas genom garantier  till Riksbanken för återbetalning av likviditetsstöd som  banken lämnar till en central motpart.
2 §
Förebyggande statligt stöd till en central motpart enligt 
1 § lämnas efter att avtal om stöd har ingåtts mellan staten  och stödmottagaren eller dess ägare.
Garantier enligt 1 § andra stycket får lämnas efter  överenskommelse mellan Riksbanken och regeringen eller  stödmyndigheten.
3 §
Förebyggande statligt stöd enligt 1 § får bara lämnas för  fortsatt verksamhet i en central motpart som är livskraftig.  Stödet ska vara tillfälligt och stå i proportion till  omfattningen av den allvarliga störningen. Stödmyndigheten ska  inför ett beslut om förebyggande statligt stöd låta göra en  värdering av den centrala motparten motsvarande den värdering  som ska göras enligt artiklarna 24.2, 25 och 26 i EU-
förordningen.
4 §
Stödet enligt 1 § ska så långt som möjligt utformas på ett  affärsmässigt sätt och så att en snedvridning av konkurrensen  förhindras. Statens långsiktiga kostnader för stödet ska  hållas så låga som möjligt. Stödet ska utformas så att statens  insatser i möjligaste mån kan återfås.
Staten ska tillförsäkras ersättning eller annan kompensation  för sitt risktagande, om inte synnerliga skäl talar emot det.
Om det finns synnerliga skäl får avsteg göras från  bestämmelserna om avgifter i 6 kap. 4 § budgetlagen 
(2011:203).
Statligt stöd under resolution
5 §
Om det behövs för att motverka allvarliga negativa  effekter på stabiliteten i det finansiella systemet och för  att resolutionsverktygen ska kunna tillämpas mer effektivt,  får Riksgäldskontoret i likviditetsstödjande syfte besluta att
1. ge lån till en central motpart i resolution eller ett  broinstitut, eller
2. utfärda garantier avseende tillgångar och förpliktelser för  en central motpart i resolution eller ett broinstitut.
Särskild hänsyn ska tas till om åtgärden behövs för att  förhindra eller begränsa spridningseffekter.
Åtgärderna får även beslutas i förhållande till en köpare vid  tillämpning av försäljningsverktyget.
6 §
Statligt stöd under resolution enligt 5 § lämnas efter att  avtal om stöd har ingåtts mellan staten och stödmottagaren  eller dess ägare.
7 §
Statligt stöd under resolution enligt 5 § får lämnas bara  om Riksgäldskontoret fastställer att det finns ett allvarligt  hot mot den finansiella stabiliteten.
Riksgäldskontoret ska
1. inhämta Finansinspektionens bedömning av om det finns ett  allvarligt hot mot den finansiella stabiliteten, och
2. ge Riksbanken möjlighet att lämna sin bedömning av om det  finns ett allvarligt hot mot den finansiella stabiliteten.
Riksgäldskontoret ska underrätta regeringen om att myndigheten  har fastställt att det finns ett allvarligt hot mot den  finansiella stabiliteten och även ange grunderna för detta.
8 §
Stödet enligt 5 § ska så långt som möjligt utformas på ett  affärsmässigt sätt och så att en snedvridning av konkurrensen  förhindras. Statens långsiktiga kostnader för stödet ska  hållas så låga som möjligt. Stödet ska utformas så att statens  insatser i möjligaste mån kan återfås.
Staten ska tillförsäkras ersättning eller annan kompensation  för sitt risktagande, om inte synnerliga skäl talar emot det.
Om det finns synnerliga skäl får avsteg göras från  bestämmelserna om ränta och avgifter i 6 kap. 4 § budgetlagen 
(2011:203).
Ersättning till stödmyndigheten och Riksgäldskontoret
9 §
Stödmyndigheten har rätt till ersättning för  förvaltningskostnader som uppkommit i samband med stöd enligt 
1 §.
10 §
Riksgäldskontoret har rätt till skälig ersättning för  kostnader och utlägg som uppkommit i samband med  resolutionsåtgärder enligt EU-förordningen och för sådana  kostnader och utlägg som uppkommit i samband med beslut om  stöd under resolution enligt 5 § och åtgärder för att lämna  sådant stöd.
Bestämmelser om finansiering
11 §
I lagen (2015:1017) om förebyggande statligt stöd till  kreditinstitut och om stabilitetsfonden finns bestämmelser om  finansiering av åtgärder och ersättning som avses i 1, 5, 9  och 10 §§ och i EU-förordningen.
5 kap. Samarbete och informationsutbyte
Uppgiftsskyldighet för en central motpart
1 §
En central motpart ska lämna de uppgifter till regeringen,  Riksgäldskontoret och stödmyndigheten som de behöver för sin  verksamhet enligt denna lag.
Tystnadsplikt
2 §
Den som deltar eller har deltagit i verksamhet som rör  statligt stöd till en central motpart enligt 4 kap. får inte  obehörigen röja eller utnyttja vad han eller hon genom sitt  deltagande fått veta om en enskilds affärs- eller  driftförhållanden, ekonomiska eller personliga förhållanden  eller om planering och förberedelser för eller hantering av  fredstida krissituationer.
I det allmännas verksamhet tillämpas i stället offentlighets-  och sekretesslagen (2009:400).
Samarbete och informationsutbyte mellan myndigheter och inom  Riksgäldskontoret
3 §
Riksbanken och Finansinspektionen ska på  Riksgäldskontorets eller stödmyndighetens begäran lämna de  uppgifter som respektive myndighet behöver för sin verksamhet  som rör statligt stöd till en central motpart enligt 4 kap.  Inom Riksgäldskontoret gäller motsvarande uppgiftsskyldighet  för den del av myndigheten som inte bedriver verksamhet enligt  denna lag, gentemot den del av myndigheten som bedriver den  verksamheten.
4 §
Riksbanken, Riksgäldskontoret, stödmyndigheten och  Finansinspektionen ska samarbeta och utbyta information med  varandra i frågor som rör statligt stöd till en central  motpart enligt 4 kap. Riksgäldskontoret, stödmyndigheten och  Finansinspektionen ska också samarbeta och utbyta information  med varandra och med motsvarande myndigheter inom Europeiska  ekonomiska samarbetsområdet i frågor som rör finansiering  enligt 2 kap. 2 §.
Riksgäldskontoret ska lämna regeringen de uppgifter som  regeringen behöver i fråga om finansiering enligt 2 kap. 2 §.
5 §
Stödmyndigheten ska underrätta Finansinspektionen ifall en  central motpart inte fullgör sina skyldigheter enligt avtal  ingångna med stöd av 4 kap. 2 §.
Upplysningar till konkursförvaltare och likvidator
6 §
Om en central motpart som har varit föremål för resolution  försätts i konkurs, ska Riksgäldskontoret på begäran av  konkursförvaltaren för den centrala motparten lämna de  upplysningar som konkursförvaltaren behöver för att upprätta  konkursbouppteckningen enligt 7 kap. 13 § konkurslagen 
(1987:672) och förvaltarberättelsen enligt 7 kap. 15 § samma  lag.
Om en central motpart som har varit föremål för resolution går  i likvidation, ska Riksgäldskontoret på begäran av likvidatorn  för den centrala motparten lämna de upplysningar som  likvidatorn behöver för att genomföra likvidationen.
6 kap. Rätt att meddela föreskrifter
1 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela ytterligare  föreskrifter om villkor för stöd enligt 4 kap. och  föreskrifter om sådana avtal som avses i 4 kap. 2 och 6 §§.
2 §
Regeringen eller den myndighet som regeringen bestämmer  får meddela föreskrifter om sådan uppgiftsskyldighet som avses  i 5 kap. 1 §.
3 §
Regeringen får meddela föreskrifter om sådana avgifter som  avses i 1 kap. 3 § andra stycket.
7 kap. Överklagande och beslut som ska gälla omedelbart
1 §
Riksgäldskontorets beslut enligt denna lag får överklagas  till allmän förvaltningsdomstol. Riksgäldskontorets beslut  enligt 2 kap. 2 § får dock inte överklagas.
Prövningstillstånd krävs vid överklagande till kammarrätten.
Regeringens och stödmyndighetens beslut enligt denna lag får  inte överklagas.
2 §
Riksgäldskontoret och Finansinspektionen får bestämma att  ett beslut om krisförebyggande åtgärder enligt EU-förordningen  eller förelägganden som meddelats med stöd av förordningen ska  gälla omedelbart.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.