Title: Förordning (2011:595) om hävning av en registrering av ett företagsnamn
SFS Number: Svensk författningssamling 2011:595
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011595-om-havning-av-en_sfs-2011-595/
Source Link: http://rkrattsbaser.gov.se/sfst?bet=2011:595
Amendment Register Link: http://rkrattsbaser.gov.se/sfsr?bet=2011:595
Ministry/Authority: Klimat- och näringslivsdepartementet RSN
Issued: 2011-05-26
Metadata: {"Utfärdad": "2011-05-26", "Ändrad": "t.o.m. SFS 2021:984"}

==================================================

Förordning (2011:595) om hävning av en registrering av ett företagsnamn
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:595
Departement/myndighet
:   
Klimat- och näringslivsdepartementet RSN
Utfärdad
:   
2011-05-26
Ändrad
:   
t.o.m. SFS 2021:984
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning tillämpas i fråga om hävning av en  registrering av ett företagsnamn enligt 3 kap. 4-18 §§ lagen 
(2018:1653) om företagsnamn. Förordning (2018:1841).
2 §
En ansökan om administrativ hävning av en registrering  av ett företagsnamn och de handlingar som bifogas ansökan ska  ges in i två exemplar. Förordning (2018:1841).
3 §
Om en uppgift som lämnats enligt 3 kap. 5 § första  stycket 1 lagen (2018:1653) om företagsnamn ändras under  tiden för registreringsmyndighetens handläggning, ska  sökanden genast anmäla ändringen till  registreringsmyndigheten. Förordning (2018:1841).
4 §
Ett föreläggande till innehavaren enligt 3 kap. 9 §  lagen (2018:1653) om företagsnamn ska, utöver vad som anges i  den paragrafen, innehålla upplysningar om följden av att  yrkandet bestrids eller medges eller att bestridandet inte  görs i rätt tid. Förordning (2018:1841).
5 §
Vid överlämnande av ett ärende till tingsrätt med stöd  av 3 kap. 12 eller 15 § lagen (2018:1653) om företagsnamn ska  alla handlingar i ärendet inklusive delgivningsbevis samt  relevanta utskrifter ur det register där företagsnamnet är  registrerat överlämnas till tingsrätten. Även utskrifter av  andra uppgifter som kan vara av betydelse för den fortsatta  handläggningen ska överlämnas. Handlingarna ska ingå i  tingsrättens akt. Förordning (2018:1841).
6 §
Registreringsmyndigheten får meddela föreskrifter om att  en ansökan om administrativ hävning och andra handlingar i  ärendet får överföras elektroniskt till myndigheten och på  vilket sätt detta ska ske.
Myndigheten får också meddela föreskrifter om i vilka fall en  handling ska vara undertecknad med en elektronisk underskrift  och vilka elektroniska underskrifter som får användas.
Registreringsmyndigheten får meddela närmare föreskrifter om  vad en ansökan om administrativ hävning och ett föreläggande  som avses i 4 § i övrigt ska innehålla. Förordning (2016:594).
7 §
I ett ärende om administrativ hävning av en registrering  av ett företagsnamn tas en ansökningsavgift ut med 900 kronor.  Avgiften ska betalas när ansökan ges in. Avgiften betalas inte  tillbaka om handläggningen av ärendet har påbörjats.  Förordning (2021:984).
8 §
Ett förfarande som avses i 3 kap. 4 § andra stycket  lagen (2018:1653) om företagsnamn får inledas av  Åklagarmyndigheten. Förordning (2018:1841).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.