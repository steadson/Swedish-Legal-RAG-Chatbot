Title: Förordning (2018:1879) med instruktion för Etikprövningsmyndigheten
SFS Number: Svensk författningssamling 2018:1879
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181879-med-instruktion-for_sfs-2018-1879/
Source Link: http://rkrattsbaser.gov.se/sfst?bet=2018:1879
Amendment Register Link: http://rkrattsbaser.gov.se/sfsr?bet=2018:1879
Ministry/Authority: Utbildningsdepartementet
Issued: 2018-11-22
Metadata: {"Utfärdad": "2018-11-22", "Ändrad": "t.o.m. SFS 2023:63"}

==================================================

Förordning (2018:1879) med instruktion för Etikprövningsmyndigheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1879
Departement/myndighet
:   
Utbildningsdepartementet
Utfärdad
:   
2018-11-22
Ändrad
:   
t.o.m. SFS 2023:63
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Etikprövningsmyndighetens huvudsakliga uppgifter är att
- pröva ansökningar om etikprövning enligt lagen (2003:460) om  etikprövning av forskning som avser människor,
- utföra sådan etisk granskning som anges i lagen (2018:1091)  med kompletterande bestämmelser om etisk granskning till EU:s  förordning om kliniska prövningar av humanläkemedel, och
- utföra sådan etisk granskning som anges i lagen (2021:603)  med kompletterande bestämmelser om etisk granskning till EU:s  förordningar om medicintekniska produkter.
Förordning (2021:1300).
1 a §
Etikprövningsmyndigheten ska också föra och presentera  statistik över klinisk forskning i Sverige.  Förordning (2023:63).
2 §
I 3 kap. 3 § strålskyddsförordningen (2018:506) finns  bestämmelser om att Etikprövningsmyndigheten ska fastställa  dosrestriktioner i vissa ärenden.
Ledning
3 §
Etikprövningsmyndigheten leds av en myndighetschef.
Organisation
4 §
Myndighetens verksamhetsregioner och på vilka orter  verksamheten ska bedrivas framgår av bilaga 1 till denna  förordning. Av bilaga 1 framgår också hur många avdelningar  det ska finnas i varje verksamhetsregion och vilka ärenden  respektive avdelning ska pröva. Förordning (2021:1299).
4 a §
Etikprövningsmyndigheten ska upplåta lokaler och sköta  administrativa och handläggande uppgifter åt Nämnden för  prövning av oredlighet i forskning.  Förordning (2019:1153).
Särskilda organ
5 §
Inom myndigheten finns ett särskilt beslutsorgan som  benämns Rådet för att utse ledamöter och ersättare. Rådet ska  utse samtliga ledamöter och ersättare i en avdelning utom  ordförande och ersättare för ordföranden.
Rådet består av myndighetschefen, som är ordförande, och sex  övriga ledamöter, en ordförande från varje verksamhetsregion.
Beslut enligt första stycket fattas med enkel majoritet och  kan fattas om ordförande och minst tre av ledamöterna är  närvarande. En jämn könsfördelning i avdelningarna ska  eftersträvas.
Av 25 § tredje stycket första meningen lagen (2003:460) om  etikprövning av forskning som avser människor framgår att  regeringen utser ordförande och ersättare för ordföranden i  en avdelning.
6 §
Rådet för att utse ledamöter och ersättare ansvarar för  sina beslut.
Rådet ansvarar för sin verksamhet inför myndighetens ledning.
Förordning (2023:63).
7 §
Myndighetens ledning ansvarar inför regeringen för att  Rådet för att utse ledamöter och ersättare tilldelas resurser  för sin verksamhet och för att verksamheten bedrivs  författningsenligt och effektivt och redovisas på ett  tillförlitligt sätt.
Anställningar och uppdrag
Myndighetschefen
8 §
Direktören är myndighetschef.
Ledamöter och ersättare
9 §
Ledamöter och ersättare för ledamöter ska utses för en  tid om fyra år. Samma person får utses till ledamot  respektive ersättare högst tre fyraårs-perioder. Om en  ledamot entledigas och en ny ledamot utses i dennes ställe  ska det nya förordnandet avse den återstående tiden av den  löpande fyraårsperioden.
10 §
Det antal ersättare för ledamöterna i varje  verksamhetsregion som ska finnas framgår av bilaga 2 till  denna förordning.
När både ordföranden och ersättaren för ordföranden i en  avdelning är förhindrade att fullgöra sina uppdrag får  myndighetschefen bestämma att en ordförande eller ersättare  för ordföranden i en annan avdelning ska fullgöra uppgiften  som ordförande i den aktuella avdelningen.
11 §
Vilka universitet som ska lämna förslag till  Etikprövningsmyndigheten på ledamöter och ersättare med  vetenskaplig kompetens i respektive verksamhetsregion anges i  bilaga 3 till denna förordning.
Innan universiteten lämnar förslag ska de samråda med andra  lärosäten enligt bilaga 3. Universiteten ska eftersträva en  jämn könsfördelning bland de ledamöter som föreslås.
12 §
Vilka regioner som ska lämna förslag till  Etikprövningsmyndigheten på ledamöter och ersättare som  företräder allmänna intressen i respektive verksamhetsregion  anges i bilaga 3 till denna förordning.
Innan regionerna lämnar förslag ska de samråda med andra  regioner i de län som ingår i respektive verksamhetsregions  upptagningsområde enligt bilaga 3. Regionerna ska eftersträva  en jämn könsfördelning bland de ledamöter som föreslås.
Förordning (2019:1133).
Vetenskaplig sekreterare
13 §
Ordföranden utser för varje avdelning en eller flera  av ledamöterna att vara vetenskaplig sekreterare för en  bestämd tid.
Vetenskapliga sekreterare ska bereda ärendena inför  avdelningens sammanträden samt bistå ordföranden, avdelningen  och myndigheten i övrigt med vetenskaplig kompetens.
Handläggning av ärenden
Ärendefördelning
14 §
Ärenden ska fördelas mellan myndighetens avdelningar  utanför den verksamhetsregion som forskningshuvudmannen  tillhör eller där forskningen ska bedrivas. Om det finns  särskilda skäl får ärenden fördelas på annat sätt.
Förordning (2023:63).
Föredragning
15 §
Ärendena avgörs efter föredragning. En ledamot eller  en ersättare i en avdelning i verksamhetsregionen ska vara  föredragande.
Etiska frågor av ny och principiell karaktär
16 §
När etiska frågor av ny och principiell karaktär  avgörs ska om möjligt samtliga ledamöter vid en avdelning  vara närvarande.
Särskild kompetens vid prövning av vissa ärenden
17 §
I ärenden om etikprövning eller etisk granskning av  forskning som avser underåriga personer eller personer som  avses i 20 § lagen (2003:460) om etikprövning av forskning som  avser människor ska det vid prövningen inom en avdelning  finnas särskild kompetens eller ett särskilt inhämtat yttrande  från en expert i frågan.
Utöver det som gäller enligt första stycket ska det finnas  särskild kompetens eller ett särskilt inhämtat yttrande om
1. ärendet rör sådan etisk granskning som anges i lagen 
(2018:1091) med kompletterande bestämmelser om etisk  granskning till EU:s förordning om kliniska prövningar av  humanläkemedel, och
2. det behövs viss sakkunskap för att avdelningen vid sin  prövning ska kunna ta särskild hänsyn till gravida eller  ammande kvinnor eller till specifika grupper eller  undergrupper av försökspersoner på det sätt som anges i  artikel 10.3 och 10.4 i Europaparlamentets och rådets  förordning (EU) nr 536/2014 av den 16 april 2014 om kliniska  prövningar av humanläkemedel och om upphävande av direktiv 
2001/20/EG.
Den särskilda kompetensen enligt första och andra styckena ska  vid avdelningar som prövar ärenden som gäller medicinsk  forskning avse kompetens inom barnmedicin, psykiatri,  geriatrik, obstetrik eller en medicinsk specialitet som är  relevant för en specifik grupp eller undergrupp av  försökspersoner. Vid avdelningar som prövar ärenden som gäller  övrig forskning ska den särskilda kompetensen avse sådan  forskning som är aktuell i ärendet. Förordning (2021:1299).
Beslutsförhet och överlämnande av vissa ärenden
18 §
Bestämmelser om beslutsförhet finns i 26 och 27 §§  lagen (2003:460) om etikprövning av forskning som avser  människor.
Överlämnande av ärende till ordföranden eller någon annan  ledamot enligt 27 § tredje stycket lagen om etikprövning av  forskning som avser människor ska ske genom särskilt beslut.  Beslut som fattas med stöd av ett sådant beslut ska anmälas  vid nästa sammanträde.
Avgifter
19 §
I 10 och 11 §§ förordningen (2003:615) om etikprövning av  forskning som avser människor finns bestämmelser om att  Etikprövningsmyndigheten har rätt att ta ut avgifter för  prövning av ärenden enligt lagen (2003:460) om etikprövning av  forskning som avser människor. Förordning (2021:1299).
19 a §
Myndigheten ska ta ut avgifter från Nämnden för  prövning av oredlighet i forskning för lokaler samt för de  administrativa och handläggande uppgifter myndigheten utför  för nämnden. Myndigheten får ta ut avgifter upp till full  kostnadstäckning och disponera intäkterna i verksamheten.
Förordning (2022:1732).
19 b §
Myndigheten ska begära att Läkemedelsverket betalar de  belopp som följer av 6 kap. 3 § förordningen (2010:1167) om  avgifter för den statliga kontrollen av läkemedel och 5 kap. 
1 § förordningen (2021:988) om avgifter i ärenden om  medicintekniska produkter. Förordning (2022:1732).
Undantag från myndighetsförordningen
20 §
Bestämmelsen om ledningens ansvar i 4 § 5  myndighetsförordningen (2007:515) ska inte tillämpas på  Etikprövningsmyndigheten, utom i den del som avser  föreskrifter. Förordning (2020:880).
Övergångsbestämmelser
2018:1879
1. Denna förordning träder i kraft den 1 januari 2019.
2. Genom förordningen upphävs förordningen (2007:1069) med  instruktion för regionala etikprövningsnämnder.
3. Vid tillämpning av 9 § ska den tid som en ledamot redan  tjänstgjort som ordförande, ledamot eller ersättare i en  regional etikprövningsnämnd räknas in.
4. De personliga ersättare för andra ledamöter än ordförande  och ersättare för ordföranden som har utsetts med stöd av  äldre föreskrifter övergår till att vara ersättare för  ledamot under den tid som han eller hon har utsetts för.
Bilaga 1
I denna bilaga anges myndighetens verksamhetsregioner, på  vilka orter verksamheten ska bedrivas, hur många avdelningar  det ska finnas i varje verksamhetsregion och vilka ärenden  respektive avdelning ska pröva. En avdelning som ska pröva  medicinsk forskning ska pröva även forskning som avser  farmaci, klinisk psykologi, odontologi och vårdvetenskap.
Verksamhetsregion	Verksamhetsort	Avdelningar
Göteborg	        Göteborg	Två avdelningar som
prövar ärenden som
gäller medicinsk
forskning.
En avdelning som prövar
ärenden som gäller
övrig forskning.
Linköping	        Linköping	Två avdelningar som
prövar ärenden som
gäller medicinsk
forskning.
En avdelning som prövar
ärenden som gäller
övrig forskning.
Lund	                Lund	        Två avdelningar som
prövar ärenden som
gäller medicinsk
forskning.
En avdelning som prövar
ärenden som gäller
övrig forskning.
Stockholm	        Stockholm	Fem avdelningar som
prövar ärenden som
gäller medicinsk
forskning.
En avdelning som prövar
ärenden som gäller
övrig forskning.
Umeå	                Umeå	        En avdelning som prövar
ärenden som gäller
medicinsk forskning.
En avdelning som prövar
ärenden som gäller
övrig forskning.
Uppsala	                Uppsala	        Tre avdelningar som
prövar ärenden som
gäller medicinsk
forskning.
En avdelning som prövar
ärenden som gäller
övrig forskning.
Förordning (2021:1299).
Bilaga 2
I denna bilaga anges det antal ersättare som ska utses per  verksamhetsregion enligt 10 § denna förordning.
Verksamhetsregion Göteborg Antal ersättare med vetenskaplig kompetens 15 Antal ersättare som företräder allmänna intressen 9
Verksamhetsregion Linköping Antal ersättare med vetenskaplig kompetens 15 Antal ersättare som företräder allmänna intressen 9
Verksamhetsregion Lund Antal ersättare med vetenskaplig kompetens 15 Antal ersättare som företräder allmänna intressen 9
Verksamhetsregion Stockholm Antal ersättare med vetenskaplig kompetens 30 Antal ersättare som företräder allmänna intressen 18
Verksamhetsregion Umeå Antal ersättare med vetenskaplig kompetens 10 Antal ersättare som företräder allmänna intressen 6
Verksamhetsregion Uppsala Antal ersättare med vetenskaplig kompetens 20 Antal ersättare som företräder allmänna intressen 12 Förordning (2021:1299).
Bilaga 3
I denna bilaga anges vilka universitet och regioner som ska  lämna förslag på ledamöter och ersättare enligt 11 och 12 §§  denna förordning. Vidare anges vilka lärosäten, regioner och,  i förekommande fall, vilken kommun som samråd ska ske med vid  nominering av ledamöter och ersättare enligt 11 och 12 §§.
Verksamhetsregion	Universitet som 	Universitet och 
			ska lämna förslag	högskolor som 
						universitetet 
						ska samråda med
Göteborg		Göteborgs universitet	Högskolan i Borås
						Högskolan i Skövde
						Högskolan Väst
Linköping		Linköpings universitet	Linnéuniversitetet
Lund			Lunds universitet	Malmö universitet
						Blekinge tekniska 
						högskola
						Högskolan i Halmstad
						Högskolan Kristianstad
Stockholm		Karolinska institutet	Stockholms universitet 
						Kungl. Tekniska 
						högskolan
						Försvarshögskolan
						Gymnastik- och 
						idrottshögskolan 
						Konstfack
						Kungl. Konsthögskolan 
						Kungl. Musikhögskolan 
						i Stockholm 
						Stockholms konstnärliga 
						högskola
						Södertörns högskola
Umeå			Umeå universitet	Luleå tekniska 
						universitet
						Mittuniversitetet
Uppsala	                Uppsala universitet	Karlstads universitet
Örebro universitet
Högskolan Dalarna
Högskolan i Gävle
Mälardalens universitet
Sveriges
lantbruksuniversitet
Verksamhetsregion	Region som ska          Regioner och
lämna förslag           kommun som
regionen ska
samråda med
Göteborg		Regionen i Västra 
			Götalands län
Linköping		Regionen i 		Regionen i
			Östergötlands län	Jönköpings län
						Regionen i 
						Kalmar län
						Gotlands kommun
Lund			Regionen i 		Regionen i 
			Skåne län		Blekinge län
						Regionen 
						Hallands län
Stockholm		Regionen i 		Regionen i 
			Stockholms län		Södermanlands län
Umeå			Regionen i 		Regionen i
			Västerbottens län	Västernorrlands län
						Regionen i 
						Jämtlands län 
						Regionen i 
						Norrbottens län
Uppsala			Regionen i 		Regionen i
			Uppsala län		Värmlands län 					
						Regionen i 
						Örebro län
						Regionen i 
						Västmanlands län
						Regionen i 
						Dalarnas län
						Regionen i 
						Gävleborgs län Förordning (2023:63).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.