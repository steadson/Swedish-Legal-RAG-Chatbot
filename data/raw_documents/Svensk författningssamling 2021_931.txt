Title: Lag (2021:931) om skattereduktion för investeringar i inventarier som anskaffas år 2021
SFS Number: Svensk författningssamling 2021:931
URL: https://www.riksdagen.se/sv/dokument-och-lagar/dokument/svensk-forfattningssamling/lag-2021931-om-skattereduktion-for_sfs-2021-931/
Source Link: http://rkrattsbaser.gov.se/sfst?bet=2021:931
Amendment Register Link: http://rkrattsbaser.gov.se/sfsr?bet=2021:931
Ministry/Authority: Finansdepartementet
Issued: 2021-10-20
Metadata: {"Utfärdad": "2021-10-20"}

==================================================

Lag (2021:931) om skattereduktion för investeringar i inventarier som anskaffas år 2021
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:931
Departement/myndighet
:   
Finansdepartementet
Utfärdad
:   
2021-10-20
Tidsbestämd
: 
2025-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag innehåller bestämmelser om skattereduktion för  investeringar i inventarier som anskaffas år 2021 och  bestämmelser om särskild beräkning av spärrbelopp enligt lagen 
(1986:468) om avräkning av utländsk skatt.
Ord och uttryck i lagen
2 §
Ord och uttryck som används i denna lag har samma  betydelse och tillämpningsområde som i inkomstskattelagen 
(1999:1229).
3 §
Med personer i intressegemenskap avses företag som ingår i  en koncern av sådant slag som anges i 1 kap. 4 §  årsredovisningslagen (1995:1554). Samtliga svenska  handelsbolag och i utlandet delägarbeskattade juridiska  personer som något av företagen, direkt eller indirekt, äger  andel i genom ett eller flera svenska handelsbolag eller i  utlandet delägarbeskattade juridiska personer, ska anses ingå  i intressegemenskapen.
Med personer i intressegemenskap avses även
1. en fysisk person och ett eller flera företag som den  fysiska personen, direkt eller indirekt, innehar minst 
50 procent av kapitalet eller rösterna i,
2. en fysisk person och ett eller flera svenska handelsbolag  som den fysiska personen, direkt eller indirekt, äger andel i,
3. en fysisk person och en eller flera i utlandet  delägarbeskattade juridiska personer som den fysiska personen,  direkt eller indirekt, äger andel i, eller
4. företag, svenska handelsbolag och i utlandet  delägarbeskattade juridiska personer som ägs av en och samma  fysiska person enligt 1-3.
En fysisk person och en närstående till denne ska räknas som  en enda person vid bedömningen av om det föreligger en  intressegemenskap. Detsamma gäller en fysisk person och de  delägare som tillsammans med den fysiska personen ska anses  som en enda delägare vid tillämpning av 57 kap. 3 §  inkomstskattelagen (1999:1229).
Vilka som kan få skattereduktion
4 §
Rätt till skattereduktion har fysiska och juridiska  personer med inkomst av näringsverksamhet om de innehar eller  har innehaft inventarier som ingår i ett underlag för  skattereduktion enligt 6-12 §§.
Om ett kommissionärsföretag i en kommissionärsverksamhet  innehar eller har innehaft sådana inventarier har i stället  kommittentföretaget rätt till skattereduktion.
5 §
Om ett svenskt handelsbolag innehar eller har innehaft  inventarier som ingår i ett underlag för skattereduktion  enligt 6-12 §§ har delägarna rätt till skattereduktion.
Till den del en i utlandet delägarbeskattad juridisk person  inte är skattskyldig för sina inkomster enligt 6 kap. 12 §  inkomstskattelagen (1999:1229) har, i stället för vad som  anges i 4 §, de delägare som är obegränsat skattskyldiga rätt  till skattereduktion.
Om delägare har rätt till skattereduktion enligt första eller  andra stycket, ska underlaget för skattereduktionen fördelas  till varje delägare med belopp som motsvarar delägarens andel  av handelsbolagets eller den juridiska personens inkomst det  räkenskapsår som avslutas den 31 december 2022 eller, om  räkenskapsåret inte avslutas den 31 december 2022, det första  räkenskapsåret som avslutas efter detta datum.
Underlag för skattereduktion
6 §
Underlag för skattereduktion är anskaffningsvärdet för  sådana inventarier som anges i 18 kap. 1 § första stycket  inkomstskattelagen (1999:1229), om
1. värdet dras av genom årliga värdeminskningsavdrag enligt 
18 kap. 3 § samma lag, och
2. inventarierna förvärvas genom köp, byte, egen tillverkning  eller på liknande sätt.
7 §
I underlaget för skattereduktion räknas dock inte in
1. utgifter som får dras av omedelbart enligt 18 kap. 4 och 
5 §§ inkomstskattelagen (1999:1229),
2. utgifter för anskaffning till den del försäkringsersättning  lämnats,
3. utgifter för vilka annan skattereduktion getts, eller
4. utgifter för inventarier som har anskaffats från en person  i samma intressegemenskap och som denne, eller någon i samma  intressegemenskap, har använt för stadigvarande bruk.
I underlaget för skattereduktion räknas inte heller in  utgifter för inventarier som hyrs ut eller som har hyrts ut,  om inventarierna
1. efter anskaffningen fortfarande används i samma  näringsverksamhet som tidigare eller i näringsverksamhet som  bedrivs av en person i samma intressegemenskap, eller
2. under den tid som avses i 10 § omfattas av ett finansiellt  leasingavtal och leasetagaren inte använder tillgången i någon  näringsverksamhet.
8 §
Om inventarier anskaffats från en person i samma  intressegemenskap och anskaffningen inte ska undantas enligt 
7 § första stycket 4, får värdet som läggs till underlaget  högst uppgå till inventariernas marknadsvärde vid förvärvet.
9 §
Underlaget för skattereduktion omfattar endast inventarier  som anskaffats under perioden 1 januari-31 december 2021.
10 §
Underlaget för skattereduktion omfattar endast  inventarier som fortfarande tillhör näringsverksamheten vid  utgången av det beskattningsår som avslutas den 
31 december 2022 eller, om beskattningsåret inte avslutas den 
31 december  2022, det första beskattningsåret som avslutas  efter detta datum. Motsvarande gäller inventarier som har  anskaffats av ett kommissionärsföretag.
Om inventarier anskaffats av ett svenskt handelsbolag eller en  sådan i utlandet delägarbeskattad juridisk person som anges i 
5 § andra stycket, ska underlaget för skattereduktionen  i stället endast omfatta inventarier som fortfarande tillhör  näringsverksamheten vid utgången av det räkenskapsår som  avslutas den 31 december 2022 eller, om räkenskapsåret inte  avslutas den 31 december 2022, det första räkenskapsåret som  avslutas efter detta datum.
11 §
Inventarier ska fortfarande anses tillhöra samma  näringsverksamhet enligt 10 §, även om inventarierna
1. övertagits av ett övertagande företag vid en kvalificerad  fusion eller fission,
2. ingår bland de avyttrade tillgångarna vid en  verksamhetsavyttring som är undantagen från omedelbar  beskattning, eller
3. ingår bland de överlåtna tillgångarna vid en partiell  fission som är undantagen från omedelbar beskattning.
12 §
I sådana situationer som anges i 11 § 2 och 3 ska värdet  som läggs till underlaget för skattereduktionen vara det  säljande företagets respektive det överlåtande företagets  anskaffningsvärde.
Skattereduktionens storlek
13 §
Skattereduktionen uppgår till 3,9 procent av underlaget.
Skattereduktion ska anges i hela krontal så att öretal faller  bort.
Skattereduktionen ska räknas av mot kommunal och statlig  inkomstskatt, kommunal fastighetsavgift och statlig  fastighetsskatt.
När skattereduktion ska tillgodoräknas
14 §
Skattereduktionen ska tillgodoräknas vid fastställandet  av skatten för det beskattningsår som avslutas den 
31 december 2022 eller, om beskattningsåret inte avslutas den 
31 december 2022, det första beskattningsåret som avslutas  efter detta datum.
Om underlaget för skattereduktionen helt eller delvis inte kan  utnyttjas det beskattningsåret, får skattereduktion för det  återstående underlaget tillgodoräknas det följande  beskattningsåret.
Avräkning av utländsk skatt
15 §
Vid tillämpning av 2 kap. 10 § första stycket lagen 
(1986:468) om avräkning av utländsk skatt ska, om den  skattskyldige fått skattereduktion enligt denna lag,  reduktionen anses ha skett från kommunal och statlig  inkomstskatt, statlig fastighetsskatt respektive kommunal  fastighetsavgift med så stor del av reduktionen som respektive  skatt eller avgift utgör av det sammanlagda beloppet av nämnda  skatter och avgift
- före sådan skattereduktion, och
- före skattereduktioner som enligt andra stycket i samma  paragraf och enligt 8 § lagen (2021:930) om tillfällig  skattereduktion för arbetsinkomster ska fördelas på samma sätt  som reduktionen enligt denna lag.
Förfarandet vid skattereduktion för investeringar i  inventarier
16 §
I fråga om förfarandet vid beskattningen gäller  skatteförfarandelagen (2011:1244).
Bestämmelser om att hänsyn ska tas till skattereduktion vid  beslut om slutlig skatt finns i 56 kap. 7 §  skatteförfarandelagen. Skattereduktion enligt denna lag ska  göras efter de skattereduktioner som anges i  inkomstskattelagen (1999:1229), lagen (2008:826) om  skattereduktion för kommunal fastighetsavgift och lagen 
(2021:930) om tillfällig skattereduktion för arbetsinkomster.
17 §
En begäran om skattereduktion ska göras i  inkomstdeklarationen för beskattningsår som anges i 14 §  första eller andra stycket.
I inkomstdeklarationen ska uppgifter lämnas om underlaget för  skattereduktionen.
Övergångsbestämmelser
2021:931
1. Denna lag träder i kraft den 1 januari 2022.
2. Lagen upphör att gälla vid utgången av 2024.
3. Den upphävda lagen gäller dock fortfarande för de  beskattningsår som anges i 14 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.