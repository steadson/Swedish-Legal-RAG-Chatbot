Title: Lag (2008:1075) om inteckningsbrevsregister
SFS Number: Svensk författningssamling 2008:1075
URL: https://www.riksdagen.se/sv/dokument-och-lagar/dokument/svensk-forfattningssamling/lag-20081075-om-inteckningsbrevsregister_sfs-2008-1075/
Source Link: http://rkrattsbaser.gov.se/sfst?bet=2008:1075
Amendment Register Link: http://rkrattsbaser.gov.se/sfsr?bet=2008:1075
Ministry/Authority: Justitiedepartementet L1
Issued: 2008-11-27
Metadata: {"Utfärdad": "2008-11-27", "Ändrad": "t.o.m. SFS 2018:286"}

==================================================

Lag (2008:1075) om inteckningsbrevsregister
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:1075
Departement/myndighet
:   
Justitiedepartementet L1
Utfärdad
:   
2008-11-27
Ändrad
:   
t.o.m. SFS 2018:286
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Bolagsverket ska med hjälp av automatiserad behandling föra ett register över sådana företagsinteckningar för vilka det inte finns utfärdat något skriftligt företagsinteckningsbrev
(inteckningsbrevsregister).
Av 1 kap. 2 § lagen (2008:990) om företagshypotek följer att registrering av en företagsinteckning i inteckningsbrevsregistret innebär att ett elektroniskt företagsinteckningsbrev utfärdas.
Allmänna bestämmelser om registrering
2 §
För att en företagsinteckning ska få föras in i inteckningsbrevsregistret fordras att den är införd i företagsinteckningsregistret och att begäran om registrering framställs enligt 3 eller 4 §.
En uppgift i inteckningsbrevsregistret om en företagsinteckning får förenas med en uppgift om vem som har rätt att råda över registreringen (inteckningsbrevshavare). Endast den som har fått tillstånd enligt 12 § får registreras som inteckningsbrevshavare. Om registret inte innehåller någon uppgift om inteckningsbrevshavare, ska den vars egendom har intecknats anses som inteckningsbrevshavare.
Om en företagsinteckning har varit föremål för beslut om utbyte enligt 4 kap. 14 § lagen (2008:990) om företagshypotek eller motsvarande äldre bestämmelser, ska bestämmelserna i denna lag om företagsinteckning i stället gälla de genom utbytet beslutade företagsinteckningsbreven.
Registrering av nya företagsinteckningar
3 §
På begäran av den som ger in en ansökan om företagsinteckning till inskrivningsmyndigheten ska Bolagsverket föra in en uppgift om företagsinteckningen, om en sådan beviljas, i inteckningsbrevsregistret. Om sökanden begär det, ska verket samtidigt föra in en uppgift om inteckningsbrevshavare.
Bestämmelserna i första stycket tillämpas även i samband med ansökningar om sådana inteckningsåtgärder som avses i 4 kap.
14-16 §§ lagen (2008:990) om företagshypotek.
Registrering av tidigare beviljade företagsinteckningar
4 §
På begäran av en innehavare av ett skriftligt företagsinteckningsbrev ska Bolagsverket föra in en uppgift om den företagsinteckning som svarar mot företagsinteckningsbrevet i inteckningsbrevsregistret. Om sökanden begär det, ska verket samtidigt föra in en uppgift om inteckningsbrevshavare.
En företagsinteckning får föras in i inteckningsbrevsregistret enligt bestämmelserna i första stycket endast om det skriftliga företagsinteckningsbrevet har getts in till Bolagsverket. I samband med införandet i registret ska företagsinteckningsbrevet förstöras.
I fråga om inteckningar som har beviljats eller sökts enligt de bestämmelser som gällde före ikraftträdandet av lagen
(1984:649) om företagshypotek gäller bestämmelserna i denna lag om skriftligt företagsinteckningsbrev även sådana fordringsbevis som avses i 8 § lagen (1984:650) om införande av lagen (1984:649) om företagshypotek. En sådan handling behöver dock inte förstöras, om den förses med en påskrift om att den inte längre medför någon rätt i den intecknade egendomen.
Registrering av inteckningsbrevshavare
5 §
Om inteckningsbrevsregistret inte innehåller någon uppgift om inteckningsbrevshavare, ska Bolagsverket på begäran av den som enligt 2 § andra stycket ska anses som inteckningsbrevshavare föra in en uppgift om inteckningsbrevshavare i registret.
Avregistrering eller byte av inteckningsbrevshavare
6 §
På begäran av den som är registrerad som inteckningsbrevshavare ska Bolagsverket ta bort uppgiften om inteckningsbrevshavare från inteckningsbrevsregistret.
Om sökanden begär det, ska Bolagsverket i samband med en åtgärd enligt första stycket föra in en ny uppgift om inteckningsbrevshavare i registret.
Avregistrering av företagsinteckning m.m.
7 §
På begäran av den som är registrerad som inteckningsbrevshavare eller som enligt 2 § andra stycket ska anses som inteckningsbrevshavare, ska Bolagsverket utfärda ett skriftligt företagsinteckningsbrev som svarar mot företagsinteckningen. I samband med att det skriftliga företagsinteckningsbrevet utfärdas ska inteckningen tas bort från inteckningsbrevsregistret.
8 §
Om en företagsinteckning, som är införd i inteckningsbrevsregistret, dödas eller blir utan verkan, ska Bolagsverket ta bort företagsinteckningen från registret. Om en inteckning blir utan verkan endast till viss del eller blir föremål för åtgärd som avses i 4 kap. 14-16 §§ lagen (2008:990)
om företagshypotek, ska uppgift om detta föras in i inteckningsbrevsregistret.
Hinder mot avregistrering
9 §
På begäran av den som är registrerad som inteckningsbrevshavare eller som enligt 2 § andra stycket ska anses som inteckningsbrevshavare, ska Bolagsverket besluta att inteckningen inte får tas bort från inteckningsbrevsregistret enligt 7 §.
Ett beslut som avses i första stycket gäller till dess att inskrivningsmyndigheten har avslutat ett ärende enligt 4 kap.
14-17 §§ lagen (2008:990) om företagshypotek. Om inteckningsbrevshavaren begär det, får Bolagsverket häva beslutet även dessförinnan.
10 §
På begäran av Kronofogdemyndigheten ska Bolagsverket besluta att sådana registreringsåtgärder som anges i 5-7 §§
inte får vidtas. Ett sådant beslut gäller till dess att något annat har förordnats.
Rättelse
11 §
En uppgift i inteckningsbrevsregistret ska rättas, om  uppgiften innehåller någon uppenbar oriktighet till följd av  att Bolagsverket eller någon annan har gjort sig skyldig till  skrivfel, räknefel eller liknande förbiseende eller till  följd av något tekniskt fel. I fråga om personuppgifter  gäller detta i stället för rätten till rättelse enligt  artikel 16 i Europaparlamentets och rådets förordning (EU) 
2016/679 av den 27 april 2016 om skydd för fysiska personer  med avseende på behandling av personuppgifter och om det fria  flödet av sådana uppgifter och om upphävande av direktiv 
95/46/EG (allmän dataskyddsförordning).
Den vars rätt berörs ska ges tillfälle att yttra sig innan  rättelse sker.
Lag (2018:286)
.
Begränsning av behandling av personuppgifter
11 a §
Rätten till begränsning av behandling av  personuppgifter enligt artikel 18 i Europaparlamentets och  rådets förordning (EU) 2016/679 gäller inte i fråga om  personuppgifter i inteckningsbrevsregistret.
Lag (2018:286)
.
Tillstånd att registreras som inteckningsbrevshavare
12 §
Tillstånd att bli registrerad som inteckningsbrevshavare meddelas av Bolagsverket.
Vid tillståndsprövningen ska Bolagsverket särskilt beakta
1. att sökanden har tillgång till den tekniska utrustning och den tekniska sakkunskap som fordras för inteckningsbrevsregistrets funktion,
2. att det finns tillfredsställande former för betalning av stämpelskatt, expeditionsavgifter och registreringsavgifter, och
3. att sökanden även i övrigt uppfyller de krav på lämplighet som bör ställas med hänsyn till inteckningsbrevsregistrets uppbyggnad och funktion.
13 §
Tillstånd som avses i 12 § får återkallas om tillståndshavaren inte längre uppfyller de krav som anges i 12 § andra stycket.
När ett beslut om återkallelse av tillstånd har vunnit laga kraft, ska Bolagsverket självmant vidta de åtgärder som anges i 7 §, om det inte finns något hinder mot detta enligt 9 eller 10 §.
Inteckningsbrevshavarens rättigheter och skyldigheter
14 §
Den som är registrerad som inteckningsbrevshavare eller som enligt 2 § andra stycket ska anses som inteckningsbrevshavare har de rättigheter och skyldigheter som följer med innehavet av ett skriftligt företagsinteckningsbrev.
Överklagande
15 §
Bolagsverkets beslut enligt denna lag får överklagas hos allmän förvaltningsdomstol.
Prövningstillstånd krävs vid överklagande till kammarrätten.
Fullmakt
16 §
I ärenden enligt denna lag behöver ombud inte visa upp skriftlig fullmakt annat än om Bolagsverket anser att det behövs.
Bemyndigande m.m.
17 §
Regeringen eller den myndighet som regeringen bestämmer får meddela föreskrifter om avgifter för registrering enligt denna lag.
18 §
Regeringen kan med stöd av 8 kap. 7 § regeringsformen  meddela föreskrifter om inteckningsbrevsregistrets innehåll  och närmare ändamål, behandling av uppgifter och  personuppgiftsansvar.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter  om förandet av registret och om ingivning av ansökningar i  registreringsärenden.
Lag (2018:286)
.
Skadestånd
19 §
Den som lider skada genom att en uppgift i  inteckningsbrevsregistret är oriktig eller missvisande eller  i något annat fall genom fel i samband med att registret  läggs upp eller förs, har rätt till ersättning av staten, om  det inte visas att felaktigheten beror på en omständighet  utanför Bolagsverkets kontroll vars följder verket inte  skäligen kunde ha undvikit eller övervunnit.
Ersättning enligt första stycket kan efter vad som är skäligt  sättas ned eller falla bort, om vållande på den skadelidandes  sida har medverkat till skadan.
Lag (2018:286)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.