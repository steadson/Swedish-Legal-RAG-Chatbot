Title: Förordning (1995:1301) om handläggning av skadeståndsanspråk mot staten
SFS Number: Svensk författningssamling 1995:1301
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19951301-om-handlaggning-av_sfs-1995-1301/
Source Link: http://rkrattsbaser.gov.se/sfst?bet=1995:1301
Amendment Register Link: http://rkrattsbaser.gov.se/sfsr?bet=1995:1301
Ministry/Authority: Justitiedepartementet L2
Issued: 1995-12-07
Metadata: {"Utfärdad": "1995-12-07", "Ändrad": "t.o.m. SFS 2024:1024"}

==================================================

Förordning (1995:1301) om handläggning av skadeståndsanspråk mot staten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1995:1301
Departement/myndighet
:   
Justitiedepartementet L2
Utfärdad
:   
1995-12-07
Ändrad
:   
t.o.m. SFS 2024:1024
Övrig text
:   
Rättelseblad 2008:1000 och 2010:809 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna förordning gäller sådana anspråk på ersättning för skador som riktas mot staten.
Förordningen gäller dock inte anspråk på ersättning som grundas på
1. påstående om att staten inte har fullgjort sina förpliktelser enligt ett avtal, eller
2. ett statligt anställningsförhållande.
2 §
Denna förordning tillämpas oavsett vad som gäller enligt bestämmelser i instruktioner eller andra författningar som har beslutats av regeringen.
Handläggande myndighet
3 §
Justitiekanslern handlägger anspråk på ersättning med stöd  av
- 36 kap. 21 § brottsbalken,
- 2 kap. 1 § eller 3 kap. 1, 2 eller 4 § skadeståndslagen 
(1972:207), om
anspråket grundas på ett påstående om felaktigt beslut eller  underlåtenhet att meddela beslut,
- 23 § datalagen (1973:289),
- artikel 82 i Europaparlamentets och rådets förordning (EU) 
2016/679 av den 27 april 2016 om skydd för fysiska personer  med avseende på behandling av personuppgifter och om det fria  flödet av sådana uppgifter och om upphävande av direktiv 
95/46/EG (allmän dataskyddsförordning) och 7 kap. 1 § lagen 
(2018:218) med kompletterande bestämmelser till EU:s  dataskyddsförordning,
- 7 kap. 1 § brottsdatalagen (2018:1177),
- 8 kap. 1 § lagen (2019:1182) om Säkerhetspolisens behandling  av personuppgifter,
- 7 kap. 1 § lagen (2021:1171) om behandling av  personuppgifter vid Försvarsmakten och 7 kap. 1 § lagen 
(2021:1172) om behandling av personuppgifter vid Försvarets  radioanstalt,
- lagen (1998:714) om ersättning vid frihetsberövanden och  andra tvångsåtgärder, dock inte anspråk som avses i 8 § i den  lagen,
- 5 kap. 3 § lagen (2017:496) om internationellt polisiärt  samarbete, om
anspråket grundas på ett påstående om felaktigt beslut eller  underlåtenhet att meddela beslut,
- 26 § lagen (2011:111) om förstörande av vissa hälsofarliga  missbrukssubstanser,
- 46 kap. 20 § skatteförfarandelagen (2011:1244),
- 28 § kamerabevakningslagen (2018:1200),
- artikel 84 i Europaparlamentets och rådets förordning (EU) 
2019/1896
av den 13 november 2019 om den europeiska gräns- och  kustbevakningen och om upphävande av förordningarna (EU)  nr 1052/2013 och (EU) 2016/1624, om anspråket grundas på ett  påstående om felaktigt beslut eller underlåtenhet att meddela  beslut, eller
- 19 kap. 4 § patentlagen (2024:945).
Justitiekanslern handlägger också andra anspråk på ersättning  som grundas på ett påstående om överträdelse av unionsrätten.
Av 4 § följer att vissa anspråk på ersättning med stöd av 
3 kap. 1, 2 eller 4 § skadeståndslagen handläggs av  Kammarkollegiet. Förordning (2024:1024).
3 a §
Har upphävts genom förordning (2003:611).
4 §
Kammarkollegiet handlägger
1. anspråk på ersättning med stöd av
- 18 kap. 4 eller 4 a § eller 19 kap. 37 eller 38 §  jordabalken,
- 51 eller 52 § lagen (1955:227) om inskrivning av rätt till  luftfartyg,
- 19 kap. 5 § fastighetsbildningslagen (1970:988),
- 22 kap. 4 eller 5 § sjölagen (1994:1009),
- 5 kap. 1 eller 2 § lagen (2008:990) om företagshypotek,
- 7 kap. 5 eller 6 § lagen (2011:1200) om elcertifikat,
- 23 § lagen (2020:1173) om vissa utsläpp av växthusgaser,
- 21 § lagen (2006:985) om energideklaration för byggnader,
- 18 § lagen (2010:601) om ursprungsgarantier för el, eller
- 3 kap. 1, 2 eller 4 § skadeståndslagen (1972:207), vid  handläggning av eller beslut i inskrivningsärende enligt  jordabalken eller vid utfärdande av pantbrev eller annat bevis  på grundval av innehållet i fastighetsregistrets  inskrivningsdel, om anspråket grundas på ett påstående om fel  eller försummelse eller en överträdelse av den europeiska  konventionen angående skydd för de mänskliga rättigheterna och  de grundläggande friheterna,
2. ärenden som har överlämnats till Kammarkollegiet enligt 
9 §, och
3. ärenden som ska handläggas av Kammarkollegiet på grund av  en överenskommelse enligt 4 § förordningen (1995:1300) om  statliga myndigheters riskhantering. Förordning (2020:1182).
5 §
De förvaltningsmyndigheter som anges i bilagan till denna förordning handlägger andra anspråk än de som anges i 3 och 4 §§, om anspråket avser en skada som har inträffat inom myndighetens verksamhetsområde. I andra fall handläggs sådana anspråk av Justitiekanslern. Förordning (2014:1319).
Behörighet, samråd, överlämnande m.m.
6 §
En myndighet hos vilken ett anspråk på ersättning handläggs förhandlar för statens räkning med den som kräver ersättning.
Myndigheten för också statens talan inför domstol.
Om inte annat följer av 8 eller 9 §, får myndigheten på statens vägnar besluta i fråga om skadestånd.
7 §
En förvaltningsmyndighet som handlägger anspråk på ersättning som framställs med stöd av skadeståndslagen
(1972:207), lagen (1998:714) om ersättning vid frihetsberövanden och andra tvångsåtgärder eller 19 § lagen
(2007:1150) om tillsyn över hundar och katter ska samråda med Justitiekanslern, om ärendet är av principiell natur eller av stor ekonomisk betydelse.
När det gäller åtaganden för staten att betala högre ersättning än 250 000 kronor ska myndigheten alltid samråda med Justitiekanslern.
Skyldigheten att samråda gäller inte för Kammarkollegiet.
Förordning (2014:1319).
8 §
Har upphävts genom förordning (2004:986).
9 §
En förvaltningsmyndighet ska, om inte annat följer av lag  eller annan författning, överlämna ärenden om anspråk på  ersättning för personskador till Kammarkollegiet. Om ett  ärende avser även anspråk på ersättning för någon annan  skada, ska hela ärendet överlämnas till kollegiet.
Ett ärende ska inte överlämnas till Kammarkollegiet enligt  första stycket, om det avser anspråk på ersättning som  framställs med stöd av
- 3 kap. 2 eller 4 § skadeståndslagen (1972:207),
- 8 § lagen (1998:714) om ersättning vid frihetsberövanden  och andra tvångsåtgärder, eller
- 19 § lagen (2007:1150) om tillsyn över hundar och katter.
Förordning (2018:25).
10 §
Justitiekanslern får uppdra åt en annan myndighet att fullgöra de uppgifter som Justitiekanslern har enligt denna förordning. Justitiekanslern får även ta över handläggningen av ärenden som avses i förordningen. Förordning (2004:986).
10 a §
Justitiekanslern ska skyndsamt underrätta  Kronofogdemyndigheten om ett beslut att bevilja ersättning  enligt 2-4 §§ lagen (1998:714) om ersättning vid  frihetsberövanden och andra tvångsåtgärder.
Förordning (2022:758).
Yttrande från Statens skaderegleringsnämnd
11 §
I ett ärende om reglering av personskada ska den  handläggande myndigheten begära yttrande från Statens  skaderegleringsnämnd när det är fråga om
1. ersättning för inkomstförlust under invaliditetstid, om den  medicinska invaliditeten uppgår till minst tio procent eller  den årliga förlusten beräknas uppgå till minst ett  prisbasbelopp enligt 2 kap. 6 och 7 §§ socialförsäkrings-
balken,
2. ersättning under invaliditetstid för kostnader eller för  ideell skada i fall med sådan medicinsk invaliditetsgrad som  avses under 1,
3. ersättning för förlust av underhåll, eller
4. omprövning av livränta eller engångsbelopp enligt 5 kap. 
5 § första stycket skadeståndslagen (1972:207).
Myndigheten ska även begära ett sådant yttrande om ärendet är  av principiell natur. Förordning (2019:569).
12 §
Nämnden skall höras även i andra ärenden om reglering av personskador, om den skadelidande begär det och den handläggande myndigheten inte finner det uppenbart obehövligt.
13 §
Oavsett bestämmelserna i 11 och 12 §§ får Kammarkollegiet  besluta om förskott, om det är uppenbart att staten är  ersättningsskyldig med minst förskottsbeloppet. Detsamma  gäller en annan handläggande myndighet i fråga om förskott som  understiger fem prisbasbelopp enligt 2 kap. 6 och 7 §§  socialförsäkringsbalken.
I ett ärende om regressanspråk från försäkringsföretag behöver  nämndens yttrande inte begäras, om företaget begärt yttrande  från den nämnd som avses i 6 § trafikförsäkringsförordningen 
(1976:359). Förordning (2019:569).
Kostnader
14 §
Justitiekanslern får besluta om ersättning av allmänna medel för biträde och för utredning i ett ärende i den utsträckning kostnaderna inte skall betalas av staten enligt rättshjälpslagen (1996:1619).
Om Justitiekanslern med stöd av 10 § har uppdragit åt en myndighet att i ett visst ärende fullgöra Justitiekanslerns uppgifter, får myndigheten besluta om ersättning enligt första stycket. Förordning (2004:986).
Överklagande
15 §
Ett beslut i ett ärende som handläggs enligt denna förordning får inte överklagas.
Övergångsbestämmelser
1995:1301
1. Denna förordning träder i kraft den 1 januari 1996.
2. Genom förordningen upphävs kungörelsen (1972:416) om statsmyndigheternas skadereglering i vissa fall.
3. I ärenden där framställning om ersättning gjorts före ikraftträdandet tillämpas äldre bestämmelser.
2000:324
1. Denna förordning träder i kraft den 1 juli 2000.
2. I ärenden där framställan om anspråk har gjorts före ikraftträdandet tilllämpas äldre bestämmelser.
2003:611
1. Denna förordning träder i kraft den 1 december 2003.
2. Äldre föreskrifter gäller fortfarande för ansökningar om ersättning som kommit in till Rikspolisstyrelsen eller Riksåklagaren före ikraftträdandet.
2004:986
1. Denna förordning träder i kraft den 1 januari 2005.
2. I ärenden där framställning om ersättning har gjorts före ikraftträdandet tillämpas äldre bestämmelser.
2011:1452
1. Denna förordning träder i kraft den 1 januari 2012.
2. Äldre bestämmelser gäller fortfarande för anspråk på ersättning med stöd av 21 § lagen (1978:880) om betalningssäkring för skatter, tullar och avgifter.
2014:1319
1. Denna förordning träder i kraft den 1 januari 2015.
2. I ärenden där ersättningsanspråk har framställts före ikraftträdandet gäller 5 § i den äldre lydelsen.
3. Ersättningsärenden som handläggs av Rikspolisstyrelsen ska efter utgången av år 2014 handläggas av
- Säkerhetspolisen, om de gäller skador som uppkommit i en verksamhet som enligt lag eller förordning eller enligt annat beslut av regeringen handläggs av den myndigheten, och
- Polismyndigheten i övriga fall.
2017:508
1. Denna förordning träder i kraft den 2 juli 2017.
2. Äldre bestämmelser gäller fortfarande för anspråk på  ersättning med stöd av 13 § lagen (2000:343) om  internationellt polisiärt samarbete.
2017:1075
1. Denna förordning träder i kraft den 1 januari 2018.
2. Ärenden som har inletts hos Justitiekanslern före  ikraftträdandet men ännu inte har avgjorts handläggs enligt  äldre föreskrifter.
2018:303
1. Denna förordning träder i kraft den 25 maj 2018.
2. Äldre bestämmelser gäller fortfarande för anspråk på  ersättning med stöd av 48 § i den upphävda  personuppgiftslagen (1998:204).
2018:1203
1. Denna förordning träder i kraft den 1 augusti 2018.
2. Äldre bestämmelser gäller fortfarande för anspråk på  ersättning med stöd av 44 § i den upphävda  kameraövervakningslagen (2013:460).
2021:1209
1. Denna förordning träder i kraft den 1 januari 2022.
2. Äldre bestämmelser gäller fortfarande för anspråk på  ersättning med stöd av 2 kap. 6 § i den upphävda lagen 
(2007:258) om behandling av personuppgifter i Försvarsmaktens  försvarsunderrättelseverksamhet och militära säkerhetstjänst  och 2 kap. 5 § i den upphävda lagen (2007:259) om behandling  av personuppgifter i Försvarets radioanstalts  försvarsunderrättelse- och utvecklingsverksamhet.
Bilaga
Förvaltningsmyndigheter som avses i 5 §
Arbetsförmedlingen
Bolagsverket
Centrala studiestödsnämnden
Domstolsverket
Ekobrottsmyndigheten
Försvarets materielverk
Försvarsmakten
Försäkringskassan
Inspektionen för arbetslöshetsförsäkringen
Konsumentverket
Kriminalvården
Kronofogdemyndigheten
Kustbevakningen
Lantmäteriet
Livsmedelsverket
Luftfartsverket
Migrationsverket
Patent- och registreringsverket
Pensionsmyndigheten
Polismyndigheten
Sjöfartsverket
Skatteverket
Statens institutionsstyrelse
Statens jordbruksverk
Säkerhetspolisen
Trafikverket
Transportstyrelsen
Tullverket
Åklagarmyndigheten Förordning (2017:1075).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.