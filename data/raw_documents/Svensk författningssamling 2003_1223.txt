Title: Lag (2003:1223) om utgivning av säkerställda obligationer
SFS Number: Svensk författningssamling 2003:1223
URL: https://www.riksdagen.se/sv/dokument-och-lagar/dokument/svensk-forfattningssamling/lag-20031223-om-utgivning-av-sakerstallda_sfs-2003-1223/
Source Link: http://rkrattsbaser.gov.se/sfst?bet=2003:1223
Amendment Register Link: http://rkrattsbaser.gov.se/sfsr?bet=2003:1223
Ministry/Authority: Finansdepartementet FMA B
Issued: 2003-12-18
Metadata: {"Utfärdad": "2003-12-18", "Ändrad": "t.o.m. SFS 2022:803"}

==================================================

Lag (2003:1223) om utgivning av säkerställda obligationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2003:1223
Departement/myndighet
:   
Finansdepartementet FMA B
Utfärdad
:   
2003-12-18
Ändrad
:   
t.o.m. SFS 2022:803
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Förutsättningar för tillstånd m.m.
3 kap. Emittentinstitutets verksamhet
4 kap. Emittentinstitutets obestånd
5 kap. Särskilda regler om tillsyn och ingripanden
6 kap. Överklagande och bemyndiganden
Övergångsbestämmelser
1 kap. Inledande bestämmelser
Lagens tillämpningsområde
1 §
Denna lag innehåller bestämmelser om kreditinstituts rätt  att ge ut säkerställda obligationer.
Lag (2022:803)
.
Definitioner
2 §
I denna lag avses med
bostadsfastighet: en bostadsfastighet enligt artikel 4.1.75 i  tillsynsförordningen,
derivatavtal: avtal som träffats, i syfte att uppnå balans  mellan finansiella villkor för tillgångar i säkerhetsmassan  och motsvarande villkor för de säkerställda obligationerna,  mellan ett emittentinstitut och ett kreditinstitut, ett  utländskt kreditinstitut inom EES eller en sådan motpart till  fordringar som anges i artikel 129.1 a och b i  tillsynsförordningen,
emittentinstitut: ett kreditinstitut som fått tillstånd enligt 
2 kap. 1 § att ge ut säkerställda obligationer,
EES: Europeiska ekonomiska samarbetsområdet,
kreditinstitut: ett kreditinstitut enligt 1 kap. 5 § lagen 
(2004:297) om bank- och finansieringsrörelse,
likviditetstäckningsförordningen: kommissionens delegerade  förordning (EU) 2015/61 av den 10 oktober 2014 om  komplettering av Europaparlamentets och rådets förordning (EU)  nr 575/2013 när det gäller likviditetstäckningskravet för  kreditinstitut,
säkerhetsmassa: tillgångar som anges i 3 kap. 1 och 2 §§ och i  registret antecknade medel enligt 3 kap. 10 § andra stycket  andra meningen och 4 kap. 4 § i vilka obligationsinnehavarna  och emittentinstitutets motparter i derivatavtal har  förmånsrätt enligt denna lag och förmånsrättslagen (1970:979),
säkerställda obligationer: obligationer och andra jämförbara  skuldförbindelser som är förenade med förmånsrätt i  emittentinstitutets säkerhetsmassa,
tillsynsförordningen: Europaparlamentets och rådets förordning 
(EU) nr 575/2013 av den 26 juni 2013 om tillsynskrav för  kreditinstitut och värdepappersföretag och om ändring av  förordning (EU) nr 648/2012, och
utländskt kreditinstitut inom EES: ett utländskt  kreditinstitut enligt 1 kap. 5 § lagen om bank- och  finansieringsrörelse som hör hemma inom EES.
Lag (2022:803)
.
2 kap. Förutsättningar för tillstånd m.m.
Tillståndsplikt
1 §
Ett kreditinstitut får ge ut säkerställda obligationer  efter tillstånd av Finansinspektionen. Tillstånd ska meddelas  om
1. bolagsordningen, stadgarna eller reglementet överensstämmer  med denna lag,
2. det finns skäl att anta att den planerade verksamheten  kommer att bedrivas enligt bestämmelserna i denna lag och  andra författningar som reglerar verksamheten,
3. tidigare utgivna obligationer och andra jämförbara  skuldförbindelser, som är utgivna för att finansiera krediter  av det slag som får ingå i säkerhetsmassan, omvandlas till  säkerställda obligationer eller hanteras på ett för  borgenärerna likvärdigt sätt enligt en plan som har godkänts  av Finansinspektionen, och
4. kreditinstitutet i en ekonomisk plan redovisar att dess  finansiella situation är så stabil att övriga borgenärers  intressen inte riskeras.
I den ekonomiska planen enligt första stycket 4 ska det ingå  ett yttrande från revisorerna som styrker redovisningen.
Lag (2022:803)
.
Skyddade benämningar
2 §
Benämningen säkerställda obligationer får användas endast som beteckning för sådana skuldförbindelser som omfattas av denna lag.
3 §
Benämningen svensk säkerställd obligation får användas  endast som beteckning för en sådan skuldförbindelse som  uppfyller kraven i denna lag.
En skuldförbindelse som avses i första stycket får även  benämnas europeisk säkerställd obligation, europeisk  säkerställd obligation (premium) och motsvarande utländska  officiella beteckningar inom EES.
Lag (2022:803)
.
3 kap. Emittentinstitutets verksamhet
Tillåtna tillgångar i säkerhetsmassan
Hypotekskrediter och offentliga fordringar
1 §
Säkerhetsmassan får bestå av
1. krediter som har lämnats mot säkerhet i bostadsfastigheter  och kommersiella fastigheter enligt artikel 129.1 d och f i  tillsynsförordningen (hypotekskrediter), förutsatt att  krediterna uppfyller de villkor som uppställs i 3-7 §§, och
2. offentliga fordringar enligt artikel 129.1 a och b i  tillsynsförordningen.
Hypotekskrediter som har lämnats mot säkerhet i kommersiella  fastigheter får utgöra högst 10 procent av säkerhetsmassan.  Det gäller dock inte för hypotekskrediter som har lämnats mot  säkerhet i kommersiella fastigheter som huvudsakligen används  för jordbruks- eller skogsbruksändamål.
Säkerheter i bostadsfastigheter och kommersiella fastigheter  ska uppfylla kraven i artikel 208.2, 208.4 och 208.5 i  tillsynsförordningen. Säkerheterna ska bestå av inteckning i  fast egendom eller tomträtt, av pant i bostadsrätt eller av  motsvarande utländska säkerheter.
Lag (2022:803)
.
Fordringar mot kreditinstitut
2 §
I säkerhetsmassan får det även ingå fordringar mot  kreditinstitut och utländska kreditinstitut inom EES 
(fordringar mot kreditinstitut).
Första stycket gäller
1. fordringar som grundas på derivatavtal och som uppfyller  kraven för kreditkvalitetssteg 1 eller 2 enligt  artikel 129.1 c i tillsynsförordningen,
2. fordringar som grundas på derivatavtal och som endast  uppfyller kraven för kreditkvalitetssteg 3 enligt  artikel 129.1 c i tillsynsförordningen, om Finansinspektionen  godkänner det i enlighet med artikel 129.1a c andra meningen i  samma förordning,
3. andra fordringar som uppfyller kraven för  kreditkvalitetssteg 1 eller 2 enligt artikel 129.1 c i  tillsynsförordningen och som är tillgångar på nivå 1 eller 2A  enligt artikel 3 i likviditetstäckningsförordningen, och
4. övriga fordringar som får användas för att uppfylla kravet  på likviditetsbuffert enligt 9 a §.
Fordringar mot kreditinstitut får inte överstiga de andelar  som anges i artikel 129.1a i tillsynsförordningen.
Lag (2022:803)
.
Belåningsgrader
3 §
När en hypotekskredit lämnas får krediten ingå i  säkerhetsmassan till den del krediten i förhållande till  säkerheten ligger inom de belåningsgrader som följer av  artikel 129.1 d och f i tillsynsförordningen.
Lag (2022:803)
.
Värderingsprinciper
4 §
I samband med att ett emittentinstitut lämnar  hypotekskrediter ska säkerhetens marknadsvärde fastställas  genom en individuell värdering. En värdering får dock grundas  på generella prisnivåer om den avser
1. fast egendom som utgör bostadsfastighet i en- eller  tvåfamiljshus,
2. tomträtt som har upplåtits för bostadsändamål avseende en-  eller tvåfamiljshus, eller
3. bostadsrätt som har upplåtits för bostadsändamål.
Med marknadsvärde avses det pris som skulle uppnås vid en  marknadsmässig försäljning där skälig tid ges för  förhandlingar. Marknadsvärdet ska bedömas utan hänsyn till  spekulativa och tillfälliga förhållanden.
Lag (2022:803)
.
Hur värderingen skall utföras
5 §
En individuell värdering enligt 4 § skall utföras av en kompetent värderingsman. Värderingen skall dokumenteras. Av dokumentationen skall det framgå vem som har utfört värderingen samt när och på vilka grunder den har utförts.
Den värdering som grundas på generella prisnivåer skall utföras på ett betryggande sätt.
Geografisk begränsning
6 §
Hypotekskrediter får vara säkerställda endast med  säkerheter i egendom belägen inom EES.
Lag (2022:803)
.
Säkerheternas värde
7 §
Ett emittentinstitut ska kontrollera marknadsvärdet för  egendom som utgör säkerhet för hypotekskrediter i enlighet med  artikel 129.3 i tillsynsförordningen.
Om marknadsvärdet av egendom som utgör säkerhet för en  hypotekskredit minskat avsevärt, får i säkerhetsmassan endast  inräknas den del av krediten som efter värdeminskningen ligger  inom den belåningsgrad som gäller enligt 3 §.
Lag (2022:803)
.
Matchningsregler
8 §
Det nominella värdet av säkerhetsmassan ska vid varje  tidpunkt överstiga det sammanlagda nominella värdet av de  fordringar som kan göras gällande mot emittentinstitutet på  grund av säkerställda obligationer med minst två procent.
Värdet av säkerhetsmassan ska även täcka kostnader för  förvaltning och avveckling av säkerställda obligationer under  konkurs. Dessa kostnader får bestämmas till ett  schablonbelopp.
Lag (2022:803)
.
9 §
Emittentinstitutets tillgångar i säkerhetsmassan ska ges  sådana villkor beträffande valuta, ränta och  räntebindningsperiod att en god balans upprätthålls med  motsvarande villkor för de säkerställda obligationerna.  Derivatavtal får användas i detta syfte.
Emittentinstitutet ska anses ha uppnått en sådan balans som  avses i första stycket om nuvärdet av tillgångarna i  säkerhetsmassan, med avdrag för kostnader som anges i 8 §  andra stycket, vid varje tidpunkt överstiger nuvärdet av  skulderna avseende säkerställda obligationer med minst två  procent. Vid beräkningen ska även nuvärdet av derivatavtal  beaktas.
Emittentinstitutet ska se till att betalningsflödena avseende  tillgångarna i säkerhetsmassan, derivatavtal och säkerställda  obligationer är sådana att institutet vid varje tillfälle kan  fullgöra sina betalningsförpliktelser gentemot innehavare av  säkerställda obligationer och motparter i derivatavtal.
Lag (2022:803)
.
Likviditetsbuffert
9 a §
Emittentinstitutet ska se till att säkerhetsmassan  innehåller en likviditetsbuffert som täcker institutets högsta  dagliga ackumulerade nettolikviditetsutflöde avseende en  säkerställd obligation för de närmast följande 180 dagarna.
Likviditetsbufferten ska utgöras av
1. tillgångar på nivå 1 eller 2A enligt artikel 3 i  likviditetstäckningsförordningen, eller
2. fordringar mot kreditinstitut som utgörs av kortfristig  inlåning med en ursprunglig löptid som inte överstiger 
100 dagar och som uppfyller kraven för kreditkvalitetssteg 1  eller 2 enligt artikel 129.1 c i tillsynsförordningen.
Om det finns särskilda skäl får Finansinspektionen godkänna  att likviditetsbufferten tillfälligt får utgöras av
1. fordringar enligt andra stycket 2 som endast uppfyller  kraven för kreditkvalitetssteg 3 enligt artikel 129.1 c i  tillsynsförordningen, eller
2. tillgångar på nivå 2B enligt artikel 3 i  likviditetstäckningsförordningen.
Lag (2022:803)
.
9 b §
För en säkerställd obligation som uppfyller kraven i 
15 § andra stycket 2 behöver likviditetsbufferten täcka  kapitalbeloppet endast i förhållande till avtalsvillkorens  senare förfallodag.
Lag (2022:803)
.
Skyldighet att föra register
10 §
Ett emittentinstitut ska föra ett register över de  säkerställda obligationerna, säkerhetsmassan och, i  förekommande fall, derivatavtal.
Registret ska vid varje tidpunkt utvisa det nominella värdet  av de säkerställda obligationerna och av den säkerhetsmassa  som är knuten till obligationerna. Registret ska också utvisa  de medel som härrör från säkerhetsmassan och derivatavtal.
Lag (2022:803)
.
Registrets innehåll
11 §
I registret ska det finnas uppgifter
1. för varje säkerställd obligation: om obligationens  nominella värde, ränta och förfallodag,
2. för varje enskild kredit: om kreditens nummer, låntagare,  nominella värde, amorteringsvillkor och ränta,
3. för varje offentlig fordran i form av en kredit enligt 2:  om borgensman,
4. för varje hypotekskredit: om
a) säkerhetens värde samt när och på vilka grunder värderingen  utförts, och
b) fordran på grund av försäkringsavtal avseende säkerheten,
5. för varje fordran mot kreditinstitut, bortsett från fordran  enligt derivatavtal, och för varje offentlig fordran, bortsett  från krediter enligt 2: om dess nominella värde samt löptid  och ränta, och
6. för varje derivatavtal: om avtalets typ och nummer,  derivatmotpart, nominellt belopp, valuta, räntesats, mottagna  säkerheter, värdet på nettofordran eller nettoskuld samt  start- och slutdag för avtalet.
Lag (2022:803)
.
Oberoende granskare
12 §
Finansinspektionen skall utse en oberoende granskare för varje emittentinstitut. Inspektionen får återkalla ett sådant förordnande och utse en ny granskare.
Granskaren har rätt till skäligt arvode från emittentinstitutet för sitt arbete. Storleken på arvodet bestäms av inspektionen.
13 §
Granskaren har till uppgift att övervaka att registret enligt 10 § förs på ett korrekt sätt och i enlighet med bestämmelserna i denna lag.
Granskaren skall regelbundet rapportera till Finansinspektionen om sina iakttagelser enligt första stycket.
14 §
Ett emittentinstitut skall lämna granskaren de upplysningar om sin verksamhet med anknytning till säkerställda obligationer som denne begär.
Granskaren har rätt att genomföra undersökning hos emittentinstitutet.
Löptidsförlängning
15 §
Löptiden för en säkerställd obligation får förlängas  endast efter Finansinspektionens godkännande. Inför ett beslut  om godkännande ska Riksbanken och Riksgäldskontoret få  tillfälle att lämna synpunkter.
Godkännande får lämnas, om
1. det är sannolikt att en förlängning kan motverka att  emittentinstitutet kommer på obestånd, och
2. det av avtalsvillkoren för den säkerställda obligationen  framgår
a) att löptiden får förlängas endast efter Finansinspektionens  godkännande,
b) förutsättningarna för godkännande enligt 1, och
c) den senare förfallodag som gäller efter en förlängning.
Ett ärende eller mål om godkännande ska handläggas skyndsamt.
Lag (2022:803)
.
Information om säkerställda obligationer
16 §
Ett emittentinstitut ska lämna sådana uppgifter om en  säkerställd obligation som behövs för att en köpare ska kunna  bedöma obligationen och den risk som är förenad med att  investera i den.
Om den säkerställda obligationen innehåller avtalsvillkor som  avses i 15 § andra stycket 2, ska informationen särskilt  innehålla uppgifter om
1. vilka omständigheter som kan utlösa en förlängning,
2. huruvida en förlängning påverkas av att emittentinstitutet  försätts i konkurs eller resolution, och
3. kravet på Finansinspektionens godkännande.
Lag (2022:803)
.
4 kap. Emittentinstitutets obestånd
Förmånsrätt
1 §
Förmånsrätt enligt 3 a § förmånsrättslagen (1970:979)  gäller i de tillgångar som enligt 3 kap. 10 § registrerats som  säkerhetsmassa.
Dessutom gäller förmånsrätt i de medel som senare antecknas i  registret enligt 4 §.
Lag (2022:803)
.
Hantering av tillgångar
2 §
Om tillgångarna i säkerhetsmassan vid tiden för konkursbeslutet uppfyller de villkor som uppställs i denna lag, skall de hållas samman och åtskilda från konkursboets övriga tillgångar och skulder. En sådan åtgärd skall bestå så länge villkoren är uppfyllda. Även de tillgångar som omfattas av förmånsrätt enligt 1 § andra stycket samt obligationer och derivatavtal som antecknas i registret enligt 3 kap. 10 § skall hållas samman och åtskilda på detta sätt.
Första stycket gäller även om det föreligger en endast tillfällig, mindre avvikelse från de uppställda villkoren.
Kontraktsenliga betalningar
3 §
En innehavare av säkerställda obligationer och en motpart enligt derivatavtal har rätt att få betalt enligt avtalsvillkoren ur de tillgångar som omfattas av förmånsrätten, förutsatt att tillgångarna uppfyller de villkor som uppställs i denna lag eller det föreligger en endast tillfällig, mindre avvikelse från de uppställda villkoren.
Lag (2010:320)
.
Inflytande medel
4 §
De medel som efter beslut om konkurs betalas in enligt gällande avtalsvillkor för tillgångar i säkerhetsmassan och för derivatavtal skall antecknas i det register som anges i 3 kap.
10 §.
Avtal för konkursboets räkning
5 §
Förvaltaren får för konkursboets räkning ta upp lån, ingå derivatavtal, återköpsavtal och andra avtal i syfte att uppnå balans mellan å ena sidan betalningsflöden, valutor, räntor och räntebindningsperioder enligt de finansiella villkoren för tillgångarna i säkerhetsmassan och ingångna derivatavtal och å andra sidan emittentinstitutets förpliktelser enligt säkerställda obligationer och derivatavtal.
Lag (2010:320)
.
6 §
För att uppfylla konkursboets förpliktelser enligt lån som upptagits eller avtal som ingåtts enligt 5 § får förvaltaren för konkursboets räkning använda tillgångar i säkerhetsmassan och medel som anges i 1 § andra stycket. De medel som inflyter på grund av sådana lån och avtal ska behandlas i enlighet med 4 §.
Lag (2010:320)
.
7 §
Förpliktelser och kostnader som uppkommer för konkursboet med anledning av lån som upptagits eller avtal som ingåtts enligt 5 §, ska vid fördelning på olika slag av egendom i boet behandlas enligt 14 kap. 18 § konkurslagen (1987:672) som kostnader för vård av egendom som ingår i säkerhetsmassan.
Lag (2010:320)
.
8 §
Vid bedömning enligt 2 och 3 §§ av om tillgångarna i säkerhetsmassan uppfyller villkor som ställs enligt denna lag ska även de finansiella villkoren i lån upptagna eller avtal ingångna enligt 5 § beaktas.
Lag (2010:320)
.
5 kap. Särskilda regler om tillsyn och ingripanden
Särskild tillsyn
1 §
Finansinspektionen skall ha tillsyn över att ett emittentinstitut följer bestämmelserna i denna lag och andra författningar som reglerar institutets verksamhet.
Ingripande mot emittentinstitut
2 §
Om ett emittentinstitut allvarligt har åsidosatt sina skyldigheter enligt denna lag eller andra författningar som reglerar dess verksamhet, skall Finansinspektionen återkalla emittentinstitutets tillstånd att ge ut säkerställda obligationer eller, om det är tillräckligt, meddela varning.
3 §
Finansinspektionen ska återkalla ett emittentinstituts  tillstånd om institutet
1. inte inom ett år från det att tillstånd beviljades har  påbörjat utgivning av säkerställda obligationer,
2. har förklarat sig avstå från tillståndet, eller
3. har fått tillståndet genom att lämna falska uppgifter eller  på något annat otillbörligt sätt.
I de fall som avses i första stycket 1 eller 3 får i stället  varning meddelas om det är tillräckligt.
Lag (2022:803)
.
4 §
Om tillståndet återkallas, får Finansinspektionen bestämma hur avvecklingen av verksamheten skall ske. Ett beslut om återkallelse får förenas med förbud att fortsätta verksamheten.
Ingripande mot den som saknar tillstånd
5 §
Om någon bedriver sådan verksamhet som omfattas av denna lag utan att vara berättigad till det, skall Finansinspektionen förelägga denne att upphöra med verksamheten. Inspektionen får besluta hur avvecklingen av verksamheten skall ske.
Vite
6 §
Om Finansinspektionen meddelar förbud enligt 4 § eller föreläggande enligt 5 §, får inspektionen förelägga vite.
Avgifter
7 §
Emittentinstitut ska bekosta Finansinspektionens tillsyn  med årliga avgifter.
Finansinspektionen får ta ut avgifter för prövning av  ansökningar, anmälningar och underrättelser enligt denna lag.
Lag (2022:803)
.
6 kap. Överklagande och bemyndiganden
Överklagande
1 §
Finansinspektionens beslut enligt denna lag överklagas  till allmän förvaltningsdomstol.
Prövningstillstånd krävs vid överklagande till  kammarrätten.
Inspektionen får bestämma att ett beslut om förbud,  föreläggande eller återkallelse ska gälla omedelbart.
Lag (2018:814)
.
2 §
Om Finansinspektionen i ett ärende om tillstånd enligt 2 kap. 1 § inte meddelar beslut inom sex månader från det att ansökan gavs in till inspektionen, ska inspektionen underrätta sökanden om skälen för detta. Sökanden får därefter begära förklaring av domstol att ärendet onödigt uppehålls.
En begäran om en förklaring som avses i första stycket ska göras hos allmän förvaltningsdomstol. Prövningstillstånd krävs vid överklagande till kammarrätten.
Om Finansinspektionen inte har meddelat beslut inom sex månader från det att en förklaring har lämnats, ska ansökan anses ha avslagits.
Lag (2013:104)
.
Bemyndiganden
3 §
Regeringen eller den myndighet som regeringen bestämmer  får meddela föreskrifter om
1. innehållet i de planer som krävs enligt 2 kap. 1 § första  stycket 3 och 4,
2. fast egendom, tomträtt och bostadsrätt som avses i 3 kap. 
1 § tredje stycket,
3. hur värdering av säkerheterna enligt 3 kap. 5 § ska  utföras,
4. hur kontrollen av marknadsvärdet enligt 3 kap. 7 § ska  utföras,
5. hur schablonbeloppet för kostnader för förvaltning och  avveckling av säkerställda obligationer enligt 3 kap. 8 §  andra stycket ska bestämmas,
6. villkor för derivatavtal samt beräkning av och villkor för  riskexponering och räntebetalningar enligt 3 kap. 9 §,
7. hur registret ska föras enligt 3 kap. 10 §,
8. den oberoende granskarens kompetens, uppgifter och  rapporteringsskyldighet enligt 3 kap. 12 och 13 §§,
9. vilken information ett emittentinstitut ska tillhandahålla  enligt 3 kap. 16 § första stycket, och
10. sådana avgifter som avses i 5 kap. 7 §.
Lag (2022:803)
.
Övergångsbestämmelser
2022:803
1. Denna lag träder i kraft den 8 juli 2022.
2. Bestämmelsen i 5 kap. 3 § i den äldre lydelsen gäller  fortfarande för överträdelser som har skett före  ikraftträdandet.
3. Äldre bestämmelser gäller fortfarande för en säkerställd  obligation som har getts ut före ikraftträdandet. För en sådan  obligation tillämpas dock den nya 3 kap. 16 § första stycket  och, för överträdelser som sker efter ikraftträdandet, 5 kap. 
3 § i dess nya lydelse.
4. Äldre bestämmelser gäller också för en sådan säkerställd  obligation som avses i artikel 30.2 i Europaparlamentets och  rådets direktiv (EU) 2019/2162 av den 27 november 2019 om  utgivning av säkerställda obligationer och offentlig tillsyn  över säkerställda obligationer samt om ändring av direktiven 
2009/65/EG och 2014/59/EU, i den ursprungliga lydelsen, under  förutsättning att utgivningsvolymen inte utökas efter den 
8 juli 2024 och den säkerställda obligationen uppfyller kraven  i leden a-d i samma artikel. För en sådan obligation tillämpas  dock den nya 3 kap. 16 § första stycket och, för överträdelser  som sker efter ikraftträdandet, 5 kap. 3 § i dess nya lydelse.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.