Title: Lag (2009:121) om utbildning till förare av mopeder, snöskotrar och terränghjulingar
SFS Number: Svensk författningssamling 2009:121
URL: https://www.riksdagen.se/sv/dokument-och-lagar/dokument/svensk-forfattningssamling/lag-2009121-om-utbildning-till-forare-av_sfs-2009-121/
Source Link: http://rkrattsbaser.gov.se/sfst?bet=2009:121
Amendment Register Link: http://rkrattsbaser.gov.se/sfsr?bet=2009:121
Ministry/Authority: Landsbygds- och infrastrukturdepartementet RSIB TM
Issued: 2009-03-05
Metadata: {"Utfärdad": "2009-03-05", "Ändrad": "t.o.m. SFS 2022:1209"}

==================================================

Lag (2009:121) om utbildning till förare av mopeder, snöskotrar och terränghjulingar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:121
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2009-03-05
Ändrad
:   
t.o.m. SFS 2022:1209
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Denna lag innehåller bestämmelser om utbildning till förare av mopeder, snöskotrar och terränghjulingar.
Bestämmelser om behörighetskrav samt utfärdande och återkallelse av körkort och förarbevis för dessa fordonsslag finns i körkortslagen (1998:488).
Tillstånd att bedriva utbildning
2 §
Utbildning enligt denna lag får bedrivas endast efter tillstånd av den myndighet som regeringen bestämmer.
Myndigheten får ge tillstånd till fysiska eller juridiska personer, som med hänsyn till sina personliga och ekonomiska förhållanden samt omständigheterna i övrigt bedöms ha förutsättningar att bedriva en god utbildning.
Återkallelse av tillstånd
3 §
Den myndighet som regeringen bestämmer får återkalla ett tillstånd att bedriva utbildning om förutsättningarna för tillstånd enligt 2 § inte längre finns eller om föreskrifter om utbildningen som meddelats med stöd av denna lag inte iakttagits. Ett tillstånd får även återkallas på tillståndshavarens begäran.
Utbildningens innehåll
4 §
Utbildning enligt denna lag ska innehålla teoretiska och, för moped klass I, snöskoter och terränghjuling, även praktiska moment. I utbildningen för moped klass I ska ingå övningskörning i trafik.
5 §
Den myndighet som regeringen bestämmer får överlämna till fysiska eller juridiska personer att anordna kunskapsprov som avses i 3 kap. körkortslagen (1998:488) för moped klass II, snöskoter och terränghjuling, att utfärda bevis om godkända avlagda kunskapsprov och att ta ut avgift för proven.
Överlämnande enligt första stycket får återtas om kunskapsprov anordnas i strid mot gällande föreskrifter eller om anordnaren på annat sätt visar sig vara olämplig att anordna prov.
Tillsyn
6 §
Den myndighet som regeringen bestämmer ska utöva tillsyn över utbildning och kunskapsprov. Tillsynen ska omfatta att förutsättningarna enligt 2 § andra stycket är uppfyllda och att föreskrifter om utbildning som meddelats med stöd av denna lag efterlevs.
Den som bedriver utbildning enligt denna lag ska på begäran av myndigheten lämna tillträde till lokaler samt ge upplysningar och lämna ut handlingar i den utsträckning som behövs för tillsynen.
Bemyndiganden
7 §
Regeringen eller den myndighet som regeringen bestämmer får meddela ytterligare föreskrifter om
1. tillstånd och villkor för att bedriva utbildning enligt denna lag,
2. utbildningens innehåll,
3. kompetenskrav för utbildare,
4. anordnande av kunskapsprov,
5. tillsyn, och
6. avgifter för tillsyn och ärendehandläggning enligt denna lag och enligt föreskrifter som har meddelats med stöd av lagen.
Regeringen får meddela föreskrifter om undantag från kravet på tillstånd enligt 2 § och tillsyn enligt 6 §.
Lag (2010:1577)
.
Straffansvar
8 §
Den som utan tillstånd bedriver utbildning som avses i  denna lag döms till fängelse i högst två år. Om brottet är  ringa döms till böter eller fängelse i högst sex månader.
Den som bedriver sådan utbildning med tillstånd men utan att  följa denna lag eller föreskrifter som har meddelats med stöd  av lagen döms till böter.
Det ska inte dömas till ansvar enligt andra stycket om  gärningen är belagd med straff i brottsbalken.
Lag (2022:1209)
.
Verkställighet
9 §
Ett beslut enligt denna lag eller enligt föreskrifter meddelade med stöd av lagen gäller omedelbart om inte annat anges.
Överklagande
10 §
Myndighetens beslut enligt 2 och 3 §§ får överklagas hos allmän förvaltningsdomstol. Andra beslut av myndigheten enligt denna lag får inte överklagas.
Prövningstillstånd krävs vid överklagande till kammarrätten.
Övergångsbestämmelser
2009:121
1. Denna lag träder i kraft den 1 april 2009.
2. Genom lagen upphävs lagen (1999:877) om förarbevis för moped klass I och för terrängskoter. Bestämmelserna i 1, 2, 7 och 8 §§ den upphävda lagen gäller dock till den 1 oktober 2009. Förarbevis enligt 1 och 2 §§ den 2 upphävda lagen får även därefter utfärdas för personer som före den 1 okto-SFS 2009:121 ber 2009 genomgått föreskriven utbildning och godkänts vid kunskapsprov.
3. Tillstånd att bedriva utbildning som avses i 2 § den nya lagen ger även rätt att före den 1 oktober 2009 bedriva utbildning som avses i 1 och 2 §§ den upphävda lagen. Rätt att anordna kunskapsprov, att utfärda bevis om avlagda kunskapsprov och att ta ut avgift för proven enligt 5 § den nya lagen ger även rätt att före den 1 oktober 2009 anordna kunskapsprov som avses i 1 och 2 §§ den upphävda lagen.
4. Den upphävda lagen gäller fortfarande i fråga om förhållanden som hänför sig till tiden före den 1 april 2009 samt i fråga om sådana förseelser som avses i 7 och 8 §§ den upphävda lagen och som har begåtts före 1 oktober 2009.
5. Tillstånd att bedriva utbildning som har meddelats enligt den upphävda lagen gäller i enlighet med sitt innehåll som tillstånd meddelade med stöd av denna lag. Sådant tillstånd som ger rätt att utbilda förare av moped klass I medför också rätt att utbilda förare av moped klass II.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.