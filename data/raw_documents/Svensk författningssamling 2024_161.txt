Title: Förordning (2024:161) om återanvändning av vatten för bevattning inom jordbruket
SFS Number: Svensk författningssamling 2024:161
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024161-om-ateranvandning-av-vatten_sfs-2024-161/
Source Link: http://rkrattsbaser.gov.se/sfst?bet=2024:161
Amendment Register Link: http://rkrattsbaser.gov.se/sfsr?bet=2024:161
Ministry/Authority: Klimat- och näringslivsdepartementet
Issued: 2024-03-21
Metadata: {"Utfärdad": "2024-03-21"}

==================================================

Förordning (2024:161) om återanvändning av vatten för bevattning inom jordbruket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:161
Departement/myndighet
:   
Klimat- och näringslivsdepartementet
Utfärdad
:   
2024-03-21
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
I denna förordning finns bestämmelser som kompletterar  Europaparlamentets och rådets förordning (EU) 2020/741 av den 
25 maj 2020 om minimikrav för återanvändning av vatten, i den  ursprungliga lydelsen (bevattningsförordningen).
2 §
Förordningen är meddelad med stöd av
- 9 kap. 5 § miljöbalken i fråga om 11 §,
- 8 kap. 7 § regeringsformen i fråga om övriga bestämmelser.
Termer och uttryck
3 §
Termer och uttryck i denna förordning har samma betydelse  som i bevattningsförordningen.
Myndigheter med uppgifter enligt bevattningsförordningen
4 §
Tillsynsmyndigheten är behörig myndighet enligt  artikel 3.1 i bevattningsförordningen.
Med tillsynsmyndigheten avses i denna förordning den som  enligt 26 kap. 3 § miljöbalken eller miljötillsynsförordningen 
(2011:13) utövar tillsyn över verksamheten eller åtgärden.
5 §
Naturvårdsverket är kontaktpunkt enligt artikel 8 i  bevattningsförordningen.
6 §
Naturvårdsverket ska fullgöra uppgifter enligt  artiklarna 9, 10 och 11.1-11.3 i bevattningsförordningen.
Anmälningsplikt
7 §
Bestämmelser om anmälningsplikt för verksamheter som  omfattas av bevattningsförordningen finns i 28 kap. 5 §  miljöprövningsförordningen (2013:251).
Undantag för forsknings- eller pilotprojekt
8 §
På begäran av verksamhetsutövaren får tillsynsmyndigheten  enligt artikel 2.3 i bevattningsförordningen besluta att ett  forsknings- eller pilotprojekt under en viss tid ska undantas  från tillämpningen av förordningen.
Riskhanteringsplan
9 §
Den som driver eller avser att driva en verksamhet som  avses i 28 kap. 5 § miljöprövningsförordningen (2013:251) ska  utarbeta en riskhanteringsplan i enlighet med artikel 5.3 och 
5.4 i bevattningsförordningen.
Riskhanteringsplanen ska uppdateras och ges in till  tillsynsmyndigheten så snart det finns anledning till det.
Om en riskhanteringsplan är bristfällig, ska  tillsynsmyndigheten förelägga verksamhetsutövaren att avhjälpa  bristen.
Samråd
10 §
Den som driver eller avser att driva en verksamhet som  avses i 28 kap. 5 § miljöprövningsförordningen (2013:251) ska  inför utarbetandet av en riskhanteringsplan samråda om  verksamheten med slutanvändare och andra ansvariga parter  enligt vad som anges i artikel 5.2 i bevattningsförordningen.
Särskild bestämmelse för slutanvändare
11 §
En slutanvändare ansvarar för att återvunnet vatten som  används för bevattning inom jordbruket som anges i avsnitt 1 i  bilaga I till bevattningsförordningen uppfyller de minimikrav  för vattenkvalitet som anges i avsnitt 2 i bilaga I till samma  förordning.
Naturvårdsverket får meddela ytterligare föreskrifter om vilka  försiktighetsmått som ska gälla för slutanvändning.
Innan Naturvårdsverket meddelar föreskrifter enligt andra  stycket ska verket ge Livsmedelsverket och Statens  jordbruksverk tillfälle att yttra sig.
Tillsyn
12 §
Bestämmelser om tillsyn finns i 26 kap. miljöbalken och i  miljötillsynsförordningen (2011:13).
Överklagande
13 §
I 19 kap. 1 § miljöbalken finns bestämmelser om  överklagande.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.