Title: Förordning (2007:1240) om tillsyn över hundar och katter
SFS Number: Svensk författningssamling 2007:1240
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071240-om-tillsyn-over-hundar-och_sfs-2007-1240/
Source Link: http://rkrattsbaser.gov.se/sfst?bet=2007:1240
Amendment Register Link: http://rkrattsbaser.gov.se/sfsr?bet=2007:1240
Ministry/Authority: Landsbygds- och infrastrukturdepartementet RSL
Issued: 2007-12-06
Metadata: {"Utfärdad": "2007-12-06", "Ändrad": "t.o.m. SFS 2022:1562"}

==================================================

Förordning (2007:1240) om tillsyn över hundar och katter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1240
Departement/myndighet
:   
Landsbygds- och infrastrukturdepartementet RSL
Utfärdad
:   
2007-12-06
Ändrad
:   
t.o.m. SFS 2022:1562
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelse
1 §
Denna förordning innehåller bestämmelser i anslutning till lagen (2007:1150) om tillsyn över hundar och katter.
Märkning och registrering
2 §
En hund- eller kattägare ska låta märka och registrera sin  hund eller katt
1. innan djuret har uppnått en ålder av fyra månader, eller
2. inom fyra veckor efter förvärvet, om djuret förvärvas efter  tre månaders ålder och föregående ägare inte har låtit märka  och registrera det.
Vid införsel från ett annat land ska registrering ske inom  fyra veckor från införseln, om djuret förs in i landet efter  tre månaders ålder. Om djuret inte är märkt ska märkning ske  inom samma tid. Förordning (2022:1562).
3 §
Märkning ska ske med mikrochips eller tatuering.
4 §
En anmälan om registrering ska innehålla
1. hund- eller kattägarens namn, person-, samordnings- eller  organisationsnummer och kontaktuppgifter,
2. uppgifter om hundens eller kattens identitet och märkning,  och
3. namn på och kontaktuppgifter till den som utfört  märkningen. Förordning (2022:1562).
5 §
Vid ägarbyte ska den nya ägaren anmäla bytet till  registret inom fyra veckor från förvärvet. Anmälan ska  innehålla de uppgifter som avses i 4 § 1 och 2.
När hunden eller katten har dött ska ägaren snarast anmäla  detta till registret. Förordning (2022:1562).
Överlåtelse av uppgiften att föra register över hund- och  kattägare
6 §
Statens jordbruksverk får överlåta uppgiften att föra  register över hund- eller kattägare till en annan myndighet  eller till en organisation. Förordning (2022:1562).
Registerinnehåll
7 §
Registret får innehålla de uppgifter som anges i 4 § 1 och 2 samt övriga uppgifter som har omedelbar betydelse för handläggningen av registreringsärendet.
Uppgiftsskyldighet
7 a §
En myndighet som för registret ska på begäran lämna  uppgift ur registret till Tullverket, Jordbruksverket,  länsstyrelserna, Polismyndigheten och de kommunala nämnder som  fullgör uppgifter inom miljö- och hälsoskyddsområdet.
Förordning (2022:1562).
Avgifter
8 §
Jordbruksverket får meddela föreskrifter om
1. skyldighet för hund- eller kattägaren att betala en avgift  för registreringen och för utrustning för att läsa av  märkningen, och
2. beräkningen av avgiften. Förordning (2022:1562).
Samordnande myndighet
8 a §
Länsstyrelsen i Norrbottens län samordnar övriga  länsstyrelser i arbetet enligt lagen (2007:1150) om tillsyn  över hundar och katter och ger stöd, råd och vägledning till  dem. Förordning (2018:246).
Informationsplikt
9 §
Om Polismyndigheten finner att det finns  förutsättningar enligt lagen (2007:1150) om tillsyn över  hundar och katter att besluta om förelägganden eller förbud  enligt 8 eller 9 §, att omhänderta en hund enligt 11 § första  stycket eller meddela hundförbud enligt 15 §, ska myndigheten  skyndsamt anmäla detta till länsstyrelsen. En sådan anmälan  ska innehålla en redogörelse för omständigheterna i ärendet.  Polismyndigheten får avvakta med en anmälan om den skulle  skada en pågående förundersökning eller myndighetens  verksamhet för att förebygga, förhindra eller upptäcka  brottslig verksamhet. Förordning (2018:246).
9 a §
Vid handläggningen av ett ärende enligt 8, 9, 11  eller 15 § lagen (2007:1150) om tillsyn över hundar och  katter, ska Polismyndigheten på begäran av länsstyrelsen  lämna över uppgifter om ärendet som kan vara av betydelse för  länsstyrelsens handläggning, i den utsträckning överlämnandet  inte skulle skada en pågående förundersökning eller  myndighetens verksamhet för att förebygga, förhindra eller  upptäcka brottslig verksamhet. Förordning (2018:246).
9 b §
Om länsstyrelsen har fattat beslut enligt 8 eller 
15 § lagen (2007:1150) om tillsyn över hundar och katter,  ska myndigheten underrätta Polismyndigheten om beslutet.
Förordning (2018:246).
Tillsyn över hundar vid jakt
10 §
I 16, 17 och 19 §§ jaktförordningen (1987:905) finns föreskrifter om tillsyn över hundar vid jakt och jaktträning som avviker från 16 § lagen (2007:1150) om tillsyn över hundar och katter.
Verkställighetsföreskrifter
11 §
Länsstyrelsen i Norrbottens län får meddela de  föreskrifter som behövs för verkställigheten av de uppgifter  som länsstyrelserna ska utföra enligt lagen (2007:1150) om  tillsyn över hundar och katter. Förordning (2018:246).
12 §
Jordbruksverket får meddela föreskrifter om  verkställigheten av 2-7 a §§. Förordning (2022:1562).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.