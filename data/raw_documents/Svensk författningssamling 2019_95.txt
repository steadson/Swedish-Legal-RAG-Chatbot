Title: Strafftidsförordning (2019:95)
SFS Number: Svensk författningssamling 2019:95
URL: https://www.riksdagen.se/sv/dokument-och-lagar/dokument/svensk-forfattningssamling/strafftidsforordning-201995_sfs-2019-95/
Source Link: http://rkrattsbaser.gov.se/sfst?bet=2019:95
Amendment Register Link: http://rkrattsbaser.gov.se/sfsr?bet=2019:95
Ministry/Authority: Justitiedepartementet L5
Issued: 2019-02-28
Metadata: {"Utfärdad": "2019-02-28"}

==================================================

Strafftidsförordning (2019:95)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:95
Departement/myndighet
:   
Justitiedepartementet L5
Utfärdad
:   
2019-02-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller kompletterande bestämmelser  till strafftidslagen (2018:1251). Begrepp och uttryck som  används i förordningen har samma innebörd och  tillämpningsområde som i lagen.
2 §
Kriminalvården ansvarar för att ett fängelsestraff blir  verkställt.
Inledande av verkställighet
Rätten att påbörja verkställighet
3 §
Trots att en dömd har rätt att påbörja verkställigheten av  ett fängelsestraff enligt 5 § strafftidslagen (2018:1251) får  Kriminalvården neka att ta emot den dömde i anstalt eller  häkte vid upplopp, utbrott av sjukdom eller annan liknande  extraordinär omständighet.
Anmälningsskyldighet
4 §
Visar det sig, när ett fängelsestraff på viss tid ska  verkställas, att den dömde har begått brottet före det att ett  fängelsestraff som han eller hon dömts till för något annat  brott har dömts ut, ska Kriminalvården, om det inte framgår av  domarna att den andra påföljden har beaktats, anmäla det till  åklagaren i det mål i vilket den dom som sist ska verkställas  har meddelats.
5 §
Visar det sig, när ett beslut om förvandling av böter ska  verkställas, att böterna har ålagts den dömde innan ett  tidigare förvandlingsstraff har börjat verkställas, ska  Kriminalvården, om det inte framgår av besluten att det  tidigare förvandlingsstraffet har beaktats, anmäla det till  åklagaren i det ärende i vilket det beslut som sist ska  verkställas har meddelats.
Dömda som inte är frihetsberövade
6 §
En begäran om förpassning enligt 6 § andra stycket  strafftidslagen (2018:1251) ska innehålla uppgift om den ort  där den dömde vistas, har vistats eller har sin hemort.
Om en viss anstalt har blivit bestämd för den dömde ska detta  anges.
7 §
Polismyndigheten ska omedelbart efter det att en dömd har  omhändertagits för förpassning enligt 6 § andra stycket  strafftidslagen (2018:1251) underrätta Kriminalvården om datum  och tidpunkt för omhändertagandet.
8 §
Kriminalvården ska besluta om efterlysning av den dömde om  han eller hon inte kan anträffas på annat sätt.
9 §
Regeringskansliet (Justitiedepartementet) ska underrätta  Kriminalvården när omständigheterna i ett nådeärende är sådana  att de kan antas ha betydelse för frågan om huruvida  verkställigheten ska skjutas upp enligt 7 § första stycket 3  strafftidslagen (2018:1251).
Nöjdförklaring
Dömda som är frihetsberövade
10 §
När en dom eller ett beslut avseende den som är  frihetsberövad på ett sådant sätt som avses i 8 §  strafftidslagen (2018:1251) har kommit in till Kriminalvården,  ska myndigheten omedelbart delge den dömde domen eller  beslutet.
Detsamma gäller en dom eller ett beslut som har meddelats i  ett annat mål före frihetsberövandet om
1. tiden för att överklaga domen eller beslutet inte har gått  ut, eller
2. domen eller beslutet har överklagats av den dömde.
11 §
Den dömde ska så snart som möjligt informeras om sin rätt  att lämna en nöjdförklaring samt om när och hur det kan ske.
Dokumentation
12 §
Den myndighet som tar emot en nöjdförklaring ska  dokumentera uppgifter om
1. den dömdes identitet,
2. den dom eller det beslut som nöjdförklaringen avser,
3. när och på vilket sätt nöjdförklaringen har lämnats,
4. huruvida den dömde har biträtts av tolk vid  nöjdförklaringen,
5. vittnets namn, samt
6. vem som har tagit emot förklaringen.
13 §
En nöjdförklaring ska skrivas under av den dömde, vittnet  och den som har tagit emot förklaringen.
Underrättelser
14 §
När Kriminalvården har tagit emot en nöjdförklaring ska  myndigheten så snart som möjligt underrätta den domstol som  har meddelat domen eller beslutet.
Om domen eller beslutet har överklagats av den dömde ska  Kriminalvården i stället så snart som möjligt underrätta den  domstol som ska pröva överklagandet.
15 §
När Polismyndigheten har tagit emot en nöjdförklaring ska  myndigheten så snart som möjligt underrätta dels den domstol  som har meddelat domen eller beslutet, dels Kriminalvården.
Om domen eller beslutet har överklagats av den dömde ska  Polismyndigheten i stället så snart som möjligt underrätta  dels den domstol som ska pröva överklagandet, dels  Kriminalvården.
Uppskov
16 §
En ansökan om uppskov med verkställigheten av ett  fängelsestraff ska ges in till Kriminalvården. Ansökan ska  vara skriftlig och innehålla de skäl som den dömde vill  åberopa.
Intyg och andra handlingar som den dömde vill åberopa i  ärendet ska ges in tillsammans med ansökan.
17 §
Kriminalvården får begära hjälp av Polismyndigheten, om  det behövs för den utredning som ska göras med anledning av en  ansökan om uppskov.
Beräkning av strafftid
18 §
Vid tillämpning av 2 § lagen (2018:1250) om  tillgodoräknande av tid för frihetsberövande ska tiden för  frihetsberövandet beräknas från och med dagen för  frihetsberövandet till och med den dag frihetsberövandet  upphör.
19 §
Vid tillämpning av 26 kap. 10 § brottsbalken ska  prövotiden beräknas från tidpunkten för villkorlig frigivning  till och med dagen för prövotidens utgång.
20 §
Om det vid beräkning av tidigaste dag för villkorlig  frigivning uppkommer del av dag, ska den dagen inte räknas.
21 §
Vid tillämpning av 12 a kap. 1 § första stycket  fängelselagen (2010:610) ska tiden för avbrott med anledning  av att en intagen avvikit beräknas från och med dagen för  avbrottet till och med den dag verkställigheten återupptogs.
Övriga bestämmelser
Bemyndiganden för Kriminalvården
22 §
Kriminalvården får meddela föreskrifter om bidrag av  allmänna medel för skälig resekostnad med anledning av att en  dömd enligt 6 § strafftidslagen (2018:1251) ska inställa sig  vid en kriminalvårdsanstalt.
23 §
Kriminalvården får meddela ytterligare föreskrifter om  verkställigheten av strafftidslagen (2018:1251) och  föreskrifter om verkställigheten av denna förordning.
Bemyndigande för Polismyndigheten
24 §
Polismyndigheten får meddela ytterligare föreskrifter om  inledande av verkställighet och nöjdförklaring.
Övergångsbestämmelser
2019:95
1. Denna förordning träder i kraft den 1 april 2019.
2. Genom förordningen upphävs förordningen (1974:286) om  beräkning av strafftid m.m.
3. Bestämmelsen i 17 § förordningen (1974:286) om beräkning av  strafftid m.m. i lydelsen enligt 2005:992 gäller fortfarande  om rätten har tillämpat bestämmelser i 34 kap. brottsbalken i  lydelsen före den 1 juli 2016.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.