Title: Förordning (2008:414) om kvalitets- och säkerhetsnormer vid hantering av mänskliga vävnader och celler
SFS Number: Svensk författningssamling 2008:414
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2008414-om-kvalitets-och_sfs-2008-414/
Source Link: http://rkrattsbaser.gov.se/sfst?bet=2008:414
Amendment Register Link: http://rkrattsbaser.gov.se/sfsr?bet=2008:414
Ministry/Authority: Socialdepartementet
Issued: 2008-05-22
Metadata: {"Utfärdad": "2008-05-22", "Ändrad": "t.o.m. SFS 2021:633"}

==================================================

Förordning (2008:414) om kvalitets- och säkerhetsnormer vid hantering av mänskliga vävnader och celler
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:414
Departement/myndighet
:   
Socialdepartementet
Utfärdad
:   
2008-05-22
Ändrad
:   
t.o.m. SFS 2021:633
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
I denna förordning ges kompletterande föreskrifter till lagen (2008:286) om kvalitets- och säkerhetsnormer vid hantering av mänskliga vävnader och celler. De uttryck och benämningar som används i lagen har samma betydelse i denna förordning.
Behörig myndighet
2 §
Inspektionen för vård och omsorg prövar frågor om  tillstånd att bedriva verksamhet vid en vävnadsinrättning som  rör hantering av mänskliga vävnader eller celler avsedda för  användning på människor. Inspektionen beslutar också om de  villkor som i det enskilda fallet ska gälla för sådan  verksamhet.
Inspektionen för vård och omsorg utövar tillsyn över  verksamhet som anges i första stycket. Inspektionen får,  efter inbjudan av en leverantör i ett tredjeland, genomföra  inspektioner och kontroller i en verksamhet som bedrivs av en  leverantör i ett tredjeland.
Inspektionen för vård och omsorg ska på begäran av Europeiska  kommissionen eller en behörig myndighet i en annan  medlemsstat i Europeiska unionen eller i en stat inom EES  lämna information till kommissionen eller den begärande  myndigheten om resultaten av den tillsyn, inspektion och  kontroll som avses i andra stycket. Förordning (2017:225).
3 §
Läkemedelsverket beslutar om tillstånd till att bedriva  verksamhet vid en vävnadsinrättning som rör hantering av  mänskliga vävnader eller celler avsedda för tillverkning av  läkemedel avsedda för användning på människor samt import av  vävnadsprodukter. Läkemedelsverket beslutar också om de  villkor som i det enskilda fallet ska gälla för sådan  verksamhet.
Läkemedelsverket utövar tillsyn över verksamhet som anges i  första stycket. Läkemedelsverket får, efter inbjudan av en  leverantör i ett tredjeland, genomföra inspektioner och  kontroller i en verksamhet som bedrivs av en leverantör i ett  tredjeland.
Läkemedelsverket ska på begäran av Europeiska kommissionen  eller en behörig myndighet i en annan medlemsstat i  Europeiska unionen eller i en stat inom EES lämna information  till kommissionen eller den begärande myndigheten om  resultaten av den tillsyn, inspektion och kontroll som avses  i andra stycket. Förordning (2017:225).
3 a §
Har upphävts genom förordning (2021:633).
Ansökan om tillstånd
4 §
Ansökan om tillstånd till att bedriva en vävnadsinrättning enligt 9 § lagen (2008:286) om kvalitets-
och säkerhetsnormer vid hantering av mänskliga vävnader och celler ska innehålla uppgifter om
1. vävnadsinrättningens namn och adress,
2. ändamålet med vävnadsinrättningen,
3. den verksamhet eller de verksamheter som vävnadsinrättningen ska innefatta,
4. vilken omfattning verksamheten vid vävnadsinrättningen avses få,
5. namnet på den som enligt 13 § i lagen ska svara för verksamheten (verksamhetschefen) samt dennes adress, och
6. namnet eller namnen på den eller de befattningshavare som avses få i uppdrag att utföra vissa ledningsuppgifter.
Ansökan ska göras innan verksamheten vid vävnadsinrättningen påbörjas. Om något förhållande som omfattas av en tidigare ansökan ändras, ska detta omgående anmälas till Inspektionen för vård och omsorg respektive Läkemedelsverket. Inspektionen för vård och omsorg och Läkemedelsverket ska vid behov samverka med varandra. Förordning (2013:189).
4 a §
En vävnadsinrättning som avser att importera mänskliga  vävnader, celler eller vävnadsprodukter från tredjeland ska  utöver uppgifter enligt 4 § även lämna följande uppgifter i  ansökan om tillstånd att bedriva vävnadsinrättning:
1. den ansökande enhetens namn och adress, om tillämpligt,
2. den mottagande anläggningens namn och adress, om  tillämpligt,
3. namn och adress på en leverantör i ett tredjeland för  varje typ av vävnader, celler eller vävnadsprodukt som ska  importeras,
4. uppgifter om den verksamhet som utförs av en leverantör  och underleverantör i ett tredjeland före import,
5. kopia av det skriftliga avtalet med en leverantör i ett  tredjeland,
6. en detaljerad flödesbeskrivning för de importerade  vävnaderna, cellerna eller vävnadsprodukterna från  tillvaratagandet till mottagandet av den importerande  vävnadsinrättningen, samt
7. intyg från behörig myndighet att leverantören har  tillstånd att bedriva verksamhet som rör mänskliga vävnader,  celler eller vävnadsprodukter, inklusive export.
En vävnadsinrättning ska även tillhandahålla och på begäran  av den myndighet som utför tillståndsprövningen lämna den  dokumentation som anges i avsnitt B i bilagan till denna  förordning. Förordning (2017:225).
Intyg
4 b §
Den myndighet som har beviljat ett tillstånd till  import av mänskliga vävnader, celler eller vävnadsprodukter  ska utfärda ett intyg om detta till berörd  vävnadsinrättning. Förordning (2017:225).
5 §
Inspektionen för vård och omsorg och Läkemedelsverket ska samverka med varandra vid den tillsyn som enligt 15-18 §§
lagen (2008:286) om kvalitets- och säkerhetsnormer vid hantering av mänskliga vävnader och celler rör inspektion och kontroll av vävnadsinrättningar samt vid frågor om rättelse, återkallelse av tillstånd och anmälan om brott enligt 29-33 §§ samma lag. Förordning (2013:189).
Spårbarhet
5 a §
Varje inrättning som har tillstånd att bedriva en  verksamhet som vävnadsinrättning enligt 9 § lagen (2008:286)  om kvalitets- och säkerhetsnormer vid hantering av mänskliga  vävnader och celler ska tilldelas en unik kod för  identifiering (vävnadsinrättningens EU-kod).  Förordning (2016:1127).
5 b §
En unik kod för identifiering (en enhetlig europeisk  kod) ska användas för alla vävnader och celler som  distribueras för användning på människa. Denna kod ska bestå  av en sekvens för donationsidentifiering och en sekvens för  produktidentifiering.
Sekvensen för donationsidentifiering ska tilldelas efter det  att vävnaderna och cellerna har tillvaratagits eller när de  tas emot av en organisation för tillvaratagande eller  importeras från en leverantör i tredjeland.
Sekvensen för produktidentifiering ska tilldelas senast innan  vävnaderna och cellerna distribueras för användning på  människa.
För vävnader och celler som frisläpps för användning och  spridning för andra ändamål än användning på människa, ska  sekvensen för donationsidentifiering användas i den  medföljande dokumentationen. Förordning (2016:1127).
5 c §
Socialstyrelsen får meddela föreskrifter om undantag  från 5 b § samt ytterligare föreskrifter om den enhetliga  europeiska kod som avses i 5 b § i fråga om sådan verksamhet  som avses i 2 §.
Läkemedelsverket får meddela föreskrifter om undantag från 
5 b § samt ytterligare föreskrifter om den enhetliga  europeiska kod som avses i 5 b § i fråga om sådan verksamhet  som avses i 3 §.
Inspektionen för vård och omsorg ska tilldela varje  vävnadsinrättning en sådan EU-kod som avses i 5 a §.
Förordning (2016:1127).
5 d §
Verksamhetschefen vid en vävnadsinrättning ska anmäla  om
1. informationen behöver uppdateras eller korrigeras i den  EU-förteckning över vävnadsinrättningar som avses i artikel 
10 c i kommissionens direktiv 2006/86/EG av den 24 oktober 
2006 om tillämpning av Europaparlamentets och rådets direktiv 
2004/23/EG med avseende på spårbarhetskrav, anmälan av  allvarliga biverkningar och komplikationer samt vissa  tekniska krav för kodning, bearbetning, konservering,  förvaring och distribution av mänskliga vävnader och celler,  i lydelsen enligt kommissionens direktiv (EU) 2015/565,
2. den EU-förteckning över vävnader och celler som avses i  artikel 10 c i kommissionens direktiv 2006/86/EG, i lydelsen  enligt kommissionens direktiv (EU) 2015/565, behöver  uppdateras,
3. vävnader och celler som har tagits emot från andra  vävnadsinrättningar i betydande utsträckning inte uppfyller  kraven på en sådan enhetlig europeisk kod som avses i 5 b §.
Anmälan ska göras till den myndighet som enligt 2 eller 3 §  gett anmälande vävnadsinrättning tillstånd att bedriva  verksamhet. Förordning (2016:1127).
5 e §
Om Inspektionen för vård och omsorg eller  Läkemedelsverket får kännedom om att uppgifter i den  EU-förteckning över vävnadsinrättningar som avses i artikel 
10 c i kommissionens direktiv 2006/86/EG, i lydelsen enligt  kommissionens direktiv (EU) 2015/565, är felaktiga i fråga om  en vävnadsinrättning i en annan medlemsstat ska myndigheten  meddela detta till de behöriga myndigheterna i den berörda  medlemsstaten.
Om Inspektionen för vård och omsorg eller Läkemedelsverket  konstaterar att kraven för den enhetliga europeiska koden som  avses i 5 b § i betydande utsträckning inte är uppfyllda i  fråga om en annan medlemsstat, ska myndigheten meddela detta  till de behöriga myndigheterna i den berörda medlemsstaten.
Om Inspektionen för vård och omsorg eller Läkemedelsverket  bedömer att den EU-förteckning över vävnader och celler som  avses i artikel 10 c i kommissionens direktiv 2006/86/EG, i  lydelsen enligt kommissionens direktiv (EU) 2015/565, behöver  uppdateras, ska myndigheten meddela Europeiska kommissionen  och övriga behöriga myndigheter detta. Förordning (2016:1127).
Import och export
6 §
Socialstyrelsen får meddela föreskrifter om undantag  enligt 14 a § lagen (2008:286) om kvalitets- och  säkerhetsnormer vid hantering av mänskliga vävnader och  celler i fråga om sådan verksamhet som avses i 2 §.
Inspektionen för vård och omsorg får i enskilda fall besluta  om undantag enligt 14 a § lagen  om kvalitets- och  säkerhetsnormer vid hantering av mänskliga vävnader och  celler i fråga om sådan verksamhet som avses i 2 §.  Inspektionen får också besluta om villkor som ska gälla i det  enskilda fallet.
Läkemedelsverket får meddela föreskrifter och i enskilda fall  besluta om undantag enligt 14 a § samma lag i fråga om sådan  verksamhet som avses i 3 §. Läkemedelsverket får också  besluta om villkor som ska gälla i det enskilda fallet.
Förordning (2017:225).
6 a §
Föreskrifter eller beslut i enskilda fall om undantag  från krav på tillstånd till import eller export i nödlägen  eller för omedelbar transplantation får meddelas endast om  tillräckliga säkerhets- eller kvalitetsnormer är uppfyllda.
Förordning (2017:225).
6 b §
Vid engångsimport får undantag enligt 6 § medges
1. från kravet på skriftligt avtal enligt 13 a § lagen 
(2008:286) om kvalitets- och säkerhetsnormer vid hantering av  mänskliga vävnader och celler, och
2. från kravet att lämna in de uppgifter som anges i 4 a § 
5-7 samt i avsnitt B i bilagan till denna förordning.
Undantag vid engångsimport får föreskrivas om eller beslutas  i enskilda fall endast om det går att säkerställa
1. spårbarhet från givare till mottagare och omvänt, och
2. att de importerade vävnaderna, cellerna eller  vävnadsprodukterna endast används på de avsedda mottagarna.
Förordning (2017:225).
6 c §
Undantag från kraven på en enhetlig europeisk kod i 5 a  och 5 b §§ denna förordning får beslutas i enskilda fall  enligt 6 § när det gäller
1. i ett nödläge,
2. vid omedelbar transplantation, eller
3. vävnader och celler som finns inom samma inrättning under  alla steg från import till användning.  Förordning (2017:225).
Anmälan av ändringar gällande en leverantör i ett  tredjeland
6 d §
Verksamhetschefen vid en vävnadsinrättning som  importerar mänskliga vävnader, celler eller vävnadsprodukter  ska utan dröjsmål anmäla till den myndighet som utfärdat  tillstånd att bedriva vävnadsinrättning
a) varje återkallande eller upphävande, helt eller delvis, av  den auktorisering som leverantören i ett tredjeland har att  exportera mänskliga vävnader, celler eller vävnadsprodukter,  och
b) alla andra beslut som den eller de behöriga myndigheterna  i det tredjeland där leverantören är etablerad fattar på  grund av bristande efterlevnad och som kan vara relevanta för  de importerade vävnadernas, cellernas eller  vävnadsprodukternas kvalitet och säkerhet.  Förordning (2017:225).
Register
7 §
Socialstyrelsen får meddela närmare föreskrifter om vilka  uppgifter sådana register som anges i 21 § lagen (2008:286)  om kvalitets- och säkerhetsnormer vid hantering av mänskliga  vävnader och celler ska innehålla i fråga om sådan verksamhet  som avses i 2 §.
Läkemedelsverket får meddela närmare föreskrifter om vilka  uppgifter sådana register som anges i 21 § lagen om  kvalitets- och säkerhetsnormer vid hantering av mänskliga  vävnader och celler ska innehålla i fråga om sådan verksamhet  som avses i 3 §. Förordning (2016:853).
8 §
Socialstyrelsen får meddela föreskrifter om att  uppgifterna i det register som anges i 21 § lagen (2008:286)  om kvalitets- och säkerhetsnormer vid hantering av mänskliga  vävnader och celler ska bevaras under längre tid än som sägs  där i fråga om sådan verksamhet som avses i 2 §.
Läkemedelsverket får meddela föreskrifter om att uppgifterna  i det register som anges i 21 § lagen om kvalitets- och  säkerhetsnormer vid hantering av mänskliga vävnader och  celler ska bevaras under längre tid än som sägs där i fråga  om sådan verksamhet som avses i 3 §. Förordning (2016:853).
9 §
Inspektionen för vård och omsorgs register enligt 23 §
lagen (2008:286) om kvalitets- och säkerhetsnormer vid hantering av mänskliga vävnader och celler ska innehålla uppgifter om
1. vävnadsinrättningens namn och adress,
2. verksamhetschefens namn och adress,
3. ändamålet med verksamheten och dess omfattning, och
4. den verksamhet eller de verksamheter som vävnadsinrättningen ska innefatta. Förordning (2013:189).
10 §
Läkemedelsverket ska till Inspektionen för vård och omsorg lämna de uppgifter som är nödvändiga för att inspektionen ska kunna föra sitt register enligt 23 § lagen
(2008:286) om kvalitets- och säkerhetsnormer vid hantering av mänskliga vävnader och celler.
Läkemedelsverket och Socialstyrelsen får ha direktåtkomst till Inspektionen för vård och omsorgs register.
Förordning (2013:189).
10 a §
Inspektionen för vård och omsorg ska till Europeiska  kommissionen lämna och uppdatera uppgifter till den  EU-förteckning över vävnadsinrättningar som avses i artikel 
10 c i kommissionens direktiv 2006/86/EG, i lydelsen enligt  kommissionens direktiv (EU) 2015/565. Vilka uppgifter som ska  lämnas anges i avsnitt A i bilagan till denna förordning.
Uppgifterna ska lämnas senast tio arbetsdagar efter det att  den behöriga myndigheten har lämnat skriftligt godkännande om  väsentlig förändring respektive beslut om tillstånd att  bedriva verksamhet vid en vävnadsinrättning.
Förordning (2016:1127).
Årsrapporter
10 b §
Verksamhetschefen vid en vävnadsinrättning ska till  tillståndsmyndigheten senast den 15 februari varje år lämna  in en årsrapport för den verksamhet som bedrivits vid  vävnadsinrättningen det föregående verksamhetsåret och en  rapport om anmälda misstänkta eller konstaterade allvarliga  avvikande händelser och allvarliga biverkningar.
Rapporten om den verksamhet som vävnadsinrättningen bedrivit  ska göras allmänt tillgänglig av tillståndsmyndigheten.
Förordning (2017:225).
Avgifter
11 §
Den som ansöker om tillstånd att bedriva en vävnadsinrättning enligt 9 § lagen (2008:286) om kvalitets-
och säkerhetsnormer vid hantering av mänskliga vävnader och celler ska betala ansökningsavgift med 2 000 kr. Årsavgift för sådant tillstånd tas ut av tillståndsmyndigheten med 18 000 kr.
Inspektionen för vård och omsorg får meddela ytterligare föreskrifter om avgifter som inte rör avgifternas storlek i fråga om sådan verksamhet som avses i 2 §.
Läkemedelsverket får meddela ytterligare föreskrifter om avgifter som inte rör avgifternas storlek i fråga om sådan verksamhet som avses i 3 §. Förordning (2013:189).
Ytterligare föreskrifter
12 §
Socialstyrelsen får meddela ytterligare föreskrifter om vävnadsinrättningar och hanteringen av mänskliga vävnader och celler som behövs till skydd för liv och hälsa i fråga om sådan verksamhet som avses i 2 §.
Läkemedelsverket får meddela ytterligare föreskrifter om vävnadsinrättningar och hanteringen av mänskliga vävnader och celler som behövs till skydd för liv och hälsa för sådan verksamhet som avses i 3 §. Förordning (2013:189).
13 §
Inspektionen för vård och omsorg får meddela ytterligare  föreskrifter om verkställigheten av lagen (2008:286) om  kvalitets- och säkerhetsnormer vid hantering av mänskliga  vävnader och celler och denna förordning i frågor som rör  sådan verksamhet som avses i 2 §.
Läkemedelsverket får meddela ytterligare föreskrifter om  verkställigheten av lagen om kvalitets- och säkerhetsnormer  vid hantering av mänskliga vävnader och celler och denna  förordning i frågor som rör sådan verksamhet som avses i 
3 §. Förordning (2016:1127).
Övergångsbestämmelser
2016:1127
1. Denna förordning träder i kraft den 29 april 2017.
2. Vävnader och celler som redan förvaras den 29 oktober 2016  undantas från kraven avseende den enhetliga europeiska koden,  förutsatt att vävnaderna och cellerna är frisläppta för  användning och spridning i unionen senast fem år efter det  datumet och på villkor att fullständig spårbarhet säkerställs  på andra sätt.
2017:225
Denna förordning träder i kraft den 1 maj 2017 i fråga om 
10 b §, den 30 april 2017 i fråga om bilagan och i övrigt  den 29 april 2017. Förordning (2017:287).
Bilaga
Avsnitt A
Information om vävnadsinrättningen
1. Vävnadsinrättningens namn.
2. Vävnadsinrättningens nationella eller internationella kod.
3. Namn på den organisation där vävnadsinrättningen finns (i  förekommande fall).
4. Vävnadsinrättningens adress.
5. Kontaktuppgifter: funktionell e-postadress, telefon och  fax.
Uppgifter om vävnadsinrättningens tillstånd att bedriva  verksamhet
1. Namn på myndighet som beviljat tillstånd.
2. Namn på myndigheter som ansvarar för underhållet av  EU-förteckningen över vävnadsinrättningar.
3. Namn på innehavaren av tillståndet (i förekommande fall).
4. Vävnader och celler för vilka tillståndet beviljats.
5. Den faktiskt utövade verksamhet för vilken tillståndet  beviljats.
6. Status för tillståndet (godkänt, upphävt, återkallat,  delvis eller helt, frivilligt upphörande av verksamheten).
7. Uppgifter om eventuella villkor eller undantag gällande  tillståndet (i tillämpliga fall).
Avsnitt B
Dokumentation om vävnadsinrättning som importerar
1. En arbetsbeskrivning för den ansvariga personen och  uppgifter om hans eller hennes kvalifikationer och utbildning  enligt direktiv 2004/23/EG.
2. En kopia av primärförpackningens märkning,  ytterförpackningens märkning, ytterförpackningen och  transportbehållaren.
3. En förteckning över relevanta och aktuella versioner av  standardrutiner för inrättningens importverksamhet, inklusive  standardrutiner för användning av den enhetliga europeiska  koden, mottagande och förvaring av de importerade vävnaderna  och cellerna vid den importerande vävnadsinrättningen,  hantering av komplikationer och biverkningar, hantering av  återkallanden samt spårbarhet från givare till mottagare.
Dokumentation om leverantör i tredjeland
1. En detaljerad beskrivning av de kriterier som används för  identifiering och utvärdering av givare, den information som  lämnas till givaren eller givarens familj, hur samtycke  erhålls från givaren eller givarens familj och om donationen  var frivillig och obetald eller inte.
2. Detaljerad information om det eller de centrum för  kontroll som används av leverantörerna i tredjeland och de  kontroller som genomförs av dessa centrum.
3. Detaljerad information om de metoder som används vid  bearbetning av vävnader och celler, inklusive uppgifter om  valideringen av den kritiska bearbetningsmetoden.
4. En detaljerad beskrivning av de anläggningar, den kritiska  utrustning, de kritiska material och de kriterier som används  för kvalitetskontroll och kontroll av miljön för varje  verksamhet som leverantören i tredjeland bedriver.
5. Detaljerad information om villkoren för  tredjelandsleverantörens eller leverantörernas frisläppande  av vävnader och celler.
6. Uppgifter om eventuella underleverantörer till  leverantörer i tredjeland, bl.a. namn, plats och verksamhet.
7. En sammanfattning av den senaste inspektion av  leverantören i tredjeland som gjorts av behörig myndighet i  det tredjelandet, inklusive inspektionsdatum, typ av  inspektion och viktigaste slutsatser.
8. En sammanfattning av den senaste revision av leverantören  i tredjeland som gjorts av den importerande  vävnadsinrättningen eller för dennas räkning.
9. Relevant nationell eller internationell ackreditering.
Förordning (2017:225).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.