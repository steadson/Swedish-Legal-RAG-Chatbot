Title: Lag (1992:1300) om krigsmateriel
SFS Number: Svensk författningssamling 1992:1300
URL: https://www.riksdagen.se/sv/dokument-och-lagar/dokument/svensk-forfattningssamling/lag-19921300-om-krigsmateriel_sfs-1992-1300/
Source Link: http://rkrattsbaser.gov.se/sfst?bet=1992:1300
Amendment Register Link: http://rkrattsbaser.gov.se/sfsr?bet=1992:1300
Ministry/Authority: Utrikesdepartementet
Issued: 1992-12-10
Metadata: {"Utfärdad": "1992-12-10", "Ändrad": "t.o.m. SFS 2024:819"}

==================================================

Lag (1992:1300) om krigsmateriel
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1992:1300
Departement/myndighet
:   
Utrikesdepartementet
Utfärdad
:   
1992-12-10
Omtryck
:   
SFS 1997:689
Ändrad
:   
t.o.m. SFS 2024:819
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag gäller dels materiel som är utformad för  militärt bruk och som enligt regeringens föreskrifter utgör  krigsmateriel, dels tekniskt stöd avseende krigsmateriel som  enligt regeringens föreskrifter utgör tekniskt bistånd.
Tillstånd enligt denna lag får lämnas endast om det finns  säkerhets- eller försvarspolitiska skäl för det och det inte  strider mot Sveriges internationella förpliktelser eller  Sveriges utrikespolitik i övrigt.
Lag (2018:135)
.
1 a §
Inspektionen för strategiska produkter prövar frågor om tillstånd, förbud, undantag i enskilda fall och certifiering enligt denna lag.
Inspektionen ska med eget yttrande lämna över ett ärende till regeringens prövning, om ärendet har principiell betydelse eller annars är av särskild vikt. Det gäller dock inte ärenden om certifiering.
Regeringen får meddela ytterligare föreskrifter om överlämnande av ärenden till regeringen.
Lag (2011:849)
.
1 b §
I 2 a kap. vapenlagen (1996:67) finns bestämmelser om märkning av vapen och vapendelar vid tillverkning och införsel samt om märkning av förpackning med ammunition vid tillverkning.
Lag (2011:469)
.
Definitioner
2 §
I denna lag förstås med
certifiering: en certifiering som ger en mottagare av krigsmateriel eller av tekniskt bistånd här i landet rätt att ta emot krigsmateriel eller tekniskt bistånd, som överförs till Sverige från ett land inom Europeiska ekonomiska samarbetsområdet (EES) enligt ett generellt överföringstillstånd, vilket har offentliggjorts av ett EES-
land,
generellt tillstånd: ett tillstånd enligt 6 § första stycket som direkt ger en leverantör här i landet rätt att till en eller flera kategorier av mottagare i ett annat land föra ut sådan krigsmateriel eller lämna sådant tekniskt bistånd som specificeras i tillståndet,
generellt överföringstillstånd: ett tillstånd som har utfärdats av en nationell myndighet i ett annat EES-land än Sverige, vilket direkt ger en leverantör i det landet rätt att till en eller flera kategorier av mottagare i ett annat EES-land överföra sådan krigsmateriel eller sådant tekniskt bistånd som specificeras i tillståndet,
globalt tillstånd: ett tillstånd enligt 6 § första stycket som ger en enskild leverantör rätt att till en eller flera mottagare eller kategorier av mottagare i ett eller flera andra länder föra ut sådan krigsmateriel eller lämna sådant tekniskt bistånd som specificeras i tillståndet,
individuellt tillstånd: ett tillstånd enligt 6 § första stycket som ger en enskild leverantör rätt att föra ut krigsmateriel eller lämna tekniskt bistånd som avser en angiven kvantitet specificerad krigsmateriel som ska vidarebefordras i en eller flera transporter till en mottagare i ett annat land,
tillhandahållande: försäljning, upplåtelse, utbjudande mot vederlag, lån, gåva eller förmedling,
tillverkning: framställning av sådan materiel eller delar därav som utgör krigsmateriel,
tillverkningsrätt: varje rätt att tillverka krigsmateriel,
transitering: transport av krigsmateriel eller tekniskt bistånd genom ett eller flera EES-länder utöver ursprungslandet och det mottagande landet,
överföring inom EES: en förflyttning eller annan rörelse av krigsmateriel eller tekniskt bistånd från en leverantör i ett EES-land till en mottagare i ett annat EES-land,
överföringstillstånd: ett tillstånd som kan vara generellt, globalt eller individuellt och som har utfärdats av en nationell myndighet i ett annat EES-land än Sverige, vilket ger en leverantör i det landet rätt att till en mottagare i ett annat EES-land överföra krigsmateriel eller tekniskt bistånd.
Lag (2011:849)
.
Tillverkning
3 §
Krigsmateriel får inte tillverkas här i landet utan  tillstånd.
Regeringen får meddela föreskrifter om undantag från detta  tillståndskrav för
1. ändring eller ombyggnad av skjutvapen i de fall som avses  i 4 kap. 1 § vapenlagen (1996:67),
2. tillverkning av enstaka skjutvapen och av ammunition för  tillverkarens eget bruk,
3. årlig tillverkning för medicinska eller farmaceutiska  ändamål eller för forskningsändamål av högst 100 gram kemiska  produkter som klassificeras som krigsmateriel.
Lag (2018:135)
.
Tillhandahållande
4 §
Verksamhet som avser tillhandahållande av krigsmateriel,  uppfinningar rörande krigsmateriel och metoder för  framställning av sådan materiel samt verksamhet som avser  tillhandahållande av tekniskt bistånd till någon i utlandet  får inte bedrivas här i landet utan tillstånd.
Svenska myndigheter, svenska företag samt den som är bosatt  eller stadigvarande vistas här får inte heller utom landet  bedriva sådan verksamhet utan tillstånd.
Regeringen får meddela föreskrifter om undantag från  tillståndskravet enligt första och andra styckena i fråga om  sådan handel med skjutvapen eller yrkesmässig förmedling av  skjutvapen eller ammunition som regleras i vapenlagen 
(1996:67) eller sådan hantering av ammunition eller annan  explosiv vara som regleras i lagen (2010:1011) om brandfarliga  och explosiva varor.
Lag (2023:371)
.
5 §
Svenska myndigheter, svenska företag samt den som är bosatt eller stadigvarande vistas här får inte utan tillstånd i det enskilda fallet till någon i utlandet tillhandahålla krigsmateriel som finns i utlandet eller uppfinning rörande krigsmateriel eller metod för framställning av sådan materiel.
Lag (1995:1659)
.
Utförsel och lämnande av tekniskt bistånd
6 §
Krigsmateriel får inte föras ut ur landet och tekniskt  bistånd får inte lämnas till någon utanför landet utan  tillstånd, om inte annat följer av denna lag eller annan  författning. I fråga om programvara och tekniskt bistånd  likställs med utförsel en överföring till utlandet genom  telekommunikation eller på annat liknande sätt.
Regeringen får meddela föreskrifter om undantag från kravet på  tillstånd enligt första stycket, när det gäller utförsel av  krigsmateriel ur landet eller lämnande av tekniskt bistånd  utanför landet till ett annat land inom EES eller Amerikas  förenta stater
1. om det är fråga om transitering,
2. om den som för ut krigsmaterielen ur landet eller lämnar  det tekniska biståndet utanför landet eller mottagaren är en  del av ett statligt organ eller en del av försvarsmakten,
3. om det är fråga om leveranser som Europeiska unionen, Nato,  Internationella atomenergiorganet (IAEA) eller andra  mellanstatliga organisationer gör i syfte att fullgöra sina  uppdrag,
4. om utförseln eller lämnandet är nödvändigt för att  genomföra ett samverkande program för krigsmateriel och  tekniskt bistånd mellan EES-länder,
5. om utförseln eller lämnandet är kopplat till humanitär  hjälp vid en katastrof eller som gåva i en nödsituation, och
6. om utförseln eller lämnandet är nödvändigt för eller efter  reparation, underhåll, utställning eller demonstration.
Regeringen eller den myndighet som regeringen bestämmer får  meddela föreskrifter om utförsel av
1. skjutvapen och tillhörande ammunition för enskild persons  räkning samt skjutvapen och därtill hörande ammunition för  användning vid jakt, tävling eller övning utom riket,
2. skjutvapen för reparation, översyn eller annan liknande  åtgärd,
3. skjutvapen som förts in i landet för åtgärd som avses i 2,  och
4. sådana jakt- och tävlingsskjutvapen och tillhörande  ammunition som har förts in i landet i enlighet med  bestämmelserna i 2 kap. 13 § b vapenlagen (1996:67).
Lag (2024:540)
.
6 a §
Ett tillstånd enligt 6 § första stycket kan vara generellt, globalt eller individuellt.
Regeringen eller den myndighet som regeringen bestämmer får meddela föreskrifter om sådana tillstånd.
Lag (2011:849)
.
6 b §
Ett generellt tillstånd får inte användas vid utförsel av krigsmateriel eller vid lämnande av tekniskt bistånd till ett land utanför EES.
Lag (2011:849)
.
Avtal om tillverkningsrätt m.m.
7 §
Svenska myndigheter, svenska företag samt den som är bosatt eller stadigvarande vistas här får inte här i landet eller utom landet utan tillstånd ingå avtal som innebär upplåtelse eller överlåtelse av tillverkningsrätt till någon i utlandet.
Lag (2011:849)
.
8 §
Svenska myndigheter, svenska företag samt den som är bosatt eller stadigvarande vistas här får inte här i landet eller utom landet utan tillstånd ingå avtal med någon utom landet om att gemensamt med denne eller för hans räkning tillhandahålla tekniskt bistånd till någon i utlandet, utveckla krigsmateriel eller metod för framställning av sådan materiel eller om att gemensamt tillverka krigsmateriel.
Lag (2011:849)
.
Ändring av avtal m.m.
9 §
Avtal om tillägg till eller ändring av avtal av det slag som kräver tillstånd enligt 7 eller 8 § får inte ingås utan tillstånd, om tillägget eller ändringen avser
1. den materiel eller det tekniska bistånd som omfattas av avtalet,
2. vidareupplåtelse eller vidareöverlåtelse av rätt enligt avtalet,
3. rätt att tillhandahålla krigsmateriel eller tekniskt bistånd till mottagare som inte angivits tidigare,
4. förlängning av avtalets giltighetstid, eller
5. bestämmelser om sekretess.
Lag (2011:849)
.
Militärt inriktad utbildning
10 §
Militärt inriktad utbildning av personer som inte är  svenska medborgare får inte bedrivas här i landet utan  tillstånd.
Svenska myndigheter, svenska företag samt den som är bosatt  eller stadigvarande vistas här får inte heller utom landet  yrkesmässigt bedriva sådan utbildning utan tillstånd.
Om inte annat följer av 4 § behövs inte tillstånd för  utbildning som anordnas av statliga myndigheter som inte är  affärsverk eller som anordnas i samband med försäljning av  krigsmateriel eller för de anställda i sådana företag som har  tillstånd att tillverka krigsmateriel.
Lag (2018:135)
.
Certifiering
10 a §
En mottagare av krigsmateriel eller tekniskt bistånd här i landet får efter ansökan certifieras.
Regeringen får meddela föreskrifter om
1. vilka villkor som en certifiering får förenas med, och
2. vilken giltighetstid som ska gälla vid en certifiering.
Lag (2011:849)
.
10 b §
En certifiering får beviljas om sökanden anses tillförlitlig. Vid bedömningen av tillförlitligheten ska Inspektionen för strategiska produkter särskilt beakta sökandens förmåga att följa villkor i ett överföringstillstånd som innebär begränsningar av export av krigsmateriel eller av tekniskt bistånd till ett land utanför EES.
Regeringen får meddela föreskrifter om kriterier för bedömning av tillförlitligheten vid prövning av certifiering.
Lag (2011:849)
.
10 c §
Ett certifikat ska godtas i Sverige om det har utfärdats i ett annat land inom EES i enlighet med Europaparlamentets och rådets direktiv 2009/43/EG av den 6 maj 2009 om förenkling av villkoren för överföring av försvarsrelaterade produkter inom gemenskapen.
Lag (2011:849)
.
Marknadsföring m.m.
11 §
Den som har tillstånd enligt 3 eller 4 § ska, enligt de  föreskrifter som regeringen meddelar, lämna redovisning till  Inspektionen för strategiska produkter
1. om den marknadsföring av krigsmateriel eller tekniskt  bistånd som bedrivs i utlandet,
2. om åtgärder som syftar till avtal som är  tillståndspliktigt enligt 7 eller 8 §.
Regeringen får meddela närmare föreskrifter om  redovisningsskyldighet och om undantag från denna.  Inspektionen för strategiska produkter får i det enskilda  fallet medge undantag från sådan redovisningsskyldighet.
Lag (2018:135)
.
Anbudsgivning m.m.
12 §
Den som har tillstånd enligt 3 eller 4 § ska underrätta  Inspektionen för strategiska produkter innan anbud lämnas  eller, där anbudsförfarande inte förekommer, innan avtal  ingås om
1. tillhandahållande av krigsmateriel eller tekniskt bistånd  till någon i utlandet,
2. upplåtelse eller överlåtelse av tillverkningsrätt som  avses i 7 §, eller
3. tillverkning, tillhandahållande av tekniskt bistånd eller  utveckling av krigsmateriel eller metod för framställning av  krigsmateriel som avses i 8 §.
Regeringen får meddela närmare föreskrifter om senaste  tidpunkt för underrättelse och om undantag från  underrättelseskyldigheten. Inspektionen för strategiska  produkter får i enskilda fall medge undantag från  underrättelseskyldighet.
Inspektionen får i det enskilda fallet förbjuda att sådant  anbud lämnas eller avtal ingås som avses i första stycket.
Lag (2018:135)
.
Villkor m.m.
13 §
Tillstånd enligt 3 eller 4 § för ett svenskt aktiebolag får förenas med villkor om att endast en viss andel av aktierna, direkt eller indirekt, får ägas av utländska rättssubjekt. Ett tillstånd får också förenas med villkor om att styrelseledamöter och suppleanter för dem samt verkställande direktör i bolaget skall vara svenska medborgare och bosatta i Sverige.
Tillstånd enligt 3 eller 4 § får även för handelsbolag förenas med villkor avseende ägandet.
14 §
Tillstånd enligt 3-6 och 7-10 §§ får förenas med andra villkor än som avses i 13 § samt med kontroll- och ordningsbestämmelser.
Lag (2011:849)
.
14 a §
Om en mottagare i ett annat EES-land av komponenter till krigsmateriel eller tekniskt bistånd lämnat en försäkran om användning till Inspektionen för strategiska produkter får tillståndet till utförsel av komponenterna inte förenas med villkor om exportrestriktioner, om inte annat följer av tredje stycket.
I en försäkran om användning enligt första stycket ska mottagaren intyga att komponenterna ingår eller ska ingå i dennes egen krigsmateriel eller eget tekniska bistånd och därför inte i sig kan överföras inom EES eller exporteras utanför EES i ett senare skede, utom när det gäller reparation eller underhåll.
Om en överföring inom EES är känslig, får dock inspektionen eller regeringen förena ett tillstånd enligt 6 § första stycket med villkor som avses i första stycket.
Lag (2011:849)
.
14 b §
Regeringen får meddela föreskrifter om att ett generellt tillstånd får förenas med villkor om registrering hos Inspektionen för strategiska produkter före den första användningen av tillståndet.
Lag (2011:849)
.
15 §
Tillstånd enligt 3 och 4 §§ får meddelas för viss tid eller tills vidare.
Uppgiftsskyldighet om villkor
15 a §
Den som har tillstånd enligt 6 § första stycket till utförsel av krigsmateriel eller lämnande av tekniskt bistånd till en viss mottagare i ett annat land inom EES, ska lämna uppgift till den mottagaren om de villkor om slutanvändning, utförsel och lämnande utanför EES av krigsmaterielen eller det tekniska biståndet som gäller för tillståndet.
Regeringen får meddela föreskrifter om uppgiftsskyldigheten.
Lag (2011:849)
.
Återkallelse m.m.
16 §
Tillstånd enligt någon av bestämmelserna i 3-6 och 7-10 §§
eller certifiering enligt 10 a § får återkallas slutligt eller för viss tid, om tillståndshavaren eller den certifierade har åsidosatt en föreskrift i denna lag eller en föreskrift, ett villkor eller en bestämmelse som har meddelats med stöd av lagen eller om det finns andra särskilda skäl till återkallelse. Under samma förutsättningar får Inspektionen för strategiska produkter eller regeringen besluta att den som för ut krigsmateriel ur landet eller lämnar tekniskt bistånd utanför landet slutligt eller för viss tid inte får utnyttja ett generellt tillstånd.
En återkallelse får inte avse tillstånd till avtal enligt någon av 7-9 §§ som redan ingåtts.
En återkallelse eller ett beslut att inte få utnyttja ett generellt tillstånd gäller med omedelbar verkan, om inte något annat beslutas.
Lag (2011:849)
.
16 a §
Om Inspektionen för strategiska produkter anser att det finns en allvarlig risk för att en mottagare som har certifierats i ett annat land inom EES inte kommer att iaktta villkoren för ett generellt tillstånd eller att den allmänna ordningen, den allmänna säkerheten eller Sveriges väsentliga säkerhetsintressen kan påverkas, ska det andra landet underrättas och en utvärdering av situationen begäras.
Om det efter en sådan utvärdering fortfarande finns tvivel, får inspektionen besluta att utförsel av krigsmateriel ur landet eller lämnande av tekniskt bistånd utanför landet till ett annat land inom EES enligt ett generellt tillstånd tills vidare inte får ske till en viss certifierad mottagare.
Om inspektionen har meddelat ett sådant beslut, ska övriga länder inom EES och Europeiska kommissionen underrättas om beslutet och om skälen för detta.
Beslutet ska upphävas när det inte längre behövs.
Lag (2011:849)
.
Uppgiftsskyldighet om ägande i utländska rättssubjekt
17 §
Den som har tillstånd enligt 3 eller 4 § ska, enligt de  föreskrifter som regeringen meddelar, lämna uppgifter till  Inspektionen för strategiska produkter om ägande i utländska  rättssubjekt som bedriver utveckling, tillverkning,  marknadsföring eller försäljning av krigsmateriel eller som  tillhandahåller tekniskt bistånd.
Lag (2018:135)
.
Tillsyn, registrering samt uppgifts- och  underrättelseskyldighet
18 §
Den som har tillstånd enligt 3 eller 4 § skall stå under tillsyn av Inspektionen för strategiska produkter. Regeringen får meddela föreskrifter om tillsynen.
Lag (1995:1659)
.
18 a §
Inspektionen för strategiska produkter ska med hjälp av  auto-matiserad behandling föra ett register över dels dem som  har meddelats tillstånd enligt 3 § att tillverka sport- eller  jaktvapen eller ammunition till sådana vapen, dels fysiska  personer som har ett betydande inflytande över en juridisk  person som har meddelats ett sådant tillstånd.
Lag (2023:371)
.
18 b §
Registret enligt 18 a § ska ha till ändamål att
1. underlätta handläggningen av frågor om tillstånd enligt  denna lag, och
2. ge information om sådana uppgifter som behövs för att  förebygga, förhindra eller upptäcka brottslig verksamhet eller  för att utreda eller lagföra brott med anknytning till  krigsmateriel.
Lag (2023:371)
.
18 c §
Bestämmelserna i 18 a och 18 b §§ kompletterar  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter
och om det fria flödet av sådana uppgifter och om upphävande  av direktiv 95/46/EG (allmän dataskyddsförordning).
Vid behandling av personuppgifter enligt 18 a och 18 b §§  gäller lagen (2018:218) med kompletterande bestämmelser till  EU:s dataskyddsförordning och föreskrifter som har meddelats i  anslutning till den lagen, om inte något annat följer av denna  lag eller föreskrifter som har meddelats i anslutning till  lagen.
Lag (2023:371)
.
19 §
Den som har tillstånd enligt 3 eller 4 § ska, enligt de närmare föreskrifter som regeringen meddelar, till Inspektionen för strategiska produkter lämna deklaration på heder och samvete rörande den verksamhet för vilken tillstånd har meddelats.
Regeringen får meddela föreskrifter om undantag från skyldigheten att lämna deklaration.
Regeringen får meddela föreskrifter om att
1. den som har tillstånd enligt 6 § ska lämna uppgifter om krigsmateriel som förts ut ur landet och tekniskt bistånd som lämnats utanför landet,
2. den som har tillstånd enligt 7 eller 8 § ska lämna uppgifter om ingångna avtal.
Lag (2011:849)
.
20 §
Den som har tillstånd enligt 3 eller 4 § eller den som är certifierad enligt 10 a § ska på begäran av Inspektionen för strategiska produkter lämna de upplysningar och handlingar som behövs för kontrollen samt lämna inspektionen tillträde till de lokaler där verksamheten bedrivs. Inspektionen har rätt att anlita biträde från andra statliga myndigheter i sin tillsyn.
Lag (2011:849)
.
20 a §
Den som har tillstånd enligt 6 § första stycket till utförsel av krigsmateriel eller lämnande av tekniskt bistånd till ett annat land inom EES ska föra detaljerade och fullständiga register över sina överföringar inom EES.
Ett register som avses i första stycket ska omfatta kommersiella dokument som innehåller uppgifter
1. om vilken krigsmateriel som överförts eller vilket tekniskt bistånd som lämnats inom EES, med angivande av dess referens i den förteckning över krigsmateriel och tekniskt bistånd som har föreskrivits med stöd av 1 § första stycket,
2. om mängden och värdet av den krigsmateriel som överförts eller det tekniska bistånd som lämnats inom EES,
3. om tidpunkten för överföringen av krigsmaterielen eller lämnandet av det tekniska biståndet inom EES,
4. om namn och adress på den som överfört krigsmaterielen eller lämnat det tekniska biståndet inom EES och på mottagaren av materielen eller biståndet,
5. om slutanvändning och slutanvändare av den krigsmateriel som överförts eller det tekniska bistånd som lämnats inom EES, om det är känt, och
6. om bevis för att information om ett villkor om begränsning i ett tillstånd när det gäller utförsel av krigsmateriel eller lämnande av tekniskt bistånd utanför EES har getts till mottagaren av den krigsmateriel som överförts eller av det tekniska bistånd som lämnats.
Handlingar och uppgifter som avses i andra stycket ska bevaras fram till och med det sjunde året efter utgången av det kalenderår då räkenskapsåret avslutades eller den längre tid som för vissa uppgifter eller handlingar kan vara föreskriven i lag eller annan författning. Uppgifterna ska bevaras i Sverige, i ordnat skick och på ett betryggande och överskådligt sätt.
Lag (2011:849)
.
20 b §
Den som för första gången avser att använda ett  generellt tillstånd ska underrätta Inspektionen för  strategiska produkter om det.
Regeringen kan med stöd av 8 kap. 7 § regeringsformen meddela  närmare föreskrifter om underrättelseskyldigheten.
Lag (2018:135)
.
20 c §
Den som ansöker om tillstånd till utförsel av krigsmateriel eller lämnande av tekniskt bistånd till ett land utanför EES enligt 6 § första stycket ska, när det gäller sådan materiel eller sådant bistånd som denne har mottagit från ett annat land inom EES med stöd av ett överföringstillstånd, lämna uppgift till Inspektionen för strategiska produkter om att han eller hon har iakttagit de villkor i överföringstillståndet som innebär begränsningar när det gäller export av krigsmateriel eller av tekniskt bistånd till ett land utanför EES.
Lag (2011:849)
.
21 §
Den som har tillstånd enligt denna lag är skyldig att vid ändring i förhållanden som tagits upp i tillståndsansökan anmäla detta till Inspektionen för strategiska produkter i enlighet med de föreskrifter som regeringen meddelar.
Om tillståndet avser tillverkning av kemiska produkter, skall tillståndshavaren till inspektionen i enlighet med de föreskrifter som regeringen meddelar anmäla ändringar i verksamheten som planeras för pågående kalenderår.
Lag
(1995:1660)
.
22 §
Inspektionen för strategiska produkter får ta ut en avgift för tillsyn eller tillståndsprövning enligt denna lag.
Regeringen eller den myndighet som regeringen bestämmer får meddela föreskrifter om sådana avgifter.
Lag (2008:885)
.
Revisorskontroll
23 §
Om en revisor i sin granskningsverksamhet har anmärkt på ett företags efterlevnad av bestämmelserna enligt denna lag och anmärkningen har framförts i en sådan revisionsberättelse som sägs i 9 kap. 5 § aktiebolagslagen (2005:551) eller 6 §
revisionslagen (1999:1079), skall han genast sända in en kopia av revisionsberättelsen till Inspektionen för strategiska produkter. En revisor vid en svensk statlig myndighet har motsvarande skyldighet.
Lag (2005:915)
.
Ansvarsbestämmelser m.m.
24 §
Bestämmelser om olovlig utförsel och försök därtill finns i lagen (2000:1225) om straff för smuggling.
Lag (2000:1248)
.
25 §
Till böter eller fängelse i högst två år döms den som uppsåtligen
1. bryter mot någon av 3-5 §§, 6 § när det gäller krav på tillstånd för lämnande av tekniskt bistånd eller 7-10 §§ eller mot förbud som har meddelats med stöd av 12 §, eller
2. genom vilseledande förmår Inspektionen för strategiska produkter eller regeringen att lämna tillstånd enligt någon av 3-5 §§, 6 § när det gäller krav på tillstånd för lämnande av tekniskt bistånd eller 7-10 §§ och därigenom föranleder att avtal fullföljs, att tekniskt bistånd lämnas till någon utanför landet eller att tillhandahållande kommer till stånd.
Om gärningen har begåtts av oaktsamhet, döms till böter eller fängelse i högst sex månader.
I ringa fall ska inte dömas till ansvar.
Lag (2011:849)
.
26 §
Om brott enligt 25 § har begåtts uppsåtligen och det är att bedöma som grovt skall dömas till fängelse i lägst sex månader och högst fyra år.
Vid bedömande om brottet är grovt skall särskilt beaktas om brottet avsett betydande värde, om brottet varit av stor omfattning eller varaktighet eller om gärningen annars varit av särskilt allvarlig art.
27 §
Till böter eller fängelse i högst sex månader döms den  som uppsåtligen eller av oaktsamhet
1. underlåter att göra en sådan anmälan som avses i 21 §,
2. i annat fall än som avses i 25 eller 26 § lämnar en  oriktig uppgift i ansökan om tillstånd eller i annan handling  som är av betydelse för prövningen av ett ärende enligt denna  lag eller som är av betydelse ur kontrollsynpunkt och som  annars ges in till tillsynsmyndigheten,
3. åsidosätter ett villkor i ett tillstånd som har meddelats  med stöd av denna lag,
4. bryter mot 20 a §,
5. bryter mot ett skriftligt åtagande som har getts in till  Inspektionen för strategiska produkter enligt en föreskrift  som har meddelats med stöd av 10 b § andra stycket.
I ringa fall ska inte dömas till ansvar.
Lag (2018:135)
.
27 a §
Till böter döms den som, i annat fall än som avses i 
31 § första stycket, uppsåtligen eller av oaktsamhet bryter  mot en kontroll- eller ordningsbestämmelse som har meddelats  med stöd av denna lag.
I ringa fall ska det inte dömas till ansvar.
Lag (2018:135)
.
28 §
Till ansvar enligt denna lag skall inte dömas, om gärningen är belagd med straff i brottsbalken.
29 §
Har upphävts genom
lag (2024:819)
.
30 §
Allmänt åtal för brott mot 3 eller 4 § får väckas endast efter medgivande av tillsynsmyndigheten.
31 §
En sanktionsavgift ska tas ut av den som inte fullgör  sin skyldighet att
1. lämna underrättelse enligt 12 eller 20 b §,
2. lämna uppgifter enligt 15 a, 17 eller 20 c §,
3. lämna redovisning enligt 11 §, eller
4. lämna deklaration enligt 19 §.
Avgiften ska tillfalla staten.
Lag (2018:135)
.
32 §
Den avgiftsskyldige får helt eller delvis befrias från  sanktionsavgift om det är oskäligt att ta ut avgiften med  fullt belopp. Vid denna bedömning ska det särskilt beaktas
1. om överträdelsen berott på en omständighet som den  avgiftsskyldige varken förutsåg eller borde ha förutsett  eller inte kunnat påverka,
2. vad den avgiftsskyldige har gjort för att undvika  överträdelsen, eller
3. om avgiften inte står i rimlig proportion till  överträdelsen.
Lag (2018:135)
.
33 §
Regeringen får meddela ytterligare föreskrifter om  sådana sanktionsavgifter som ska tas ut enligt 31 §.
Av föreskrifterna ska det framgå hur sanktionsavgiften ska  beräknas, så att avgiftens storlek kan fastställas med direkt  ledning av den angivna beräkningsgrunden. Avgiften ska vara  lägst 3 000 kronor och högst 200 000 kronor.
Lag (2018:135)
.
34 §
Inspektionen för strategiska produkter beslutar om  sanktionsavgift enligt denna lag.
Innan myndigheten beslutar om en avgift ska den som avgiften  gäller ges tillfälle att yttra sig.
Lag (2018:135)
.
35 §
En sanktionsavgift får tas ut endast om den som avgiften  gäller har fått tillfälle att yttra sig inom två år från det  att förutsättningarna enligt 31 § att besluta om avgift har  inträffat.
Lag (2018:135)
.
36 §
Om sanktionsavgift inte betalas när beslutet om avgift  fått laga kraft, ska Inspektionen för strategiska produkter  lämna den obetalda avgiften för indrivning. Bestämmelser om  indrivning finns i lagen (1993:891) om indrivning av statliga  fordringar m.m. Vid indrivning får verkställighet ske enligt  utsökningsbalken.
Lag (2018:135)
.
37 §
En sanktionsavgift faller bort i den utsträckning som  verkställighet inte har skett inom fem år från det att  beslutet fått laga kraft.
Lag (2018:135)
.
Överklagande
38 §
Beslut av Inspektionen för strategiska produkter får  överklagas till allmän förvaltningsdomstol när det gäller  beslut att
1. vägra certifiering vid en prövning enligt 10 a §,
2. återkalla ett tillstånd eller en certifiering enligt 16 §,
3. en leverantör inte får utnyttja ett generellt tillstånd  enligt 16 §,
4. utförsel av krigsmateriel ur landet eller lämnande av  tekniskt bistånd utanför landet till ett annat land inom EES  enligt ett generellt tillstånd tills vidare inte får ske till  en viss certifierad mottagare enligt 16 a §,
5. bestämma en avgift enligt 22 §, och
6. ta ut en sanktionsavgift enligt 31 §.
Prövningstillstånd krävs vid överklagande till  kammarrätten.
Andra förvaltningsbeslut enligt denna lag får  inte överklagas.
Lag (2018:135)
.
Övergångsbestämmelser
1997:689
Denna lag träder i kraft den 1 januari 1993, då lagen
(1983:1034) om kontroll över tillverkningen av krigsmateriel, m.m. och lagen (1988:558) om förbud mot utförsel av krigsmateriel, m.m. skall upphöra att gälla.
Tillstånd som har meddelats med stöd av äldre lag skall vid tillämpningen av den nya lagen anses som meddelat enligt denna.
Beträffande tillstånd att tillverka krigsmateriel som har meddelats svenskt aktiebolag eller handelsbolag före den 1 januari 1993 får Inspektionen för strategiska produkter bestämma att tidigare meddelade villkor avseende ägandet ändras. Beträffande tillstånd som har meddelats svenskt aktiebolag före nämnda datum får inspektionen vidare bestämma att tillståndet skall förenas med villkor om att nya styrelseledamöter och suppleanter för dem samt verkställande direktör i bolaget skall vara svenska medborgare och bosatta i Sverige. Om sådana villkor åsidosätts får tillståndet återkallas.
Bestämmelserna i 9 § skall tillämpas på avtal av det slag som avses i 7 eller 8 §, även om avtalet på grund av äldre bestämmelser inte krävt tillstånd.
Lag (1995:1659)
.
1995:1659
1. Denna lag träder i kraft den 1 februari 1996.
2. Avgifter enligt 22 § för år 1996 skall beräknas för tiden februari-december. Som villkor för att en tillverkare skall vara avgiftsskyldig gäller då att det fakturerade värdet av sålda produkter under den tiden överstiger elva tolftedelar av 2 500 000 kr.
1999:1101
Denna lag träder i kraft den 1 januari 2000 och tillämpas första gången för det räkenskapsår som inleds närmast efter den 31 december 1999.
2008:885
1. Denna lag träder i kraft den 1 januari 2009.
2. Äldre bestämmelser tillämpas fortfarande i fråga om årliga avgifter för år 2008.
2011:849
1. Denna lag träder i kraft den 30 juni 2012.
2. Tillstånd som har meddelats enligt äldre föreskrifter ska anses meddelade enligt denna lag.
3. De nya bestämmelserna i 9 § ska tillämpas även på sådana avtal om tekniskt bistånd som avses i 8 § och som har ingåtts före den 30 juni 2012.
2018:135
1. Denna lag träder i kraft den 15 april 2018.
2. För den som före ikraftträdandet har beviljats tillstånd  enligt 3 § gäller 4 § i den äldre lydelsen t.o.m. den 14  april 2021.
3. Äldre föreskrifter gäller i fråga om överträdelser av 12, 
15 a, 17, 20 b och 20 c §§ som har skett före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.