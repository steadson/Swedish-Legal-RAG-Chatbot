Title: Förordning (2017:13) om behörighetsgivande förutbildning inom yrkeshögskolan
SFS Number: Svensk författningssamling 2017:13
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201713-om-behorighetsgivande_sfs-2017-13/
Source Link: http://rkrattsbaser.gov.se/sfst?bet=2017:13
Amendment Register Link: http://rkrattsbaser.gov.se/sfsr?bet=2017:13
Ministry/Authority: Utbildningsdepartementet
Issued: 2017-01-26
Metadata: {"Utfärdad": "2017-01-26", "Ändrad": "t.o.m. SFS 2017:853"}

==================================================

Förordning (2017:13) om behörighetsgivande förutbildning inom yrkeshögskolan
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:13
Departement/myndighet
:   
Utbildningsdepartementet
Utfärdad
:   
2017-01-26
Ändrad
:   
t.o.m. SFS 2017:853
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Den som anordnar en ordinarie utbildning inom  yrkeshögskolan får ansöka om att även anordna en utbildning inom yrkeshögskolan i form av behörighetsgivande förutbildning  för den ordinarie yrkeshögskoleutbildningen. En  behörighetsgivande förutsättning inom yrkeshögskolan syftar till att ge den studerande kunskaper som motsvarar de krav  på behörighet som är uppställda för den ordinarie  yrkeshögskoleutbildningen.
Ansökan
2 §
Ansökan om att en behörighetsgivande förutbildning ska  ingå i yrkeshögskolan får göras samtidigt som ansökan om att  den ordinarie utbildningen ska ingå i yrkeshögskolan. Ansökan  om att en behörighetsgivande förutbildning ska ingå i yrkeshögskolan får även göras vid en annan tidpunkt.
Förutbildningen
3 §
Förutbildningen får erbjudas i anslutning till en ordinarie  utbildning inom yrkeshögskolan, om det finns eller kan antas  finnas brist på behöriga sökande till den ordinarie utbildningen  och det behövs kvalificerad arbetskraft med sådan kompetens  som den ordinarie utbildningen syftar till att ge. Förutbildningen ska bedrivas som heltidsstudier.
Beslut
4 §
Myndigheten för yrkeshögskolan beslutar om en  behörighetsgivande förutbildning ska ingå i yrkeshögskolan.
Tillämpning av andra författningar
5 §
När det gäller förutbildning ska lagen (2009:128) om  yrkeshögskolan tillämpas med undantag av 5 och 6 §§. Vidare  ska förordningen (2009:130) om yrkeshögskolan tillämpas med  undantag av 1 kap. 1 §, 3 § och 6 § andra och tredje styckena  samt 2 kap. 1, 2, 4-6, 7-11 och 13-16 §§ och 17 § första stycket.
När det gäller förutbildning som bedrivs som  uppdragsutbildning finns det ytterligare undantag från  förordningen om yrkeshögskolan och undantag från denna  förordning i 5 § förordningen (2009:131) om utbildning inom  yrkeshögskolan som uppdragsutbildning. Förordning (2017:853).
Utbildningsplan
6 §
För varje förutbildning ska det finnas en utbildningsplan.  Av planen ska följande framgå:
1. utbildningens benämning,
2. den ansvariga utbildningnsanordnaren och i  förekommande fall övriga utbildningsanordnare,
3. den yrkeshögskoleutbildning som utbildningen  förbereder för,
4. om undervisningen helt eller delvis bedrivs på engelska,
5. utbildningens omfattning, huvudsakliga uppläggning och  organsiation,
6. de krav på behörighet som gäller för att bli antagen till  utbildningen, och
7. de grunder som ska användas vid urval bland behöriga  sökande till utbildningen.
Betyg och utbildningsbevis
7 §
Betyg ska sättas på en genomförd förutbildning.
8 §
Som betyg ska något av uttrycken Icke godkänt, Godkänt  och Väl godkänt användas.
9 §
Den som genomgått en förutbildning och vill få sina  kunskaper dokumenterade på annat sätt än genom betyg ska  få ett utbildningsbevis. I beviset ska utbildningens innehåll och  de mål som den studerande har uppnått anges.
Utbildningsanordnaren ansvarar för att de studerande  informeras om möjligheten att få ett utbildningsbevis.
Antagning till den ordinarie utbildningen
10 §
Den som har genomgått en förutbildning med godkänt  resultat ska antas till den ordinarie utbildning inom  yrkeshögskolan som förutbildningen förbereder för.
Bemyndiganden
11 §
Myndigheten för yrkeshögskolan får meddela föreskrifter om
1. utbildningsplaner,
2. betyg och utbildningsbevis,
3. fördelning av statsbidrag och särskilda medel, och
4. verkställigheten av denna förordning.
Myndighetens föreskrifter med stöd av första stycket 3 får  avvika från vad som anges i 5 kap. 5 § förordningen 
(2009:130) om yrkeshögskolan.
Övergångsbestämmelser
2017:853
1. Denna förordning träder i kraft den 20 september 2017.
2. Bestämmelserna i den nya lydelsen tillämpas första gången  på utbildning som påbörjas efter den 31 december 2017.
3. Äldre bestämmelser gäller fortfarande för utbildning som  påbörjats före den 1 januari 2018.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.