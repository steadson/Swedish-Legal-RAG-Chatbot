Title: Arkivlag (1990:782)
SFS Number: Svensk författningssamling 1990:782
URL: https://www.riksdagen.se/sv/dokument-och-lagar/dokument/svensk-forfattningssamling/arkivlag-1990782_sfs-1990-782/
Source Link: http://rkrattsbaser.gov.se/sfst?bet=1990:782
Amendment Register Link: http://rkrattsbaser.gov.se/sfsr?bet=1990:782
Ministry/Authority: Kulturdepartementet
Issued: 1990-06-07
Metadata: {"Utfärdad": "1990-06-07", "Ändrad": "t.o.m. SFS 2019:866"}

==================================================

Arkivlag (1990:782)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1990:782
Departement/myndighet
:   
Kulturdepartementet
Utfärdad
:   
1990-06-07
Ändrad
:   
t.o.m. SFS 2019:866
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
I denna lag ges bestämmelser om myndigheternas och vissa  andra organs arkiv samt om arkivmyndigheterna.
Bestämmelserna i 3-6 och 10 §§ ska tillämpas också på  statliga och kommunala beslutande församlingar.
Bestämmelserna i 3-6 samt 9 och 10 §§ ska tillämpas också  på
1. sådana enskilda organ hos vilka allmänna handlingar  förvaras med stöd av lagen (2015:602) om överlämnande av  allmänna handlingar för förvaring, och
2. Svenska kyrkan och dess organisatoriska delar vid  förvaring av allmänna handlingar med stöd av lagen (1999:288)  om överlämnande av allmänna handlingar till Svenska kyrkan  eller någon av dess organisatoriska delar för förvaring,  m.m.
Lag (2015:604)
.
2 §
Det som enligt denna lag gäller för statliga myndigheters arkiv ska gälla även för arkiv hos sådana organ som avses i 2 kap. 4 §  första meningen offentlighets- och sekretesslagen
(2009:400) till den del arkivet härrör från den verksamhet som avses i bilagan till offentlighets- och sekretesslagen.
Lag (2009:445)
.
2 a §
Det som enligt denna lag gäller för kommunala myndigheters arkiv ska gälla även för arkiv hos sådana juridiska personer som avses i 2 kap. 3 § offentlighets- och sekretesslagen (2009:400).
Lag (2009:445)
.
Arkivbildningen och dess syften
3 §
En myndighets arkiv bildas av de allmänna handlingarna  från myndighetens verksamhet och sådana handlingar som avses  i 2 kap. 12 § tryckfrihetsförordningen och som myndigheten  beslutar ska tas om hand för arkivering. Upptagningar för  automatisk databehandling som är tillgängliga för flera  myndigheter, så att de där utgör allmänna handlingar, ska  dock bilda arkiv endast hos en av dessa myndigheter, i första  hand den myndighet som svarar för huvuddelen av  upptagningen.
Myndigheternas arkiv är en del av det nationella  kulturarvet.
Myndigheternas arkiv ska bevaras, hållas ordnade och vårdas  så att de tillgodoser
1. rätten att ta del av allmänna handlingar,
2. behovet av information för rättskipningen och  förvaltningen, och
3. forskningens behov.
Lag (2018:1912)
.
Arkivvården
4 §
Varje myndighet skall svara för vården av sitt arkiv, om inte en arkivmyndighet med stöd av 9 § har övertagit detta ansvar.
5 §
Som grund för arkivvården skall myndigheterna
1. vid registreringen av allmänna handlingar ta vederbörlig hänsyn till dess betydelse för en ändamålsenlig arkivvård, och
2. vid framställningen av handlingar använda materiel och metoder som är lämpliga med hänsyn till behovet av arkivbeständighet.
6 §
I arkivvården ingår att myndigheten skall
1. organisera arkivet på ett sådant sätt att rätten att ta del av allmänna handlingar underlättas,
2. upprätta dels en arkivbeskrivning som ger information om vilka slag av handlingar som kan finnas i myndighetens arkiv och hur arkivet är organiserat, dels en systematisk arkivförteckning,
3. skydda arkivet mot förstörelse, skada, tillgrepp och obehörig åtkomst,
4. avgränsa arkivet genom att fastställa vilka handlingar som skall vara arkivhandlingar, och
5. verkställa föreskriven gallring i arkivet.
Arkivmyndigheterna och deras uppgifter
7 §
För tillsynen av att myndigheterna och sådana organ som avses i 1 § tredje stycket fullgör sina skyldigheter enligt 3-6 §§ ska det finnas arkivmyndigheter inom den statliga och den kommunala förvaltningen.
Arkivmyndigheterna ska dock inte ha tillsyn över riksdagens myndigheter, regeringen, myndigheter inom Regeringskansliet eller utrikesrepresentationen.
Lag (2010:1999)
.
8 §
Regeringen bestämmer vilken arkivmyndighet som ska finnas  för tillsynen över de statliga myndigheterna. Tillsynen över  att sådana organ som avses i 2 § fullgör sina skyldigheter  enligt 3-6 §§ ska skötas av den statliga arkivmyndigheten.
Kommunstyrelsen är arkivmyndighet i kommunen och  regionstyrelsen i regionen, om inte kommunfullmäktige eller  regionfullmäktige har utsett någon annan nämnd eller styrelse  till arkivmyndighet.
Den kommunala arkivmyndigheten ska se till att sådana  juridiska personer som avses i 2 kap. 3 § offentlighets- och  sekretesslagen (2009:400) fullgör sina skyldigheter enligt 3-6 §§ denna lag. I de fall flera kommuner eller flera regioner  bestämmer tillsammans i ett sådant företag fullgörs uppgiften  av arkivmyndigheten i den kommun eller region som kommunerna  eller regionerna kommer överens om.
Tillsynen över att sådana enskilda organ som avses i 1 §  tredje stycket 1 fullgör sina skyldigheter enligt 3-6 §§ ska  skötas av den statliga arkivmyndigheten i de fall det enskilda  organet förvarar ett statligt arkiv och av de kommunala  arkivmyndigheterna i de fall det enskilda organet förvarar ett  kommunalt arkiv.
Den statliga arkivmyndigheten ska också sköta tillsynen över  att Svenska kyrkan och dess organisatoriska delar fullgör sina  skyldigheter enligt 3-6 §§ avseende handlingar som förvaras  med stöd av lagen (1999:288) om överlämnande av allmänna  handlingar till Svenska kyrkan eller någon av dess  organisatoriska delar för förvaring, m.m.
Lag (2019:866)
.
9 §
En arkivmyndighet har rätt att överta arkivmaterial från en myndighet som står under dess tillsyn. Övertagande kan ske både efter överenskommelse och på grund av ett ensidigt beslut från arkivmyndigheten.
En arkivmyndighet övertar också arkivmaterial i sådana fall som beskrivs i 11 och 14 §§.
När en arkivmyndighet har övertagit arkivmaterial från en annan myndighet övergår hela ansvaret för det materialet till arkivmyndigheten.
Gallring
10 §
Allmänna handlingar får gallras.
Vid gallring skall dock alltid beaktas att arkiven utgör en del av kulturarvet och att det arkivmaterial som återstår skall kunna tillgodose de ändamål som anges i 3 § tredje stycket.
Om det finns avvikande bestämmelser om gallring av vissa allmänna handlingar i annan lag eller i förordning gäller dessa bestämmelser.
Lag (1998:774)
.
Särskilt om statliga arkiv
11 §
Om en statlig myndighet har upphört och dess verksamhet  inte har förts över till en annan statlig myndighet, ska  myndighetens arkiv överlämnas till den statliga  arkivmyndigheten inom tre månader, såvida inte regeringen  eller den myndighet som regeringen bestämmer föreskriver  något annat.
I lagen (2015:602) om överlämnande av allmänna handlingar för  förvaring finns bestämmelser om förvaring av statliga  myndigheters arkiv hos enskilda organ i vissa fall.  Bestämmelser om förvaring av allmänna handlingar finns också  i lagen (1999:288) om överlämnande av allmänna handlingar  till Svenska kyrkan eller någon av dess organisatoriska delar  för förvaring, m.m.
Lag (2015:604)
.
12 §
Utöver vad som följer av bestämmelserna i 9, 10 och 11 §§
får en statlig myndighet avhända sig allmänna handlingar endast genom sådant återlämnande eller överlämnande som sker med stöd av
1. lag eller föreskrift som meddelas av regeringen eller den myndighet som regeringen bestämmer, eller
2. särskilt beslut av regeringen.
Första stycket gäller inte handlingar som en myndighet har fått som lån.
För myndigheter under riksdagen finns särskilda bestämmelser om när de får avhända sig allmänna handlingar.
Lag (2012:889)
.
13 §
Den statliga arkivmyndigheten får ta emot arkivmaterial också från enskilda. (2010:1999).
Särskilt om kommunala arkiv
14 §
Om en kommunal myndighet har upphört och dess verksamhet  inte har förts över till en annan kommunal myndighet, ska  myndighetens arkiv överlämnas till arkivmyndigheten inom tre  månader såvida inte kommunfullmäktige eller regionfullmäktige  har beslutat något annat.
I lagen (2015:602) om överlämnande av allmänna handlingar för  förvaring finns bestämmelser om förvaring av kommunala  myndigheters arkiv hos enskilda organ i vissa fall.
Lag (2019:866)
.
15 §
Utöver vad som följer av bestämmelserna i 9, 10 och 14 §§  får en kommunal myndighet avhända sig allmänna handlingar  endast genom sådant återlämnande eller överlämnande som sker  med stöd av
1. lag, eller
2. särskilt beslut av kommunfullmäktige eller  regionfullmäktige.
Första stycket gäller inte handlingar som en myndighet har  fått som lån.
Lag (2019:866)
.
16 §
Kommunfullmäktige eller regionfullmäktige får meddela  föreskrifter om arkivvården inom kommunen, i den utsträckning  något annat inte är särskilt föreskrivet.
Lag (2019:866)
.
Särskilda arkivuppgifter för vissa kommunala arkivmyndigheter
17 §
Regeringen får meddela föreskrifter om att vissa kommunala arkivmyndigheter får fullgöra arkivuppgifter avseende handlingar från statliga myndigheter och sådana organ som står under tillsyn av den statliga arkivmyndigheten.
När en kommunal arkivmyndighet fullgör sådana uppgifter som avses i första stycket tillämpas denna lags bestämmelser om den statliga arkivmyndigheten. Detta gäller dock inte i fråga om tillsyn.
Den myndighet som regeringen bestämmer utövar tillsyn över kommunala arkivmyndigheter när de fullgör arkivuppgifter enligt första stycket.
Lag (2013:553)
.
Övergångsbestämmelser
1990:782
1. Denna lag träder i kraft den 1 juli 1991.
2. Arkivbeskrivningar skall vara upprättade senast vid utgången av år 1995.
För kommunala myndigheter gäller vidare att arkivförteckningar skall vara upprättade senast vid utgången av år 1995. Detsamma gäller statliga myndigheter som har medgivits undantag från skyldigheten enligt äldre bestämmelser att upprätta arkivförteckning.
3. Om det föreligger särskilda skäl får regeringen medge längre anstånd med upprättande av arkivbeskrivning och arkivförteckning än som anges i 2 ovan, dock längst till utgången av år 2000.
4. har upphävts genom förordning (1998:774).
1993:1296
1. Denna lag träder i kraft den 1 januari 1995.
2. I fråga om sådana aktiebolag i vilka kommuner eller landsting själva eller gemensamt innehar mindre än två tredjedelar av aktierna eller mindre än två tredjedelar av de med aktierna förenade rösterna och sådana ekonomiska föreningar i vilka det också finns andra medlemmar än kommuner eller landsting skall de nya föreskrifterna i 2 a § dock träda i kraft den 1 januari 1998.
3. I fråga om sådana juridiska personer som avses i 2 a § skall arkivbeskrivningar och arkivförteckningar vara upprättade senast vid utgången av år 1998. För sådana juridiska personer som avses i punkten 2 gäller dock att arkivbeskrivningar och arkivförteckningar skall vara upprättade senast vid utgången av år 2001.
1998:774
Denna lag träder i kraft såvitt avser 10 § den 24 oktober 1998 och i övrigt den dag regeringen bestämmer.
2. Om datalagen (1973:289) även efter den 24 oktober 1998 skall tillämpas på viss behandling av personuppgifter gäller dock 10 § i dess äldre lydelse för sådan behandling.
2015:604
1. Denna lag träder i kraft den 1 januari 2016.
2. Äldre föreskrifter gäller till och med den 31 december 
2016 för enskilda organ som förvarar allmänna handlingar med  stöd av ett beslut om överlämnande och förvaring som fattats  före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.