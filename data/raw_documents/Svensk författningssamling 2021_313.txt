Title: Förordning (2021:313) om statsbidrag för att främja ett hållbart arbetsliv inom vård och omsorg
SFS Number: Svensk författningssamling 2021:313
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021313-om-statsbidrag-for-att_sfs-2021-313/
Source Link: http://rkrattsbaser.gov.se/sfst?bet=2021:313
Amendment Register Link: http://rkrattsbaser.gov.se/sfsr?bet=2021:313
Ministry/Authority: Socialdepartementet
Issued: 2021-04-29
Metadata: {"Utfärdad": "2021-04-29", "Ändrad": "t.o.m. SFS 2025:504"}

==================================================

Förordning (2021:313) om statsbidrag för att främja ett hållbart arbetsliv inom vård och omsorg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:313
Departement/myndighet
:   
Socialdepartementet
Utfärdad
:   
2021-04-29
Ändrad
:   
t.o.m. SFS 2025:504
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till regioner och kommuner för insatser som bidrar till att  främja ett hållbart arbetsliv för personal inom hälso- och  sjukvårdsverksamhet samt socialtjänstverksamhet avseende  omsorg om äldre personer.
Statsbidrag får lämnas till regioner och kommuner för insatser  enligt första stycket inom verksamheter som bedrivs i  regionens eller kommunens regi eller där skötseln har  överlämnats till en juridisk person enligt 10 kap. 1 §  kommunallagen (2017:725).
Förordningen är meddelad med stöd av 8 kap. 7 §  regeringsformen.
2 §
Syftet med statsbidraget är att stärka förutsättningarna  för ett hållbart arbetsliv för personal inom verksamhet enligt 
1 § genom att regionen eller kommunen ges möjlighet att pröva  förebyggande insatser avseende arbetsmetoder, arbetssätt eller  arbetstidsmodeller.
3 §
Med hälso- och sjukvårdsverksamhet avses i denna  förordning sådan verksamhet som en region eller en kommun  ansvarar för enligt hälso- och sjukvårdslagen (2017:30) eller  smittskyddsåtgärder enligt smittskyddslagen (2004:168).
Med socialtjänstverksamhet avseende omsorg om äldre personer  avses i denna förordning sådan omsorg om äldre personer som en  kommun ansvarar för enligt socialtjänstlagen (2025:400).
Förordning (2025:504).
4 §
Socialstyrelsen prövar frågor om statsbidrag enligt denna  förordning.
Förutsättningar för statsbidrag
5 §
Statsbidrag enligt denna förordning får, i mån av tillgång  på medel, lämnas till regioner och kommuner för att främja ett  hållbart arbetsliv inom verksamheter som anges i 1 §.
Bidrag får lämnas för kostnader avseende projekt som innebär  att verksamheten prövar nya eller vidareutvecklar befintliga  arbetsmetoder, arbetssätt eller arbetstidsmodeller för att  långsiktigt stärka arbetsmiljön.
6 §
Bidrag lämnas endast för projekt som påbörjas efter det  att ansökan om bidrag kommit in till Socialstyrelsen.
7 §
Bidraget får inte finansiera ordinarie verksamhet inom den  egna organisationen. Bidraget får dock lämnas för vissa  kostnader för administration av den verksamhet som bidrag  lämnas för samt för kostnader som Socialstyrelsen har för  granskning av den ekonomiska redovisningen och sammanfattande  redogörelsen enligt 13 §.
Ansökan och beslut
8 §
En ansökan om bidrag ska vara skriftlig och ska ges in  till Socialstyrelsen senast den dag som myndigheten bestämmer.
9 §
En ansökan om bidrag ska innehålla
1. en beskrivning av det eller de projekt som bidraget ska  användas till inklusive en beskrivning av målsättning,  tidsramar för genomförande, målgrupp, storleken på verksamhet  som projektet omfattar och budget för projektet,
2. en redovisning av hur projektet långsiktigt ska främja ett  hållbart arbetsliv för att uppfylla det syfte med bidraget som  anges i 2 §,
3. uppgifter om sökt belopp, och
4. de uppgifter i övrigt som Socialstyrelsen behöver för att  kunna pröva ansökan.
Det ska framgå av ansökan hur arbetsgivare och arbetstagare  samverkar för planering, genomförande, uppföljning och  utvärdering av det eller de projekt som ansökan avser.
10 §
Om sökanden inte har lämnat de uppgifter eller handlingar  som följer av 9 §, ska sökanden ges tillfälle att inom en viss  tid komplettera ansökan. Om sökanden inte följer en uppmaning  att komplettera ansökan, får Socialstyrelsen pröva ansökan i  befintligt skick.
11 §
Socialstyrelsen får prioritera mellan inkomna ansökningar  om bidrag och ge företräde till de ansökningar som bäst bedöms  uppfylla det syfte med bidraget som anges i 2 §.
Vid prioriteringen mellan inkomna ansökningar får intresset av  en geografisk spridning över hela landet beaktas.
12 §
I ett beslut om bidrag ska det anges vilka kostnader för  projekt enligt 5 § som bidrag lämnas för. Beslutet om bidrag  får förenas med villkor som ska framgå av beslutet. I beslutet  ska även en sista dag för redovisning enligt 13 § anges.
Redovisning
13 §
Den som beviljas bidrag ska senast den dag som anges i  beslutet lämna en kortfattad ekonomisk redovisning till  Socialstyrelsen av det beviljade bidraget och en  sammanfattande redogörelse för hur det har använts.  Redogörelsen ska även innehålla en sammanfattande bedömning av  hur och på vilket sätt projektet har bidragit till att  uppfylla det syfte med bidraget som anges i 2 § samt hur  projektet kommer att tas om hand inom verksamheten när  bidraget upphör.
14 §
Socialstyrelsen ska den 30 september varje år lämna en  samlad redovisning till regeringen av de bidrag som har  betalats ut enligt denna förordning. Av redovisningen ska det  framgå
1. vilka bidragsmottagare som har fått bidrag,
2. hur stort bidrag som har betalats ut till varje  bidragsmottagare,
3. exempel på vilka typer av insatser som utbetalt bidrag har  använts till, och
4. en sammanfattande redogörelse av bidragets användning i  förhållande till det syfte med bidraget som anges i 2 §.
Återbetalning och återkrav
15 §
Den som har tagit emot bidrag enligt denna förordning är  återbetalningsskyldig om
1. bidraget har beviljats på felaktig grund eller med för högt  belopp,
2. bidraget helt eller delvis inte har använts eller inte har  använts för de ändamål som det lämnats för,
3. bidragsmottagaren inte har lämnat en sådan redovisning som  avses i 13 §, eller
4. bidragsmottagaren inte har följt villkor i beslutet om  bidrag.
16 §
Om bidragsmottagaren är återbetalningsskyldig enligt 
15 §, ska Socialstyrelsen besluta att helt eller delvis kräva  tillbaka bidraget. Om det finns särskilda skäl för det, får  Socialstyrelsen besluta att helt eller delvis avstå från  återkrav.
Bemyndigande
17 §
Socialstyrelsen får meddela föreskrifter om  verkställigheten av denna förordning.
Överklagande
18 §
Beslut enligt denna förordning får inte överklagas.
Övergångsbestämmelser
2021:313
1. Denna förordning träder i kraft den 1 juni 2021.
2. Den första redovisningen enligt 14 § ska lämnas till  regeringen den 30 september 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.