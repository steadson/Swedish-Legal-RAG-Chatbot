Title: Lag (2021:930) om tillfällig skattereduktion för arbetsinkomster
SFS Number: Svensk författningssamling 2021:930
URL: https://www.riksdagen.se/sv/dokument-och-lagar/dokument/svensk-forfattningssamling/lag-2021930-om-tillfallig-skattereduktion-for_sfs-2021-930/
Source Link: http://rkrattsbaser.gov.se/sfst?bet=2021:930
Amendment Register Link: http://rkrattsbaser.gov.se/sfsr?bet=2021:930
Ministry/Authority: Finansdepartementet
Issued: 2021-10-20
Metadata: {"Utfärdad": "2021-10-20", "Ändrad": "t.o.m. SFS 2021:933"}

==================================================

Lag (2021:930) om tillfällig skattereduktion för arbetsinkomster
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:930
Departement/myndighet
:   
Finansdepartementet
Utfärdad
:   
2021-10-20
Ändrad
:   
t.o.m. SFS 2021:933
Tidsbestämd
: 
2023-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag innehåller bestämmelser om tillfällig  skattereduktion för arbetsinkomster under  beskattningsåren 2021 och 2022 samt bestämmelser om särskild  beräkning av spärrbelopp enligt lagen (1986:468) om avräkning  av utländsk skatt.
Ord och uttryck i lagen
2 §
Med arbetsinkomster avses i denna lag sådana inkomster som  anges i och beräknas enligt 67 kap. 6 § inkomstskattelagen 
(1999:1229).
Ord och uttryck i denna lag har även i övrigt samma betydelse  och tillämpningsområde som i den lagen.
Vilka som kan få skattereduktion
3 §
De som är obegränsat skattskyldiga under hela  beskattningsåret har rätt till skattereduktion för  arbetsinkomster om arbetsinkomsten överstiger 60 000 kronor  och understiger 500 000 kronor för beskattningsåret.
Sådan rätt till skattereduktion har också de som är begränsat  skattskyldiga enligt 3 kap. 18 § första stycket 1, 2 eller 
3 inkomstskattelagen (1999:1229), om deras överskott av  förvärvsinkomster i Sverige och i andra länder, uteslutande  eller så gott som uteslutande, utgörs av överskott av  förvärvsinkomster i Sverige.
Skattereduktionens storlek
4 §
För personer som har arbetsinkomster mellan 60 000 kronor  och 240 000 kronor ska skattereduktionen uppgå till 
1,25 procent av skillnaden mellan arbetsinkomsten och 
60 000 kronor.
För personer som har arbetsinkomster från och med 
240 000 kronor till och med 300 000 kronor uppgår  skattereduktionen till 2 250 kronor.
För personer som har arbetsinkomster mellan 300 000 kronor och 
500 000 kronor ska skattereduktionen uppgå till 2 250 kronor  minskat med 1,125 procent av den del av arbetsinkomsten som  överstiger 300 000 kronor.
Obegränsat skattskyldiga under del av året
5 §
De som är obegränsat skattskyldiga bara under en del av  beskattningsåret har rätt till skattereduktion enligt 3 § med  en tolftedel av den skattereduktion som skulle ha  tillgodoförts dem om de varit obegränsat skattskyldiga under  hela beskattningsåret, för varje kalendermånad eller del därav  under vilken de är obegränsat skattskyldiga.
Om de skattskyldigas överskott av förvärvsinkomster i Sverige  och i andra länder, uteslutande eller så gott som uteslutande,  utgörs av överskott av förvärvsinkomster i Sverige, ska dock  bestämmelserna i 3 § tillämpas utan de begränsningar som anges  i första stycket.
Förfarandet vid tillfällig skattereduktion för arbetsinkomster
6 §
I fråga om förfarandet vid beskattningen gäller  skatteförfarandelagen (2011:1244).
Bestämmelser om att hänsyn ska tas till skattereduktion vid  beslut om slutlig skatt finns i 56 kap. 7 §  skatteförfarandelagen. Skattereduktion enligt denna lag ska  göras efter de skattereduktioner som anges i  inkomstskattelagen (1999:1229) och i lagen (2008:826) om  skattereduktion för kommunal fastighetsavgift.
7 §
Skattereduktion ska anges i hela krontal så att öretal  faller bort.
Skattereduktion ska räknas av mot kommunal och statlig  inkomstskatt, kommunal fastighetsavgift och statlig  fastighetsskatt.
Avräkning av utländsk skatt
8 §
Vid tillämpning av 2 kap. 10 § första stycket lagen 
(1986:468) om avräkning av utländsk skatt ska, om den  skattskyldige fått skattereduktion enligt denna lag,  reduktionen anses ha skett från kommunal och statlig  inkomstskatt, statlig fastighetsskatt respektive kommunal  fastighetsavgift med så stor del av reduktionen som respektive  skatt eller avgift utgör av det sammanlagda beloppet av nämnda  skatter och avgift
- före sådan skattereduktion, och
- före skattereduktioner som enligt andra stycket i samma  paragraf och enligt 15 § lagen (2021:931) om skattereduktion  för investeringar i inventarier som anskaffas år 2021 ska  fördelas på samma sätt som reduktionen enligt denna lag.
Lag (2021:933)
.
Övergångsbestämmelser
2021:930
1. Denna lag träder i kraft den 1 december 2021.
2. Lagen tillämpas för första gången för beskattningsår som  börjar efter den 31 december 2020.
3. Lagen upphör att gälla vid utgången av 2022.
4. Den upphävda lagen gäller dock fortfarande för  arbetsinkomster som kan hänföras till beskattningsår som  börjar efter den 31 december 2020 men som avslutas före den 
1 januari 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.