Title: Lag (1998:1593) om trossamfund
SFS Number: Svensk författningssamling 1998:1593
URL: https://www.riksdagen.se/sv/dokument-och-lagar/dokument/svensk-forfattningssamling/lag-19981593-om-trossamfund_sfs-1998-1593/
Source Link: http://rkrattsbaser.gov.se/sfst?bet=1998:1593
Amendment Register Link: http://rkrattsbaser.gov.se/sfsr?bet=1998:1593
Ministry/Authority: Socialdepartementet
Issued: 1998-11-26
Metadata: {"Utfärdad": "1998-11-26", "Ändrad": "t.o.m. SFS 2024:489"}

==================================================

Lag (1998:1593) om trossamfund
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1998:1593
Departement/myndighet
:   
Socialdepartementet
Utfärdad
:   
1998-11-26
Ändrad
:   
t.o.m. SFS 2024:489
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser om trossamfund
1 §
Bestämmelser om religionsfrihet finns i regeringsformen och den europeiska konventionen angående skydd för de mänskliga rättigheterna och de grundläggande friheterna.
2 §
I denna lag avses med
1. trossamfund: en gemenskap som utövar religiös verksamhet i  vilken gudstjänst, bön, meditation eller andra ritualer ingår,
2. församling: en gemenskap inom ett trossamfund där  gemenskapen utövar lokal religiös verksamhet i vilken  gudstjänst, bön, meditation eller andra ritualer ingår, och
3. betjänad: en medlem i ett trossamfund eller en person som  deltar regelbundet i verksamhet som organiseras av ett  trossamfund eller av en församling inom ett trossamfund.
Lag (2024:489)
.
3 §
Ingen är skyldig att tillhöra något trossamfund. Ett avtal eller löfte som strider mot denna bestämmelse är ogiltigt.
4 §
Barn som har fyllt 12 år kan inte inträda i eller utträda ur ett trossamfund utan eget samtycke.
Registrerat trossamfund
5 §
Med registrerat trossamfund avses
1. Svenska kyrkan, och
2. trossamfund som har registrerats enligt denna lag.
6 §
Bestämmelser om grunderna för Svenska kyrkan som  trossamfund finns i lagen (1998:1591) om Svenska kyrkan.
Bestämmelserna i 7-12 §§, 13 § första-tredje styckena, 17-26  och 28 §§ i denna lag gäller inte för Svenska kyrkan.
Lag (2024:489)
.
Registrering
7 §
Ett trossamfund ska på egen begäran registreras av den  myndighet som regeringen bestämmer, om trossamfundet har
1. stadgar där det finns bestämmelser om trossamfundets  ändamål och om hur det fattas beslut i trossamfundets  angelägenheter, och
2. en styrelse eller motsvarande organ.
Ett trossamfund får registreras bara om dess namn är ägnat  att särskilja trossamfundets verksamhet från andras.  Bestämmelserna i 2 kap. 2-7 §§ lagen (2018:1653) om  företagsnamn om hinder mot registrering av ett företagsnamn  ska också tillämpas i fråga om trossamfunds namn.
Aktiebolag, ekonomiska föreningar eller stiftelser får inte  registreras enligt denna lag.
Lag (2018:1675)
.
8 §
Registreringen ska omfatta
1. trossamfundets namn och postadress,
2. trossamfundets stadgar,
3. en kontaktperson som är behörig att företräda trossamfundet i frågor om registrering samt kontaktpersonens namn, postadress och personnummer eller samordningsnummer eller, om sådana nummer saknas, födelsedatum.
Ändringar i något av dessa förhållanden ska genast anmälas för registrering.
Regeringen eller den myndighet som regeringen bestämmer får meddela föreskrifter om avgifter i registreringsärenden enligt denna lag.
Lag (2009:1236)
.
9 §
Ett trossamfund som har registrerats enligt 7 § får  förvärva rättigheter och ta på sig skyldigheter samt föra  talan vid domstol och andra myndigheter.
Trossamfundets rättsliga ställning enligt första stycket  upphör när likvidation har avslutats enligt 11 §, när  avregistrering sker enligt 12 § och, om trossamfundet har  försatts i konkurs, när konkursen avslutas utan överskott.
I artikel 48.2 i Europaparlamentets och rådets förordning 
(EU) 2015/848 av den 20 maj 2015 om insolvensförfaranden  finns en särskild bestämmelse om när en juridisk person eller  ett företag ska anses upplöst.
Lag (2017:482)
.
10 §
Ansvaret för de skyldigheter som har uppkommit för trossamfundet före registreringen övergår på det registrerade trossamfundet genom registreringsbeslutet, om trossamfundet har utgjort en ideell förening. Genom registreringen övergår även trossamfundets rättigheter till det registrerade trossamfundet.
11 §
Registreringsmyndigheten ska besluta att  trossamfundet ska gå i likvidation om
1. de krav som gäller för registrering enligt 7 § första  stycket inte längre är uppfyllda,
2. likvidationsskyldighet föreligger enligt stadgarna, eller
3. samfundet har försatts i konkurs som har avslutats med  överskott.
En likvidator förordnas av registreringsmyndigheten. Ett  beslut om likvidation och förordnande av likvidator ska  registreras. För likvidation gäller i övrigt 17 kap. 29-32, 
35, 36, 41 och 42 §§ lagen (2018:672) om ekonomiska  föreningar.
Likvidationen är avslutad när likvidatorerna har avgett  slutredovisning. Detta förhållande ska genast anmälas för  registrering.
Lag (2018:721)
.
12 §
Ett trossamfund som uppfyller kraven i 7 § första stycket kan på egen begäran avregistreras av registreringsmyndigheten utan föregående likvidation.
Registreringsmyndigheten får också avregistrera ett trossamfund om det, trots påminnelse, inte betalar registerhållningsavgiften. Påminnelsen ska ha innehållit en upplysning om att trossamfundet kan komma att avregistreras.
Vid avregistrering övergår trossamfundet i en ideell förening, som övertar trossamfundets rättigheter och skyldigheter.
Lag (2009:1236)
.
Organisatoriska delar
13 §
Självständiga organisatoriska delar av ett trossamfund som har registrerats enligt denna lag får också registreras, om de uppfyller kraven i 7 §. För registrerade organisatoriska delar gäller bestämmelserna i 8 §, 9 § andra stycket och 10-12 §§.
Organisatoriska delar som har registrerats enligt denna lag får var för sig förvärva rättigheter och ta på sig skyldigheter samt föra talan vid domstol och andra myndigheter.
Förlorar trossamfundet sin rättsliga ställning enligt 9 § andra stycket och begär dess organisatoriska delar inte avregistrering enligt 12 § inom en månad därefter eller avslås en sådan begäran, skall registreringsmyndigheten besluta att de organisatoriska delarna skall träda i likvidation.
Svenska kyrkans församlingar, kyrkliga samfälligheter och stift är registrerade organisatoriska delar av Svenska kyrkan.
Registrerade trossamfunds namn
14 §
Ett registrerat trossamfunds namn eller en benämning  som är förväxlingsbar med detta namn får inte utan tillstånd  offentligen användas av någon annan annat än som benämning på  trossamfundet i fråga.
Vid överträdelse av första stycket tillämpas 5 kap., 6 kap. 
1-5 §§ och 7 kap. 6 § lagen (2018:1653) om företagsnamn. I  dessa fall ska vad som sägs om företagsnamnsintrång gälla  intrång i trossamfundets namn. I fråga om registrerade  trossamfunds namn ska även 3 kap. 1 § lagen om företagsnamn  tillämpas.
Första och andra styckena gäller också för registrerade  organisatoriska delars namn.
Lag (2018:1675)
.
Registrerade trossamfunds förhållande till tredje man
15 §
För ett registrerat trossamfunds skyldigheter i förhållande till tredje man svarar endast trossamfundets tillgångar.
För skyldigheter i förhållande till tredje man som ett trossamfunds registrerade organisatoriska delar har ådragit sig svarar endast den organisatoriska delens tillgångar.
Statlig avgiftshjälp
Innebörden av statlig avgiftshjälp
16 §
Svenska kyrkan har rätt till hjälp av staten med att  bestämma, debitera, redovisa och ta in avgifter från dem som  tillhör Svenska kyrkan (statlig avgiftshjälp). Även andra  registrerade trossamfund kan beviljas sådant stöd.  Bestämmelser om förfarandet meddelas i särskild lag.
I 17-26 §§ finns bestämmelser om statlig avgiftshjälp till  andra trossamfund än Svenska kyrkan.
Lag (2024:489)
.
Syftet med statlig avgiftshjälp
17 §
Syftet med statlig avgiftshjälp är att
1. stärka förutsättningarna för trossamfund att bedriva en  aktiv och långsiktig religiös verksamhet,
2. bidra till att ge alla människor samma grundläggande  möjligheter att utöva sin religion i Sverige, och
3. bidra till att upprätthålla och stärka de grundläggande  värderingar som samhället vilar på.
Lag (2024:489)
.
Villkor för statlig avgiftshjälp
18 §
Statlig avgiftshjälp får lämnas endast till ett  registrerat trossamfund som
1. har minst 2 500 betjänade som är bosatta i Sverige,
2. har bedrivit verksamhet i Sverige under minst fem år, och
3. får sin religiösa verksamhet finansierad i huvudsak av  betjänade som är bosatta i Sverige.
Lag (2024:489)
.
19 §
Statlig avgiftshjälp får inte lämnas till ett trossamfund  om trossamfundet, någon av dess församlingar eller en  företrädare som agerar inom ramen för trossamfundets eller en  församlings verksamhet
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Statlig avgiftshjälp får dock lämnas om det finns särskilda  skäl. Vid denna bedömning ska det särskilt beaktas om
1. trossamfundet har tagit avstånd från agerandet,
2. trossamfundet har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Lag (2024:489)
.
20 §
Statlig avgiftshjälp får inte lämnas till ett trossamfund  som har skulder för svenska skatter eller avgifter hos  Kronofogdemyndigheten eller som är i likvidation eller försatt  i konkurs.
Lag (2024:489)
.
Handläggning av ärenden
21 §
Den myndighet som regeringen bestämmer handlägger ärenden  om statlig avgiftshjälp enligt denna lag.
Lag (2024:489)
.
22 §
Myndigheten ska efter ansökan besluta att ett trossamfund  är berättigat till statlig avgiftshjälp, om villkoren för  statlig avgiftshjälp är uppfyllda.
En ansökan om att bli berättigad till statlig avgiftshjälp ska  vara skriftlig.
Lag (2024:489)
.
23 §
Om ett trossamfund som har beslutats vara berättigat till  statlig avgiftshjälp inte uppfyller villkoren för statlig  avgiftshjälp, ska myndigheten besluta att trossamfundet inte  längre är berättigat till statlig avgiftshjälp.
Innan myndigheten beslutar att trossamfundet inte längre är  berättigat till statlig avgiftshjälp på grund av att 18 § 1  eller 3 eller 20 § inte uppfylls eller för att trossamfundet  inte längre är ett registrerat trossamfund ska trossamfundet  ges möjlighet att avhjälpa bristen inom skälig tid. En sådan  möjlighet ska dock inte ges om trossamfundet tidigare har  brustit i att uppfylla samma villkor eller inte har fullgjort  sin anmälningsskyldighet enligt 26 §.
Lag (2024:489)
.
24 §
Trossamfundet ska på myndighetens begäran lämna de  handlingar eller uppgifter till myndigheten som myndigheten  begär för sin prövning av om trossamfundet är berättigat till  statlig avgiftshjälp.
Lag (2024:489)
.
25 §
Beslut enligt 22 § första stycket eller 23 § första  stycket får verkan första gången för det följande  beskattningsåret om beslutet fattas före den 1 november.  Beslut som fattas mellan den 1 november och den 31 december  får verkan första gången för det andra beskattningsåret efter  det beskattningsår då beslutet fattades.
Lag (2024:489)
.
Anmälningsskyldighet vid ändrade förhållanden
26 §
Ett trossamfund som har beslutats vara berättigat till  statlig avgiftshjälp ska utan dröjsmål anmäla sådana ändrade  förhållanden som kan ha betydelse för rätten till statlig  avgiftshjälp.
Lag (2024:489)
.
Rätt att meddela föreskrifter
27 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela ytterligare  föreskrifter om ansökan om att bli berättigad till statlig  avgiftshjälp.
Lag (2024:489)
.
Överklagande
28 §
Beslut enligt denna lag får överklagas till allmän  förvaltningsdomstol.
Överklagandefristen är två månader från beslutets dag om  beslutet gäller
1. beslut att avskriva en ansökan om registrering eller att  vägra registrering enligt 7 eller 13 §,
2. beslut i frågor om avregistrering enligt 12 §, eller
3. beslut enligt 11 eller 13 § tredje stycket.
Prövningstillstånd krävs vid överklagande till kammarrätten.
Lag (2024:489)
.
Övergångsbestämmelser
2009:1236
1. Denna lag träder i kraft den 1 juli 2010.
2. De nya bestämmelserna i 12 § andra stycket tillämpas för första gången i fråga om registerhållningsavgift som har förfallit till betalning efter ikraftträdandet.
2024:489
1. Denna lag träder i kraft den 1 januari 2025.
2. Äldre föreskrifter gäller fortfarande för sådana  trossamfund som den 31 december 2024 var berättigade till  statlig avgiftshjälp enligt 16 § i den tidigare lydelsen, dock  längst till och med beskattningsåret 2025.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.