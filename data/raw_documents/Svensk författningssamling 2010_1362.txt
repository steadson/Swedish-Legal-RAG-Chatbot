Title: Vägsäkerhetslag (2010:1362)
SFS Number: Svensk författningssamling 2010:1362
URL: https://www.riksdagen.se/sv/dokument-och-lagar/dokument/svensk-forfattningssamling/vagsakerhetslag-20101362_sfs-2010-1362/
Source Link: http://rkrattsbaser.gov.se/sfst?bet=2010:1362
Amendment Register Link: http://rkrattsbaser.gov.se/sfsr?bet=2010:1362
Ministry/Authority: Landsbygds- och infrastrukturdepartementet RSIB TM
Issued: 2010-11-25
Metadata: {"Utfärdad": "2010-11-25", "Ändrad": "t.o.m. SFS 2021:1093"}

==================================================

Vägsäkerhetslag (2010:1362)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:1362
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2010-11-25
Ändrad
:   
t.o.m. SFS 2021:1093
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag innehåller bestämmelser om väghållares skyldigheter i vissa fall och syftar till att öka säkerheten för vägtrafikanter.
2 §
I denna lag betyder
- TEN-T-vägnätet: det vägnät som definieras i artikel 2 i  Europaparlamentets och rådets förordning (EU) nr 1315/2013 av  den 11 december 2013 om unionens riktlinjer för utbyggnad av  det transeuropeiska transportnätet och om upphävande av beslut  nr 661/2010/EU och som illustreras med hjälp av kartor eller  beskrivs i bilaga I, avsnitt 1.4, till förordningen,
- väghållare:
1. i fråga om allmän väg, den som enligt väglagen (1971:948)  ansvarar för väghållningen,
2. i fråga om gata som inte är allmän väg, den som enligt  plan- och bygglagen (2010:900) ansvarar för gatuhållningen,
3. i fråga om väg som är gemensamhetsanläggning enligt  anläggningslagen (1973:1149), samfälligheten, och
4. i fråga om annan väg, vägens ägare,
- vägprojekt: ett projekt som omfattar nyanläggning av väg  eller betydande förändring av befintlig väg som påverkar  trafikflödet,
- trafiksäkerhetsanalys: en strategisk, jämförande analys av  de effekter ett vägprojekt har på vägnätets säkerhet,
- trafiksäkerhetsgranskning: en oberoende, ingående,  systematisk och teknisk säkerhetskontroll av utformningen av  ett vägprojekt.
Lag (2021:1093)
.
Tillämpningsområde
3 §
Denna lag gäller vägar eller vägprojekt som
1. ingår i TEN-T-vägnätet i Sverige,
2. ingår i det nationella stamvägnätet, eller
3. är eller avser en motorväg.
Lagen gäller också vägar eller vägprojekt som färdigställs med  ekonomiskt bidrag från Europeiska unionen, om vägen i fråga är  belägen utanför tättbebyggt område och inte huvudsakligen  betjänar fastigheter i direkt anslutning till den. En väg  omfattas dock endast om den är avsedd och öppen för allmän  trafik med motorfordon.
Lagen gäller inte vägtunnlar som omfattas av lagen (2006:418)  om säkerhet i vägtunnlar.
Lag (2021:1093)
.
Trafiksäkerhetsanalys
4 §
För varje vägprojekt ska väghållaren göra en  trafiksäkerhetsanalys. Analysen ska innehålla en beskrivning av  de överväganden som gjorts i fråga om trafiksäkerheten.
Första stycket gäller inte om en motsvarande analys ingår i en  översikts- eller detaljplan enligt plan- och bygglagen 
(2010:900).
Lag (2010:1363)
.
Trafiksäkerhetsgranskare och trafiksäkerhetsgranskning
5 §
För varje vägprojekt ska väghållaren utse en trafiksäkerhetsgranskare som ska följa den fysiska planeringen av vägprojektet, göra en trafiksäkerhetsgranskning och upprätta granskningsrapporter.
Godkännande av trafiksäkerhetsgranskare
6 §
En trafiksäkerhetsgranskare ska vara godkänd av tillsynsmyndigheten. Ett godkännande som trafiksäkerhetsgranskare får meddelas den som har genomgått särskild grundutbildning och i övrigt är lämplig för uppgifterna. En godkänd trafiksäkerhetsgranskare är skyldig att genomgå en sådan fortbildning som föreskrivs med stöd av 16 §.
7 §
Tillsynsmyndigheten får återkalla ett godkännande som trafiksäkerhetsgranskare om
1. han eller hon inte genomgår sådan fortbildning som avses i 6 §,
2. han eller hon själv begär det, eller
3. det annars finns någon särskild anledning att återkalla godkännandet.
Vägsäkerhetsinspektioner
8 §
Väghållaren ska genom regelbundna vägsäkerhetsinspektioner  undersöka behovet av underhåll, reparationer eller andra  åtgärder för att kunna upprätthålla säkerheten i sitt vägnät.
Dessutom ska vägsäkerhetsinspektioner genomföras minst vart  sjätte år på de sträckor i vägnätet som gränsar till en tunnel  som omfattas av lagen (2006:418) om säkerhet i vägtunnlar.  Sådana inspektioner ska genomföras gemensamt av väghållaren  och tunnelhållaren.
Lag (2021:1093)
.
Nätverksövergripande vägsäkerhetsbedömningar
8 a §
Väghållaren ska på grundval av varje vägs tekniska  egenskaper och antalet allvarliga olyckor som inträffat på den  göra en nätverksövergripande vägsäkerhetsbedömning av sitt  vägnät. I vägsäkerhetsbedömningen ska risken för sådana  olyckor och risken för allvarliga kollisioner utvärderas.  Resultatet ska ligga till grund för en säkerhetsklassning, där  alla sträckor i vägnätet klassificeras i kategorier utifrån  deras säkerhetsnivå. En nätverksövergripande  vägsäkerhetsbedömning ska göras tillräckligt ofta för att  säkerhetsnivån i vägnätet ska kunna säkerställas. Bedömningen  ska dock göras minst vart femte år.
Väghållaren ska rapportera säkerhetsklassningen till den  myndighet som regeringen bestämmer.
Lag (2021:1093)
.
Uppföljning av nätverksövergripande vägsäkerhetsbedömningar
9 §
Väghållaren ska följa upp resultatet av den  nätverksövergripande vägsäkerhetsbedömningen genom att
1. identifiera de vägsträckor där säkerheten behöver  förbättras,
2. upprätta en plan för åtgärder som bör prioriteras, och
3. systematiskt och fortlöpande vidta de åtgärder som behövs  för att förebygga allvarliga personskador till följd av  användningen av vägarna.
Åtgärder som avhjälper den omedelbara risken för allvarliga  personskador ska vidtas först.
Skyldigheten att vidta åtgärder enligt första stycket 3 gäller  i den utsträckning som kan anses skälig. Vid bedömningen av  vad som kan anses skäligt ska det särskilt beaktas om nyttan  av åtgärderna uppväger kostnaderna och om risken för skador  kan minskas genom andra åtgärder.
Lag (2021:1093)
.
Olycksrapporter
10 §
Väghållaren ska upprätta en olycksrapport för varje  dödsolycka i trafiken som inträffat på en väg som anges i 3 §  första stycket.
Lag (2021:1093)
.
Tillsyn
11 §
Den myndighet som regeringen bestämmer ska utöva tillsyn över efterlevnaden av denna lag och de föreskrifter som har meddelats i anslutning till lagen.
12 §
Tillsynsmyndigheten har rätt att få de upplysningar och handlingar som behövs för tillsynen.
Tillsynsmyndigheten får meddela de förelägganden och villkor som behövs för att denna lag och de föreskrifter som meddelats i anslutning till lagen ska efterlevas.
Överklagande
13 §
Tillsynsmyndighetens beslut enligt denna lag får överklagas hos allmän förvaltningsdomstol.
Prövningstillstånd krävs vid överklagande till kammarrätten.
14 §
Om en myndighet eller en kommun överklagar tillsynsmyndighetens beslut, ska tillsynsmyndigheten vara klagandens motpart sedan handlingarna i målet överlämnats till domstolen.
Verkställighet
15 §
Ett beslut enligt denna lag eller enligt föreskrifter som har meddelats i anslutning till lagen gäller omedelbart, om inte något annat anges i beslutet.
Bemyndiganden
16 §
Regeringen eller den myndighet regeringen bestämmer får  meddela föreskrifter om
1. upprättande av och innehållet i en trafiksäkerhetsanalys,
2. genomförande av trafiksäkerhetsgranskning och upprättande  av granskningsrapporter,
3. utbildning av trafiksäkerhetsgranskare,
4. godkännande och behörighetsbevis avseende  trafiksäkerhetsgranskare,
5. trafiksäkerhetsgranskarnas verksamhet och uppgifter,
6. förfarandet vid vägsäkerhetsinspektioner,
7. nätverksövergripande vägsäkerhetsbedömningar,
8. rapportering av säkerhetsklassning,
9. uppföljning av nätverksövergripande  vägsäkerhetsbedömningar,
10. rapportering av dödsolyckor i trafiken,
11. tillsyn, och
12. avgifter för tillsyn och ärendehandläggning enligt denna  lag och enligt föreskrifter som har meddelats med stöd av  lagen.
Lag (2021:1093)
.
Övergångsbestämmelser
2010:1362
1. Denna lag träder i kraft den 19 december 2010.
2. Bestämmelserna i 4 och 5 §§ gäller endast vägprojekt som påbörjats efter lagens ikraftträdande.
2021:1093
1. Denna lag träder i kraft den 1 februari 2022.
2. Den första nätverksövergripande vägsäkerhetsbedömningen ska  genomföras senast den 31 december 2024.
3. För vägprojekt som avser en väg utanför TEN-T-vägnätet  tillämpas 4 och 5 §§ endast om vägprojektet har påbörjats  efter ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.