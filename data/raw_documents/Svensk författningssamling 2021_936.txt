Title: Förordning (2021:936) med instruktion för Myndigheten för psykologiskt försvar
SFS Number: Svensk författningssamling 2021:936
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021936-med-instruktion-for_sfs-2021-936/
Source Link: http://rkrattsbaser.gov.se/sfst?bet=2021:936
Amendment Register Link: http://rkrattsbaser.gov.se/sfsr?bet=2021:936
Ministry/Authority: Försvarsdepartementet
Issued: 2021-10-15
Metadata: {"Utfärdad": "2021-10-15", "Ändrad": "t.o.m. SFS 2022:576"}

==================================================

Förordning (2021:936) med instruktion för Myndigheten för psykologiskt försvar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:936
Departement/myndighet
:   
Försvarsdepartementet
Utfärdad
:   
2021-10-15
Ändrad
:   
t.o.m. SFS 2022:576
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Myndigheten för psykologiskt försvar ska i fredstid och  vid höjd beredskap
- leda arbetet med att samordna och utveckla myndigheters och  andra aktörers verksamhet inom Sveriges psykologiska försvar,
- lämna stöd till sådan verksamhet, och
- bidra till att stärka befolkningens motståndskraft.
1 a §
Myndigheten för psykologiskt försvar är  beredskapsmyndighet enligt förordningen (2022:524) om statliga  myndigheters beredskap. Förordning (2022:576).
2 §
Myndigheten ska särskilt
1. identifiera, analysera och kunna lämna stöd i bemötandet av  otillbörlig informationspåverkan och annan vilseledande  information som riktas mot Sverige eller svenska intressen,
2. sprida kunskap och bidra till befolkningens och berörda  aktörers beredskap i fråga om psykologiskt försvar,
3. bedriva utbildning och övningsverksamhet inom myndighetens  ansvarsområde,
4. följa, beställa och förmedla forskning och annan  kunskapsutveckling i frågor som rör psykologiskt försvar, och
5. verka för samverkan mellan myndigheter och övriga aktörer i  det förebyggande arbetet samt skapa förutsättningar för och  bidra till att säkerställa ett samordnat operativt agerande.
Myndigheten ska i sin verksamhet värna det öppna och  demokratiska samhället och den fria åsiktsbildningen.
3 §
Myndigheten ska kunna stödja medieföretag när det gäller  att identifiera, analysera och möta otillbörlig  informationspåverkan i den utsträckning sådant stöd  efterfrågas.
4 §
Myndigheten ska bistå regeringen med underlag för  utvecklingen av det psykologiska försvaret i fredstid.
Myndigheten ska utan dröjsmål till regeringen rapportera  uppgifter om otillbörlig informationspåverkan och annan  spridning av vilseledande information som kan ha betydelse för  Sveriges säkerhet eller som av någon annan anledning bör komma  till regeringens kännedom.
Om Sverige är i krig eller krigsfara ska myndigheten dessutom  kunna stödja regeringen och föreslå åtgärder inom sitt  verksamhetsområde som har till syfte att minska en potentiell  angripares förmåga och intention till angrepp.
Ledning
5 §
Myndigheten leds av en myndighetschef.
6 §
Vid myndigheten ska det finnas ett insynsråd som består av  högst tio ledamöter.
Anställningar och uppdrag
7 §
Generaldirektören är myndighetschef.
Personalansvarsnämnd
8 §
Vid myndigheten ska det finnas en personalansvarsnämnd.
Tillämpligheten av vissa förordningar
9 §
Myndigheten ska tillämpa personalföreträdarförordningen 
(1987:1101).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.