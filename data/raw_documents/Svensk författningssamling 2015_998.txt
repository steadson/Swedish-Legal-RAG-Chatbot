Title: Förordning (2015:998) om statsbidrag till kommuner som bedriver musik- och kulturskoleverksamhet
SFS Number: Svensk författningssamling 2015:998
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015998-om-statsbidrag-till-kommuner_sfs-2015-998/
Source Link: http://rkrattsbaser.gov.se/sfst?bet=2015:998
Amendment Register Link: http://rkrattsbaser.gov.se/sfsr?bet=2015:998
Ministry/Authority: Kulturdepartementet
Issued: 2015-12-17
Metadata: {"Utfärdad": "2015-12-17", "Ändrad": "t.o.m. SFS 2017:1082"}

==================================================

Förordning (2015:998) om statsbidrag till kommuner som bedriver musik- och kulturskoleverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:998
Departement/myndighet
:   
Kulturdepartementet
Utfärdad
:   
2015-12-17
Ändrad
:   
t.o.m. SFS 2017:1082
Tidsbestämd
: 
2019-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om statsbidrag till
kommuner som bedriver musik- och kulturskoleverksamhet.
Statsbidrag lämnas i den mån det finns tillgång på medel.
Ändamålet med statsbidraget
2 §
Ändamålet med statsbidraget är att bidra till låga  elevavgifter, göra den kommunala musik- och  kulturskoleverksamheten mer jämlik och förbättra  möjligheterna för barn och ungdomar att delta i verksamheten.
Förutsättningar för statsbidrag
3 §
Statsbidrag får lämnas till en kommun som bedriver musik-  och kulturskoleverksamhet
1. med hög elevavgift till följd av att den har vidtagit  kvalitetshöjande åtgärder i verksamheten och vill sänka  elevavgiften, eller
2. med låg elevavgift och vill göra kvalitetshöjande åtgärder  i verksamheten utan att höja elevavgiften.
Med låg elevavgift avses i denna förordning ingen avgift  eller en avgift som understiger den genomsnittliga  elevavgiften vid landets samtliga kommunala musik- och  kulturskolor. Med hög elevavgift avses en avgift som  motsvarar eller överstiger den genomsnittliga elevavgiften  vid dessa skolor.
Ärendets handläggning
4 §   Statens kulturråd prövar frågor om statsbidrag enligt
denna förordning.
5 §
En ansökan om statsbidrag ska vara skriftlig. Kommunen  ska till Statens kulturråd lämna de handlingar och uppgifter  som myndigheten behöver för att kunna pröva ansökan.
6 §
Statens kulturråd ska vid sin fördelning av statsbidrag  särskilt ta hänsyn till kommunens ekonomiska förutsättningar  och i vilken utsträckning planerade eller vidtagna  kvalitetshöjande åtgärder bidrar till att förbättra  möjligheterna för barn och ungdomar att delta i verksamheten.
Redovisning
7 §
En kommun som har tagit emot statsbidrag enligt denna  förordning ska vid den tidpunkt som anges i beslutet lämna en  redovisning till Statens kulturråd av hur de mottagna medlen  använts. Kommunen ska samtidigt redovisa vilket resultat som  har uppnåtts i förhållande till det ändamål som bidraget  beviljats för.
8 §
Statens kulturråd ska i samband med att de lämnar in sin  årsredovisning till regeringen även lämna en redogörelse för  vad statsbidragen har använts till, och om möjligt, en  bedömning av statsbidragets resultat i förhållande till  syftet med bidragen.
Återbetalning och återkrav
9 §
En kommun som mottagit ett statsbidrag enligt denna  förordning är återbetalningsskyldig om
1. sådana uppgifter som avses i 7 § inte har lämnats, eller
2. bidraget helt eller delvis inte har utnyttjats eller inte  använts för det ändamål som det har lämnats för.
Statens kulturråd ska besluta att helt eller delvis kräva  tillbaka bidraget om kommunen är återbetalningsskyldig enligt  första stycket. Om det finns särskilda skäl för det, får  Statens kulturråd besluta att efterge återkrav helt eller  delvis.
Bemyndigande
10 §
Statens kulturråd får meddela föreskrifter om  verkställigheten av denna förordning.
Överklagande
11 §
Beslut enligt denna förordning får inte överklagas.
Övergångsbestämmelser
2015:998
1. Denna förordning träder i kraft den 1 januari 2016.
2. Förordningen upphör att gälla vid utgången av 2018.
Förordning (2017:1082).
3. Förordningen ska dock fortsätta att gälla i fråga om  bidrag som har beslutats före 1 januari 2019.
Förordning (2017:1082).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.