Title: Förordning (2022:1719) med instruktion för Säkerhetspolisen
SFS Number: Svensk författningssamling 2022:1719
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221719-med-instruktion-for_sfs-2022-1719/
Source Link: http://rkrattsbaser.gov.se/sfst?bet=2022:1719
Amendment Register Link: http://rkrattsbaser.gov.se/sfsr?bet=2022:1719
Ministry/Authority: Justitiedepartementet L4
Issued: 2022-12-08
Metadata: {"Utfärdad": "2022-12-08", "Ändrad": "t.o.m. SFS 2024:781"}

==================================================

Förordning (2022:1719) med instruktion för Säkerhetspolisen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1719
Departement/myndighet
:   
Justitiedepartementet L4
Utfärdad
:   
2022-12-08
Ändrad
:   
t.o.m. SFS 2024:781
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
Ansvarsområde
1 §
Säkerhetspolisen bedriver i egenskap av säkerhetstjänst  underrättelse- och säkerhetsarbete. Myndighetens huvudsakliga  uppgifter och ansvar framgår av 3 § polislagen (1984:387).
Myndighetens övriga uppgifter och ansvar framgår av  polisförordningen (2014:1104), andra författningar och  särskilda beslut.
2 §
Myndigheten ska
1. bedriva verksamheten rättssäkert och enhetligt,
2. tillämpa ett jämställdhetsperspektiv i sin verksamhet,
3. följa händelseutvecklingen i omvärlden och ha förmåga att  snabbt anpassa inriktningen av verksamheten när det behövs,  och
4. delta i det myndighetsgemensamma arbetet mot den grova och  organiserade brottsligheten.
3 §
Myndigheten ansvarar för att förebygga, förhindra och  upptäcka brottslig verksamhet samt utreda och beivra brott av  följande slag:
1. brott mot 18 eller 19 kap. brottsbalken eller annat brott  mot Sveriges säkerhet, i fråga om brott mot medborgerlig  frihet dock endast om det finns särskilda skäl för det,
2. brott mot terroristbrottslagen (2022:666),
3. sådana brott mot 13 kap. brottsbalken som har syftat till  att framkalla fara för Sveriges säkerhet eller att allvarligt  hota eller skada centrala samhällsfunktioner,
4. företagsspioneri eller olovlig befattning med en  företagshemlighet, om det finns anledning att anta att  gärningen har begåtts på uppdrag av eller har understötts av  en främmande makt eller av någon som har agerat för en  främmande makts räkning,
5. brott där våld, hot eller tvång har använts för politiska  syften, om brottet har riktat sig mot någon för vars  personskydd myndigheten ansvarar eller om gärningen har  riktats mot ett särskilt viktigt samhällsintresse,
6. brott som rör sanktionslagstiftning, krigsmateriel eller  produkter med dubbla användningsområden, dock endast brott som  har anknytning till verksamhet som myndigheten har till  uppgift att förebygga och förhindra, och
7. brott mot lagen (2022:700) om särskild kontroll av vissa  utlänningar.
Om myndigheten i samband med verksamhet som anges i första  stycket 1-4 eller 6 upptäcker något annat brott får  myndigheten utreda även det brottet.
Myndigheten får i ett enskilt fall även utreda brott som  riktats mot någon för vars personskydd myndigheten ansvarar  eller någon närstående till honom eller henne.
Beredskapsmyndighet
4 §
Myndigheten är beredskapsmyndighet enligt förordningen 
(2022:524) om statliga myndigheters beredskap.
Personskydd
5 §
Av 3 § polislagen (1984:387) framgår att myndigheten  ansvarar för personskyddet för den centrala statsledningen.  Med centrala statsledningen avses statschefen, tronföljaren,  talmannen, riksdagsledamöterna, statsministern, statsråden,  statssekreterarna och kabinettssekreteraren.
Myndigheten ansvarar för sådant personskydd och annat  säkerhetsarbete som har samband med statsbesök och liknande  händelser.
Myndigheten får också i ett enskilt fall besluta om  personskydd.
Säkerhetsskydd och annat säkerhetsarbete
6 §
Myndigheten får ge tekniskt stöd inom säkerhetsskydd.  Myndigheten får dessutom ge råd för att förebygga brott mot  Sveriges säkerhet eller andra särskilt viktiga  samhällsintressen.
7 §
Myndigheten får efter medgivande av regeringen i ett  särskilt fall bedriva uppdragsverksamhet när det gäller  säkerhetsskydd och annat säkerhetsarbete.
Information till regeringen
8 §
Underrättelser som kan ha betydelse för Sveriges säkerhet  eller som av någon annan anledning bör komma till regeringens  kännedom ska myndigheten snarast möjligt informera  Regeringskansliet (Justitiedepartementet) om.
9 §
Myndigheten ska senast den 31 augusti varje år i en  skrivelse till Regeringskansliet (Justitiedepartementet)  redogöra för tillämpningen av lagen (2022:700) om särskild  kontroll av vissa utlänningar under perioden 1 juli föregående  år-30 juni innevarande år.
Samverkan
Samverkan med andra myndigheter och organ
10 §
I 6 § polislagen (1984:387) finns grundläggande  bestämmelser om Säkerhetspolisens samarbete med andra  myndigheter och organ. Förordning (2024:781).
Särskilt om samverkan med Polismyndigheten
11 §
Säkerhetspolisen ska samarbeta med Polismyndigheten i den  utsträckning som behövs för att polisverksamheten ska kunna  bedrivas effektivt.
Säkerhetspolisen och Polismyndigheten ska i samråd bestämma  och fortlöpande utveckla formerna för samverkan och  samordning mellan myndigheterna.
Säkerhetspolischefen ansvarar tillsammans med rikspolischefen  för att det finns fungerande rutiner för att lösa samverkans-  och samordningsfrågor mellan myndigheterna.
12 §
Säkerhetspolisen bör, i den utsträckning sekretess inte  hindrar det, upplysa Polismyndigheten om förhållanden som kan  ha betydelse för dess verksamhet.
13 §
Säkerhetspolisen ska bistå vid polisverksamhet som leds  av Polismyndigheten
1. om Polismyndigheten i ett enskilt fall begär det och det  inte finns särskilda skäl mot det, eller
2. om Säkerhetspolisen och Polismyndigheten kommer överens om  det.
14 §
Säkerhetspolischefen ska omedelbart delge rikspolischefen  information av synnerlig vikt.
15 §
Biträdande säkerhetspolischefen får i samråd med chefen  för nationella operativa avdelningen, trots den  ansvarsfördelning som annars gäller mellan myndigheterna, i  ett enskilt fall bestämma att en förundersökning eller annan  uppgift i den brottsbekämpande verksamheten ska lämnas över  till Polismyndigheten för fortsatt handläggning.
Internationellt samarbete
16 §
Säkerhetspolisen ska samarbeta med utländska myndigheter  eller organ och mellanfolkliga organisationer i den  utsträckning som behövs för Säkerhetspolisens verksamhet och  som regeringen närmare bestämmer.
17 §
Myndigheten får ingå en internationell överenskommelse om  samarbete med en utländsk brottsbekämpande myndighet,  underrättelse- eller säkerhetstjänst eller annat motsvarande  organ i en stat som är medlem i Europeiska unionen eller som  har slutit avtal enligt konventionen om tillämpning av  Schengenavtalet av den 14 juni 1985 om samarbete med  konventionsstaterna. Det gäller dock inte om överenskommelsen  kräver riksdagens eller Utrikesnämndens medverkan.
En internationell överenskommelse ska ingås av  säkerhetspolischefen eller biträdande säkerhetspolischefen.  Innan en sådan överenskommelse ingås ska Regeringskansliet 
(Justitiedepartementet) underrättas.
Stöd till Säkerhets- och integritetsskyddsnämnden
18 §
Myndigheten ska ge Säkerhets- och  integritetsskyddsnämnden det stöd som anges i 11 §  förordningen (2007:1141) med instruktion för Säkerhets- och  integritetsskyddsnämnden.
Ledning
19 §
Myndigheten leds av en myndighetschef.
20 §
Vid myndigheten ska det finnas ett insynsråd som består  av högst nio ledamöter.
Insynsrådets uppgifter framgår av 9 § myndighetsförordningen 
(2007:515).
Insynen ska dock inte avse sådana uppgifter som kan äventyra  myndighetens samarbete med någon annan underrättelse- eller  säkerhetstjänst eller som rör ledning av polisverksamhet i ett  enskilt fall.
Anställningar och uppdrag
21 §
Säkerhetspolischefen är myndighetschef.
Vid myndigheten ska det finnas en biträdande  säkerhetspolischef som är ställföreträdande myndighetschef och  vars anställning beslutas av regeringen.
22 §
Regeringen förordnar för en bestämd tid de ledamöter i  personalansvarsnämnden som ska förordnas särskilt.
23 §
Om det krävs med hänsyn till arbetsuppgifterna får  Säkerhetspolisen besluta att för bestämd tid eller tills  vidare, dock längst till en viss tidpunkt, anställa en  polisman som har en anställning tills vidare vid  Polismyndigheten.
Förflyttning av arbetstagare
24 §
Myndigheten beslutar om förflyttning enligt 5 §  polislagen (1984:387) av en arbetstagare som är anställd vid  myndigheten.
Anställning vid Polismyndigheten eller någon annan myndighet  som ett led i sådan förflyttningsskyldighet beslutas av den  mottagande myndigheten. Det gäller dock inte för en  anställning som beslutas av regeringen.
Förflyttningsskyldigheten gäller endast vid förflyttning till  en anställning tills vidare.
Personalansvarsnämnd
25 §
Vid myndigheten ska det finnas en personalansvarsnämnd.  Nämnden prövar frågor som anges i 25 § första stycket  myndighetsförordningen (2007:515) för anställda vid  myndigheten, om inte annat anges.
Nämnden består av säkerhetspolischefen, som är ordförande,  personalföreträdare, tre företrädare för myndigheten som  säkerhetspolischefen bestämmer och två av regeringen särskilt  förordnade ledamöter. Ersättare kan utses för företrädarna för  myndigheten.
Säkerhetspolischefen bestämmer vem som ska vara vice  ordförande i nämnden.
26 §
I ärenden som gäller disciplinansvar, avstängning,  avskedande eller uppsägning bestämmer ordföranden om ett  förfarande inför nämnden ska inledas. Ordföranden får avskriva  ett ärende om det är uppenbart att ärendet inte ska leda till  någon åtgärd från nämndens sida.
Har nämnden beslutat att avstänga någon från arbetet och är  det på grund av ändrade förhållanden uppenbart att beslutet  inte längre bör gälla, får ordföranden ensam besluta i frågan.
Beslut som har fattats av ordföranden ska anmälas vid nästa  sammanträde med nämnden.
27 §
Nämnden är beslutsför när ordföranden och minst fyra  andra ledamöter är närvarande.
När ärenden som är av principiell natur eller av annan större  vikt handläggs bör minst sju ledamöter vara närvarande.
Tillämpligheten av vissa förordningar
28 §
Myndigheten ska tillämpa personalföreträdarförordningen 
(1987:1101) och internrevisionsförordningen (2006:1228).
29 §
Myndigheten ska inte tillämpa
1. 6 § anställningsförordningen (1994:373) i fråga om  anställning vid Säkerhetspolisen,
2. 6 § förordningen (2001:100) om den officiella statistiken,
3. förordningen (1998:796) om statlig inköpssamordning,
4. förordningen (2016:1023) med instruktion för  Ekonomistyrningsverket,
5. förordningen (1995:1300) om statliga myndigheters  riskhantering, och
6. förordningen (2020:486) om miljö- och trafiksäkerhetskrav  för myndigheters bilar.
Rätt att meddela föreskrifter
30 §
Säkerhetspolisen får i samråd med Polismyndigheten  meddela föreskrifter om vilka typer av brott och företeelser,  utöver de som framgår av 24 § andra stycket förordningen 
(2022:1718) med instruktion för Polismyndigheten, som kan  beröra Säkerhetspolisens ansvarsområde och som  Säkerhetspolisen ska underrättas om.
31 §
Säkerhetspolisen får, efter att Polismyndigheten har  hörts, meddela föreskrifter om Polismyndighetens medverkan i  skyddet av en person för vars personskydd Säkerhetspolisen  ansvarar.
32 §
Myndigheten ska genom sådana allmänna råd som avses i 1 §  författningssamlingsförordningen (1976:725) och uttalanden  verka för lagenlighet och följdriktighet vid  rättstillämpningen inom sitt ansvarsområde.
Undantag från myndighetsförordningen
33 §
Följande bestämmelser i myndighetsförordningen (2007:515)  ska enbart tillämpas i administrativa ärenden:
- 20 § om föredragning,
- 21 § om myndighetens beslut, och
- 27 § om myndighetens rätt att företräda staten vid domstol.
34 §
Myndigheten ska inte tillämpa 29 § myndighetsförordningen 
(2007:515) om ärendeförteckning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.