Title: Förordning (2020:1202) om stöd för gröna och trygga samhällen
SFS Number: Svensk författningssamling 2020:1202
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20201202-om-stod-for-grona-och_sfs-2020-1202/
Source Link: http://rkrattsbaser.gov.se/sfst?bet=2020:1202
Amendment Register Link: http://rkrattsbaser.gov.se/sfsr?bet=2020:1202
Ministry/Authority: Landsbygds- och infrastrukturdepartementet SPN
Issued: 2020-12-10
Metadata: {"Utfärdad": "2020-12-10", "Ändrad": "t.o.m. SFS 2021:661"}

==================================================

Förordning (2020:1202) om stöd för gröna och trygga samhällen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:1202
Departement/myndighet
:   
Landsbygds- och infrastrukturdepartementet SPN
Utfärdad
:   
2020-12-10
Ändrad
:   
t.o.m. SFS 2021:661
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Stöd enligt denna förordning får ges, i mån av tillgång på  medel, för att långsiktigt främja stadsgrönska och  ekosystemtjänster i områden med socioekonomiska utmaningar i  städer och tätorter.
Syftet med stödet är att utveckla dessa områden i en grön och  hälsofrämjande riktning samt bidra i arbetet med att nå  miljökvalitetsmålet God bebyggd miljö samtidigt som det skapas  trygga, trivsamma och inkluderande utemiljöer med särskild  omsorg om åtgärdernas gestaltning.
Förordningen är meddelad med stöd av 8 kap. 7 §  regeringsformen.
2 §
Med stadsgrönska avses i denna förordning
1. naturmark, parker, alléer, träd, buskage, häckar,  planteringar, gröna tak och väggar, gröna ytor för barns  utevistelse, ekodukter, gröna korridorer, grön infrastruktur  och liknande grönytor i städer och tätorter, och
2. stränder, våtmarker, vattendrag, diken,  dagvattenanläggningar och liknande vattenytor i städer och  tätorter.
Stödberättigade aktörer
3 §
Stöd får ges till fastighetsägare och tomträttshavare.  Stöd får även ges till någon annan om fastighetsägaren eller  tomträttshavaren har gett sitt tillstånd till att åtgärder  genomförs.
4 §
Stöd får endast ges om den som genomför åtgärderna är  godkänd för F-skatt.
Utländska företagare eller företag får i stället visa upp  intyg eller en annan handling som visar att företagaren eller  företaget i sitt hemland genom registrering eller på annat  sätt genomgår motsvarande kontroll i fråga om skatter och  avgifter.
5 §
Stöd får inte ges till någon som har skulder för svenska  skatter eller avgifter hos Kronofogdemyndigheten eller som är  i likvidation eller försatt i konkurs.
Stödberättigande åtgärder
6 §
Stöd får ges för att genomföra åtgärder som innebär att  stadsgrönska eller ekosystemtjänster ökar eller utvecklas i  eller i anslutning till områden med socioekonomiska utmaningar  och som sammantaget främjar syftet som anges i 1 § andra  stycket.
Stöd får endast ges för åtgärder som är till nytta för  allmänheten utan krav på någon särskild motprestation.
7 §
Stöd får inte ges för åtgärder som har inletts innan  ansökan om stöd har kommit in.
Stöd får inte heller ges för åtgärder som genomförs för att  uppfylla krav i lag eller annan författning eller villkor  enligt avtal.
8 §
Stöd får inte ges för åtgärder med en totalkostnad som är  mindre än 200 000 kronor.
9 §
Stöd får endast ges för åtgärder som slutförs inom två år  från besluts-datumet för beviljat stöd, eller den längre tid  som Boverket bestämmer.
Stödnivå och stödberättigande kostnader
10 §
Stöd får ges med högst 50 procent av kostnaderna för att  planera och genomföra åtgärderna enligt 6 § första stycket 
(stödnivån). Med kostnader för planering avses  arkitektkostnader och kostnader för förstudier, för dialoger  med boende och andra intressenter samt för projektering.
Stödet får kombineras med andra former av offentligt stöd  under förutsättning att de sammanlagda stöden inte överskrider  stödnivån.
Ansökan om stöd
11 §
En ansökan om stöd ges in till Boverket.
12 §
Ansökan ska innehålla
1. en beskrivning av de åtgärder som stöd söks för, inklusive  planerad start- och sluttidpunkt,
2. en redogörelse för hur åtgärderna sammantaget förväntas  främja syftet med stödet och uppfylla förutsättningarna för  stödet, inklusive en beskrivning av det område som ansökan  avser och den plats som åtgärderna avses genomföras på,
3. en förteckning över kostnader för att planera och genomföra  åtgärderna och en uppgift om hur stor andel av kostnaderna som  det söks stöd för,
4. uppgifter om annat stöd har sökts eller beviljats för  åtgärderna,
5. en plan för underhållet och den långsiktiga förvaltningen  av åtgärderna, och
6. de övriga uppgifter som Boverket behöver för att pröva  ansökan.
Prövning och beslut om stöd
13 §
Boverket prövar frågor om stöd enligt denna förordning.
14 §
Boverket ska besluta om antalet prövningstillfällen och  publicera uppgifter om dessa på sin webbplats.
15 §
Boverket ska vid prövningen av stöd göra en sammanvägd  bedömning av om åtgärderna som det söks stöd för avses att  genomföras i eller i anslutning till ett område med  socioekonomiska utmaningar. Vid bedömningen ska särskild  hänsyn tas till om de boendes utbildningsnivå,  sysselsättningsgrad och deltagande i demokratiska processer är  lägre än genomsnittet i kommunen och i övriga landet. Boverket  ska vid behov inhämta uppgifter från Delegationen mot  segregation inför prövningen.
16 §
Boverket ska prioritera den eller de åtgärder som vid  varje prövningstillfälle bedöms ha bäst förutsättningar att på  ett varaktigt sätt främja det syfte som anges i 1 § andra  stycket. Om ytterligare prioritering behövs ska en geografisk  spridning av åtgärder över hela landet eftersträvas.
17 §
Om Boverket beslutar att ge stöd, ska det i beslutet  anges
1. vilka åtgärder stöd ges för och vilken plats som åtgärderna  genomförs eller ska genomföras på,
2. stödnivån, det stödbelopp som betalas ut i förskott och det  maximala stödbeloppet,
3. den tidpunkt när åtgärderna ska vara slutförda,
4. hur Boverket ska följa upp stödet och hur stödmottagaren  ska rapportera, och
5. de övriga villkor som behövs för att tillgodose stödets  syfte.
Slutrapport
18 §
När stödmottagaren har genomfört de åtgärder som stödet  avser ska mottagaren lämna in en slutrapport till Boverket.  Rapporten ska lämnas in inom sex veckor från den tidpunkt då  åtgärderna slutfördes, om inte Boverket beslutar annat.
19 §
Slutrapporten ska innehålla
1. en redovisning av genomförda åtgärder,
2. en redogörelse för hur åtgärderna sammantaget bedöms främja  syftet med stödet,
3. en ekonomisk slutredovisning av hur stödet har använts,  vilka kostnader åtgärderna har medfört och om annat stöd har  sökts eller beviljats för åtgärderna,
4. en uppgift om att nödvändiga tillstånd för att genomföra  åtgärderna har hämtats in, och
5. en uppföljande plan för underhållet och den långsiktiga  förvaltningen av åtgärderna.
Utbetalning av stöd
20 §
Högst 50 procent av ett beviljat stöd får betalas ut i  förskott innan stödmottagaren har slutrapporterat åtgärderna.  Resterande del av stödet betalas ut efter det att  slutrapporten har lämnats till och godkänts av Boverket.
Om åtgärderna ska vara slutförda den 1 oktober 2022 eller  senare enligt Boverkets beslut om stöd får dock den resterande  delen av stödet betalas ut under 2022 även om någon  slutrapport ännu inte har lämnats till och godkänts av  Boverket. Boverket får i sådana fall begära att stödmottagaren  ska lämna de ytterligare handlingar eller uppgifter som behövs  för utbetalningen. Förordning (2021:661).
21 §
Boverket ska besluta att hela eller delar av stödet inte  ska betalas ut om
1. stödmottagaren genom att lämna oriktiga uppgifter eller på  något annat sätt har förorsakat att stöd har beviljats på  felaktig grund eller med för högt belopp,
2. stödet av något annat skäl än vad som framgår av 1 har  beviljats på felaktig grund eller med för högt belopp och  stödmottagaren borde ha insett detta,
3. hela eller delar av stödet inte har utnyttjats eller inte  har använts för de åtgärder som stödet getts för,
4. stödmottagaren inte har lämnat en slutrapport enligt 18 och 
19 §§ som har godkänts av Boverket, eller
5. villkor i beslutet om stöd inte har följts.
Återbetalning av stöd
22 §
En stödmottagare är återbetalningsskyldig om det finns  grund för det enligt 21 §. På det belopp som en stödmottagare  är återbetalningsskyldig för ska ränta enligt räntelagen 
(1975:635) betalas.
23 §
Om en stödmottagare är återbetalningsskyldig ska Boverket  besluta att kräva tillbaka hela eller delar av stödet med  ränta.
Boverket får, om det finns särskilda skäl, sätta ned kravet på  åter-betalning och ränta helt eller delvis.
Uppföljning
24 §
Boverket ska i en rapport till regeringen följa upp att  syftet med stöd enligt denna förordning tillgodoses och  redovisa vilka resultat som uppnåtts.
Bemyndigande
25 §
Boverket får meddela närmare föreskrifter om
1. de uppgifter som ska lämnas i ansökan om stöd och i  slutrapporten, och
2. uppgifter som stödmottagare ska lämna för Boverkets  uppföljning.
Boverket får även i övrigt meddela de föreskrifter som behövs  för verkställigheten av denna förordning.
Överklagande
26 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 21 § får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.