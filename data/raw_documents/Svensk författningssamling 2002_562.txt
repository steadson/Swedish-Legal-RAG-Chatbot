Title: Lag (2002:562) om elektronisk handel och andra informationssamhällets tjänster
SFS Number: Svensk författningssamling 2002:562
URL: https://www.riksdagen.se/sv/dokument-och-lagar/dokument/svensk-forfattningssamling/lag-2002562-om-elektronisk-handel-och-andra_sfs-2002-562/
Source Link: http://rkrattsbaser.gov.se/sfst?bet=2002:562
Amendment Register Link: http://rkrattsbaser.gov.se/sfsr?bet=2002:562
Ministry/Authority: Finansdepartementet DIS
Issued: 2002-06-06
Metadata: {"Utfärdad": "2002-06-06", "Ändrad": "t.o.m. SFS 2024:957"}

==================================================

Lag (2002:562) om elektronisk handel och andra informationssamhällets tjänster
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2002:562
Departement/myndighet
:   
Finansdepartementet DIS
Utfärdad
:   
2002-06-06
Ändrad
:   
t.o.m. SFS 2024:957
Övrig text
:   
Rättelseblad 2011:767 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens tillämpningsområde
1 §
Denna lag gäller informationssamhällets tjänster och påbörjande och utövande av verksamhet som rör sådana tjänster.
Lagen är inte tillämplig på frågor som rör
1. beskattning,
2. behandling av personuppgifter,
3. konkurrensbegränsande samarbete mellan företag,
4. notariatverksamhet eller liknande verksamhet i den mån den har direkt samband med myndighetsutövning,
5. verksamhet som innebär att försvara eller som ombud företräda en klient inför domstol, eller
6. hasardspel där penningvärden satsas.
Definitioner
2 §
I lagen avses med
informationssamhällets tjänster: tjänster som normalt utförs mot ersättning och som tillhandahålls på distans, på elektronisk väg och på individuell begäran av en tjänstemottagare,
tjänsteleverantör: fysisk eller juridisk person som tillhandahåller någon av informationssamhällets tjänster,
etableringsstat: stat där en tjänsteleverantör har sitt fasta driftställe,
tjänstemottagare: fysisk eller juridisk person som använder någon av informationssamhällets tjänster,
det samordnade regelområdet: rättsregler med krav på informationssamhällets tjänster och på tjänsteleverantörer i fråga om påbörjande och utövande av verksamhet som rör sådana tjänster,
reglerad yrkesverksamhet: yrkesverksamhet som enligt lag eller förordning kräver auktorisation, legitimation eller liknande,
EES: Europeiska ekonomiska samarbetsområdet.
Fri rörlighet och tillämpning av svensk rätt
3 §
En tjänsteleverantör med en annan etableringsstat än Sverige inom EES har rätt att, utan hinder av svenska regler inom det samordnade regelområdet, tillhandahålla tjänstemottagare i Sverige informationssamhällets tjänster.
En domstol eller annan myndighet får dock med stöd av lag vidta en åtgärd som begränsar den fria rörligheten för en sådan tjänst, om det är nödvändigt för att skydda
1. allmän ordning och säkerhet,
2. folkhälsan, eller
3. konsumenter.
En sådan åtgärd måste vara riktad mot en bestämd tjänst som skadar eller allvarligt riskerar att skada något av dessa skyddsintressen. Åtgärden måste stå i rimlig proportion till det intresse som skall skyddas.
4 §
Innan en sådan åtgärd som avses i 3 § andra stycket får vidtas måste etableringsstaten uppmanas att ingripa.
Etableringsstaten och Europeiska gemenskapernas kommission måste även underrättas om att åtgärden kommer att vidtas.
I brådskande fall får åtgärden i stället utan dröjsmål anmälas till etableringsstaten och kommissionen, med uppgift om varför saken anses brådskande.
Första och andra styckena gäller inte i samband med domstolsförfaranden och brottsutredningar.
5 §
Inom det samordnade regelområdet skall svensk rätt gälla för de informationssamhällets tjänster som tillhandahålls av tjänsteleverantörer med Sverige som etableringsstat, även om tjänsterna helt eller delvis riktar sig mot tjänstemottagare i någon annan stat inom EES.
6 §
Bestämmelserna i 3-5 §§ är inte tillämpliga på
1. tillåtligheten av marknadsföring genom icke begärd e-post,
2. utgivning av elektroniska pengar av sådana aktiebolag eller ekonomiska föreningar som enligt 2 kap. 3 § lagen (2011:755) om elektroniska pengar undantagits från den lagens bestämmelser,
3. sådana krav för försäkringsverksamhet genom sekundäretablering eller gränsöverskridande verksamhet som avses i avdelning IV i rådets direktiv 92/49/EEG av den 18 juni 1992 om samordning av lagar och andra författningar som avser annan direkt försäkring än livförsäkring samt om ändring av direktiv 73/239/EEG och 88/357/EEG, senast ändrat genom Europaparlamentets och rådets direktiv 2008/36/EG, och avdelning IV i Europaparlamentets och rådets direktiv 2002/83/EG av den 5 november 2002 om livförsäkring, senast ändrat genom Europaparlamentets och rådets direktiv 2008/19/EG,
4. sådana krav för obligatoriska skadeförsäkringar som avses i artikel 30.2 i rådets direktiv 92/49/EEG,
5. avtalsförpliktelser vid konsumentavtal,
6. upphovsrätt och närstående rättigheter, skydd för kretsmönster för halvledarprodukter och industriellt rättsskydd, eller
7. formkrav för avtal som skapar eller överför rättigheter i fast egendom.
Lag (2011:1064)
.
7 §
Bestämmelserna i 3-5 §§ påverkar inte parters frihet att välja tillämplig lag för sitt avtal eller frågor om tillämplig lag för försäkringsavtal av de slag som avses i artikel 7 i Europaparlamentets och rådets förordning (EG) nr 593/2008 av den 17 juni 2008 om tillämplig lag för avtalsförpliktelser (Rom I).
Lag (2014:1454)
.
Allmänna informationskrav
8 §
När en tjänsteleverantör tillhandahåller  informationssamhällets tjänster ska leverantören ge  information om sitt namn, sin adress i etableringsstaten och  sin e-postadress samt i förekommande fall
1. organisationsnummer,
2. registreringsnummer för mervärdesskatt, och
3. behörig tillståndsmyndighet.
Om en tjänsteleverantör bedriver reglerad yrkesverksamhet ska  informationen även omfatta uppgifter om
1. yrkestitel och den stat där denna erhållits,
2. den yrkesorganisation eller liknande där  tjänsteleverantören är registrerad, och
3. de bestämmelser som är tillämpliga på yrkesverksamheten och  sättet att få tillgång till dem.
Informationen ska finnas tillgänglig för tjänstemottagare och  myndigheter på ett enkelt, direkt och stadigvarande sätt.
I fråga om leverantörer av beställ-tv och leverantörer av  sådan beställradio som finansieras med public service-avgift  enligt lagen (2018:1893) om finansiering av radio och tv i  allmänhetens tjänst gäller även 2 kap. 1 § radio- och tv-lagen 
(2010:696).
Lag (2022:1670)
.
9 §
Om en tjänsteleverantör vid tillhandahållandet av informationssamhällets tjänster anger priser på varor eller tjänster skall dessa anges klart och otvetydigt. Om skatt och leveranskostnader tillkommer skall detta anges särskilt.
Krav i samband med beställning
10 §
En tjänsteleverantör skall tillhandahålla lämpliga och effektiva tekniska hjälpmedel som gör det möjligt för en tjänstemottagare att upptäcka och rätta till sina eventuella inmatningsfel innan denne gör en beställning.
11 §
En tjänsteleverantör skall på ett klart och otvetydigt sätt innan en tjänstemottagare gör en beställning informera denne om följande:
1. hjälpmedlen enligt 10 § och de tekniska steg som måste vidtas för att ingå avtal,
2. vilka språk avtal kan ingås på,
3. om avtal arkiveras och om de hålls tillgängliga för tjänstemottagare, samt
4. de yrkesetiska regler eller liknande som tjänsteleverantören har åtagit sig att följa och sättet att få tillgång till dem på elektronisk väg.
12 §
En tjänsteleverantör skall utan onödigt dröjsmål på elektronisk väg bekräfta mottagandet av en beställning som gjorts på elektronisk väg.
Beställningar och bekräftelser skall anses mottagna när adressaten har tillgång till dem.
13 §
Avtalsvillkor skall göras tillgängliga för tjänstemottagare på ett sätt som gör det möjligt att spara och återskapa dem.
14 §
Bestämmelserna i 10 och 11 §§ samt 12 § första stycket gäller inte om avtal ingås enbart genom utväxling av e-post eller motsvarande personliga meddelanden.
Utanför konsumentförhållanden får parterna komma överens om något annat än vad som anges i 10-12 §§.
Påföljder
15 §
Om en tjänsteleverantör inte ger information i enlighet med 8 och 9 samt 11-13 §§ eller inte tillhandahåller tekniska hjälpmedel enligt 10 § ska marknadsföringslagen (2008:486)
tillämpas, med undantag av bestämmelserna i 29-36 §§ om marknadsstörningsavgift. Sådan information ska anses vara väsentlig enligt 10 § tredje stycket marknadsföringslagen.
Lag (2008:505)
.
Ansvarsfrihet för tjänsteleverantörer i vissa fall
16 §
Har upphävts enligt
lag (2024:957)
.
17 §
Har upphävts enligt
lag (2024:957)
.
18 §
Har upphävts enligt
lag (2024:957)
.
19 §
En tjänsteleverantör som överför eller lagrar information för annan får dömas till ansvar för brott som avser innehållet i informationen endast om brottet har begåtts uppsåtligen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.