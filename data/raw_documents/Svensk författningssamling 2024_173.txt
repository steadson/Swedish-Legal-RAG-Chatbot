Title: Lag (2024:173) om indelning av tunga fordon i koldioxidutsläppsklasser
SFS Number: Svensk författningssamling 2024:173
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024173-om-indelning-av-tunga-fordon-i_sfs-2024-173/
Source Link: http://rkrattsbaser.gov.se/sfst?bet=2024:173
Amendment Register Link: http://rkrattsbaser.gov.se/sfsr?bet=2024:173
Ministry/Authority: Landsbygds- och infrastrukturdepartementet
Issued: 2024-03-21
Metadata: {"Utfärdad": "2024-03-21", "Ändrad": "t.o.m. SFS 2025:397"}

==================================================

Lag (2024:173) om indelning av tunga fordon i koldioxidutsläppsklasser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:173
Departement/myndighet
:   
Landsbygds- och infrastrukturdepartementet
Utfärdad
:   
2024-03-21
Ändrad
:   
t.o.m. SFS 2025:397
Övrig text
:   
Rättelsesida 2024:173 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Ordförklaringar
1 §
I denna lag avses med
fordon: ett motorfordon med minst fyra hjul eller en ledad  motorfordonskombination, som är avsedd för eller används för  person- eller godstransport på väg,
tungt fordon: ett fordon som har en totalvikt över 3 500  kilogram,
fordonsgrupp: en sådan grupp av fordon som anges i tabell 1 i  bilaga I till kommissionens förordning (EU) 2017/2400 av den 
12 december 2017 om genomförande av Europaparlamentets och  rådets förordning (EG) nr 595/2009 vad gäller bestämning av  tunga fordons koldioxidutsläpp och bränsleförbrukning och om  ändring av Europaparlamentets och rådets direktiv 2007/46/EG  och kommissionens förordning (EU) nr 582/2011, och
undergrupp av fordon: en grupp av fordon som definieras i  bilaga I punkt 1 till Europaparlamentets och rådets förordning 
(EU) 2019/1242 av den 20 juni 2019 om fastställande av normer  för koldioxidutsläpp från nya tunga fordon och om ändring av  Europaparlamentets och rådets förordningar (EG) nr 595/2009  och (EU) 2018/956 och rådets direktiv 96/53/EG.
2 §
Med rapporteringsperiod avses i denna lag perioden från  och med den 1 juli ett visst år till och med den 30 juni året  därpå, med början år 2019.
3 §
Med koldioxidutsläpp avses i denna lag de specifika  koldioxidutsläpp som anges i ett tungt fordons  kundinformationsfil enligt del II i bilaga IV till  kommissionens förordning (EU) 2017/2400.
4 §
I denna lag avses med referensvärde för koldioxidutsläpp:
1. för ett fordon som omfattas av Europaparlamentets och  rådets förordning (EU) 2019/1242, det värde som beräknas  enligt punkt 3 i bilaga I till den förordningen, och
2. för ett fordon som inte omfattas av Europaparlamentets och  rådets förordning (EU) 2019/1242, det genomsnittliga värdet av  alla koldioxidutsläpp från fordon i den fordonsgrupp som  fordonet tillhör och som har rapporterats enligt  Europaparlamentets och rådets förordning (EU) 2018/956 av den 
28 juni 2018 om övervakning och rapportering av nya tunga  fordons koldioxidutsläpp och bränsleförbrukning eller enligt  Europaparlamentets och rådets förordning (EU) 2019/1242, för  den första rapporteringsperioden.
Lag (2025:397)
.
5 §
Med utsläppsminskningskurva avses i denna lag en sådan  kurva för minskade koldioxidutsläpp för en undergrupp av  fordon som beräknas utifrån minskade årliga koldioxidutsläpp  och referensvärdet för koldioxidutsläpp för respektive  rapporteringsperiod.
6 §
I denna lag avses med utsläppsfritt fordon detsamma som i  artikel 3.11 a och b i Europaparlamentets och rådets  förordning (EU) 2019/1242.
Lag (2025:397)
.
7 §
Med utsläppssnålt tungt fordon avses i denna lag ett annat  tungt fordon än ett utsläppsfritt tungt fordon med  koldioxidutsläpp som är lägre än hälften av referensvärdet för  koldioxidutsläpp för den fordonsgrupp eller undergrupp av  fordon som det tunga fordonet tillhör.
Bemyndigande att meddela föreskrifter om rapporteringsperiod  och utsläppsminskningskurva
8 §
Regeringen eller den myndighet som regeringen bestämmer  får meddela föreskrifter om
1. den första rapporteringsperiod som avses i 4 § 2, och
2. hur en utsläppsminskningskurva ska beräknas.
Indelning av tunga fordon i koldioxidutsläppsklasser
9 §
Den myndighet som regeringen bestämmer ska dela in tunga  fordon som är registrerade i vägtrafikregistret i följande  koldioxidutsläppsklasser:
1. koldioxidutsläppsklass 1: fordon som inte tillhör någon av  koldioxid-utsläppsklasserna 2-5,
2. koldioxidutsläppsklass 2: fordon som tillhör någon av de  undergrupper av fordon som anges i punkt 1 i bilaga I till  Europaparlamentets och rådets förordning (EU) 2019/1242 och  som
a) registrerades för första gången under en  rapporteringsperiod,
b) vid tidpunkten för registreringen har koldioxidutsläpp som  är mer än fem procent lägre än det värde på  utsläppsminskningskurvan för den relevanta undergruppen av  fordon som gäller för rapporteringsperioden, och
c) inte tillhör någon av koldioxidutsläppsklasserna 3-5,
3. koldioxidutsläppsklass 3: fordon som tillhör någon av de  undergrupper av fordon som anges i punkt 1 i bilaga I till  Europaparlamentets och rådets förordning (EU) 2019/1242 och  som
a) registrerades för första gången under en  rapporteringsperiod,
b) vid tidpunkten för registreringen har koldioxidutsläpp som  är mer än åtta procent lägre än det värde på  utsläppsminskningskurvan för den relevanta undergruppen av  fordon som gäller för rapporteringsperioden, och
c) inte tillhör någon av koldioxidutsläppsklasserna 4 eller 5,
4. koldioxidutsläppsklass 4: utsläppssnåla tunga fordon, och
5. koldioxidutsläppsklass 5: utsläppsfria fordon.
Omprövning av indelningen i koldioxidutsläppsklasser
10 §
Den myndighet som delar in fordon i  koldioxidutsläppsklasser enligt 9 § ska ompröva  klassificeringen av ett fordon
1. vart sjätte år från den första registreringen av fordonet,  om fordonet är indelat i koldioxidutsläppsklass 2 eller 3,
2. om fordonsägaren begär det, eller
3. om det finns andra skäl än de som anges i 1 och 2.
Vid en omprövning enligt första stycket 1 ska fordonets  koldioxidutsläpp bedömas i förhållande till värdet på  utsläppsminskningskurvan vid omprövningstillfället.
11 §
Om ett fordon har indelats i koldioxidutsläppsklass 1 på  grund av att uppgifter om referensvärde eller en  utsläppsminskningskurva inte fanns tillgängliga vid  indelningen, ska myndigheten göra en ny bedömning av fordonets  utsläppsklass när sådana uppgifter finns tillgängliga.
Överklagande
12 §
Beslut enligt 9-11 §§ får överklagas till allmän  förvaltningsdomstol. Ett beslut som har fattats genom  automatiserad behandling av uppgifter i vägtrafikregistret får  inte överklagas innan det har omprövats enligt 10 § första  stycket 2 eller 3. Om ett sådant beslut överklagas innan det  har omprövats, ska överklagandet behandlas som en begäran om  omprövning.
Prövningstillstånd krävs vid överklagande till kammarrätten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.