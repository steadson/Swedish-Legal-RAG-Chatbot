Title: Förordning (2018:759) om ekonomiska föreningar
SFS Number: Svensk författningssamling 2018:759
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018759-om-ekonomiska-foreningar_sfs-2018-759/
Source Link: http://rkrattsbaser.gov.se/sfst?bet=2018:759
Amendment Register Link: http://rkrattsbaser.gov.se/sfsr?bet=2018:759
Ministry/Authority: Justitiedepartementet L1
Issued: 2018-05-31
Metadata: {"Utfärdad": "2018-05-31", "Ändrad": "t.o.m. SFS 2025:345"}

==================================================

Förordning (2018:759) om ekonomiska föreningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:759
Departement/myndighet
:   
Justitiedepartementet L1
Utfärdad
:   
2018-05-31
Ändrad
:   
t.o.m. SFS 2025:345
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Anmälningar och ansökningar
3 kap. Föreningsregistret
4 kap. Avgifter
5 kap. Övriga bestämmelser
Övergångsbestämmelser
1 kap. Inledande bestämmelser
1 §
Denna förordning gäller för
1. ekonomiska föreningar enligt lagen (2018:672) om  ekonomiska föreningar,
2. kooperativa hyresrättsföreningar enligt lagen (2002:93) om  kooperativ hyresrätt,
3. bostadsrättsföreningar enligt bostadsrättslagen 
(1991:614), och
4. sambruksföreningar enligt lagen (1975:417) om  sambruksföreningar.
2 §
Förordningen är meddelad med stöd av 19 kap. 10 §  första stycket lagen (2018:672) om ekonomiska föreningar i  fråga om 4 kap. 1-6 §§ och med stöd av 8 kap. 7 §  regeringsformen i fråga om övriga bestämmelser.
2 kap. Anmälningar och ansökningar
Formen för anmälningar och ansökningar
1 §
En anmälan för registrering enligt lagen (2018:672) om  ekonomiska föreningar, lagen (2002:93) om kooperativ  hyresrätt, bostadsrättslagen (1991:614) eller lagen 
(1975:417) om sambruksföreningar ska vara skriftlig och göras  hos Bolagsverket.
En anmälan enligt första stycket eller en ansökan enligt de  nämnda lagarna som ska handläggas av Bolagsverket får  överföras elektroniskt till verket.
Handlingar som ska bifogas till anmälningar och ansökningar  och som har upprättats elektroniskt får överföras  elektroniskt till Bolagsverket.
Undertecknande
2 §
En anmälan för registrering ska undertecknas av en  styrelseledamot eller av den verkställande direktören. En  anmälan som görs av en förening i likvidation ska  undertecknas av likvidatorn eller, om flera likvidatorer har  utsetts, av en av likvidatorerna.
En anmälan eller ansökan som överförs elektroniskt till  Bolagsverket ska vara undertecknad med en elektronisk  underskrift.
3 §
En försäkran på heder och samvete enligt denna  förordning får undertecknas med en elektronisk underskrift.
Uppgift om föreningens organisationsnummer
4 §
En anmälan som lämnas in för en registrerad förening  enligt denna förordning ska innehålla en uppgift om  föreningens organisationsnummer.
Registrering av en förening
5 §
I en anmälan för registrering av en förening enligt 
2 kap. 2 § lagen (2018:672) om ekonomiska föreningar, 2 kap. 
1 § lagen (2002:93) om kooperativ hyresrätt, 9 kap. 2 §  bostadsrättslagen (1991:614) eller 5 § lagen (1975:417) om  sambruksföreningar ska följande anges:
1. föreningens postadress,
2. fullständigt namn, postadress och, om postadressen avviker  från hemvisten, hemvist samt personnummer eller, om sådant  saknas, födelsedatum för samtliga styrelseledamöter och  styrelsens ordförande,
3. i förekommande fall, de uppgifter som anges i 2 avseende
a) den verkställande direktören,
b) styrelsesuppleanter,
c) vice verkställande direktörer,
d) särskilda firmatecknare,
e) särskilda delgivningsmottagare, och
4. hur föreningens firma tecknas.
6 §
En anmälan enligt 5 § ska innehålla en försäkran på  heder och samvete
1. att de personer som anges i 5 § 2 och 3 inte är i konkurs  eller har förvaltare enligt 11 kap. 7 § föräldrabalken,
2. att revisorn och i förekommande fall en revisorssuppleant  uppfyller kraven i 8 kap. 11-13 §§ lagen (2018:672) om  ekonomiska föreningar och i förekommande fall 14, 15, 16, 22  och 53 §§ i det kapitlet,
3. att föreningen har minst så många medlemmar som anges i 
1 kap. 3 § lagen om ekonomiska föreningar, 2 kap. 1 § lagen 
(2002:93) om kooperativ hyresrätt, 1 kap. 2 §  bostadsrättslagen (1991:614) eller 3 § lagen (1975:417) om  sambruksföreningar,
4. att villkor som enligt stadgarna måste vara uppfyllda för  att föreningen ska få börja sin verksamhet är uppfyllda,
5. att uppgifterna i anmälan om vilka som har utsetts till  styrelseledamot, styrelsesuppleant, styrelseordförande,  verkställande direktör, vice verkställande direktör,  firmatecknare och särskild delgivningsmottagare och om hur  föreningens firma tecknas stämmer överens med de beslut som  föreningen har fattat, och
6. att den som har utsetts till styrelseledamot,  styrelsesuppleant, styrelseordförande, verkställande  direktör, vice verkställande direktör, firmatecknare,  särskild delgivningsmottagare, revisor eller  revisorssuppleant har åtagit sig uppdraget.
I fråga om en särskild delgivningsmottagare behöver en  försäkran enligt första stycket 1 endast omfatta att den  särskilda delgivningsmottagaren inte har förvaltare enligt 
11 kap. 7 § föräldrabalken.
7 §
Till en anmälan enligt 5 § ska föreningen bifoga en  kopia av föreningens stadgar. Vidare ska föreningen, genom  att bifoga en kopia av ett protokoll från ett sammanträde med  föreningens medlemmar eller på något annat sätt, visa att  medlemmarna har antagit stadgarna.
Om den som anmäls som styrelseledamot, styrelsesuppleant,  verkställande direktör, vice verkställande direktör eller  firmatecknare inte är folkbokförd i Sverige, ska det till  anmälan bifogas en kopia av en passhandling eller en annan  identitetshandling som avser den anmälde. Bolagsverket får  kräva in ytterligare handlingar om det behövs för att  säkerställa den anmäldes identitet.
Ändring av föreningens stadgar
8 §
Till en anmälan för registrering enligt 3 kap. 5 §  lagen (2018:672) om ekonomiska föreningar av ett beslut om  ändring av stadgarna för en ekonomisk förening som avses i  den lagen, för en kooperativ hyresrättsförening eller för en  sambruksförening eller för registrering enligt 9 kap. 25 §  bostadsrättslagen (1991:614) av ett beslut om ändring av  stadgarna för en bostadsrättsförening, ska föreningen  bifoga
1. en kopia av föreningsstämmans protokoll, och
2. en kopia av stadgarna i deras nya lydelse.
Om fullmäktige i en ekonomisk förening som avses i lagen om  ekonomiska föreningar eller i en kooperativ  hyresrättsförening har beslutat om en sådan ändring av  stadgarna som avses i 6 kap. 36 § lagen om ekonomiska  föreningar, ska en anmälan om registrering av stadgeändringen  innehålla en försäkran på heder och samvete att  underrättelser enligt 46 § andra stycket i det kapitlet har  lämnats.
Till en anmälan för registrering enligt 9 kap. 18 a §  bostadsrättslagen av ett beslut om nedsättning av samtliga  insatser ska föreningen bifoga en kopia av föreningsstämmans  protokoll.
Talan mot föreningsstämmobeslut
9 §
Om en talan enligt 6 kap. 47 § lagen (2018:672) om  ekonomiska föreningar om att upphäva eller ändra ett sådant  beslut av föreningsstämman som ska anmälas för registrering  väcks vid allmän domstol, ska domstolen underrätta  Bolagsverket när
1. talan har väckts,
2. det finns en dom eller ett slutligt beslut som har fått  laga kraft, och
3. det genom ett beslut under rättegången har bestämts att  stämmans beslut inte får verkställas.
Föreningens ledning
10 §
Vid en anmälan för registrering enligt 7 kap. 44 §  lagen (2018:672) om ekonomiska föreningar ska 5 § och 6 §  första stycket 1 och andra stycket tillämpas.
Om anmälan avser annat än enbart en ändring av hemvist eller  postadress, ska anmälan innehålla en försäkran på heder och  samvete
1. att uppgifterna i anmälan om utseende eller entledigande  av styrelseordförande, verkställande direktör, vice  verkställande direktör, firmatecknare och särskild  delgivningsmottagare och om hur föreningens firma tecknas  stämmer överens med de beslut som anmälan grundar sig på,  och
2. att den som har utsetts till styrelseledamot,  styrelsesuppleant, styrelseordförande, verkställande  direktör, vice verkställande direktör, firmatecknare eller  särskild delgivningsmottagare har åtagit sig uppdraget.
Vid en anmälan enligt andra stycket ska 7 § andra stycket  tillämpas.
Revisorer
11 §
Vid en anmälan för registrering enligt 8 kap. 51 §  lagen (2018:672) om ekonomiska föreningar ska 5 § 2 tillämpas  i fråga om revisorn och, i förekommande fall, en  revisorssuppleant.
Om revisorn är ett registrerat revisionsbolag ska bolagets  organisationsnummer eller, om ett sådant nummer saknas, något  annat identifieringsnummer anges.
Om anmälan avser annat än enbart en ändring av hemvist eller  postadress eller en ändring med anledning av att skyldigheten  att ha en auktoriserad eller godkänd revisor har upphört, ska  anmälan innehålla försäkringar i fråga om revisorn eller en  revisorssuppleant enligt 6 § första stycket 2 och 6.
12 §
Om en revisor enligt 8 kap. 26 § lagen (2018:672) om  ekonomiska föreningar har anmält att revisorns uppdrag har  upphört i förtid, ska Bolagsverket skicka en kopia av anmälan  till Finansinspektionen, Revisorsinspektionen och  Skatteverket.
Fusion
13 §
En ansökan enligt 16 kap. 18 § lagen (2018:672) om  ekonomiska föreningar ska innehålla en försäkran på heder och  samvete från föreningarnas styrelser eller verkställande  direktörer om att fusionen inte har förbjudits enligt  konkurrenslagen (2008:579) eller enligt rådets förordning (EG)  nr 139/2004 av den 20 januari 2004 om kontroll av  företagskoncentrationer och att prövning av fusionen inte  pågår enligt konkurrenslagen eller den nämnda förordningen.
Om fusionsplanen har godkänts av fullmäktige, ska ansökan  också innehålla en försäkran på heder och samvete att  underrättelser enligt 6 kap. 46 § lagen om ekonomiska  föreningar har lämnats.
I 16 kap. 18 och 41 §§ lagen om ekonomiska föreningar finns  bestämmelser om handlingar som ska bifogas till ansökan.
Förordning (2022:1859).
13 a §
Om det vid en gränsöverskridande fusion inte behöver  upprättas någon redogörelse enligt 16 kap. 33 § lagen 
(2018:672) om ekonomiska föreningar eller om det inte krävs  något avsnitt med information för medlemmarna enligt 16 kap. 
33 a § samma lag eller något avsnitt med information för  arbetstagarna enligt 33 b § samma lag, ska det till ansökan  enligt 16 kap. 18 § samma lag bifogas en försäkran på heder  och samvete från styrelsen eller den verkställande direktören  om de omständigheter som gör att det inte krävs. En sådan  försäkran behövs inte om sökanden ger in handlingar som visar  de omständigheter som gör att det inte krävs någon redogörelse  eller något avsnitt för aktieägarna eller för arbetstagarna.
Förordning (2022:1859).
14 §
Om talan har väckts vid allmän domstol mot  föreningsstämmans beslut att godkänna en fusionsplan, ska  domstolen underrätta Bolagsverket om detta. En underrättelse  ska också lämnas när en dom eller ett beslut har fått laga  kraft.
15 §
Har upphävts genom förordning (2022:1859).
16 §
Om en domstol har gett tillstånd att verkställa en  fusionsplan enligt 16 kap. 23 eller 41 e § lagen (2018:672) om  ekonomiska föreningar, ska domstolen underrätta Bolagsverket  om beslutet. Förordning (2022:1859).
17 §
Vid en anmälan för registrering enligt 16 kap. 24 §  lagen (2018:672) om ekonomiska föreningar av en förening som  har bildats i samband med fusion genom kombination ska 5 §  och 6 § första stycket 1-4 och andra stycket tillämpas.
Anmälan ska vidare innehålla en försäkran på heder och  samvete
1. att uppgifterna i anmälan om vilka som har utsetts till  styrelseordförande, verkställande direktör, vice  verkställande direktör, firmatecknare och särskild  delgivningsmottagare och om hur föreningens firma tecknas  stämmer överens med de beslut som föreningen har fattat, och
2. att den som har utsetts till styrelseledamot,  styrelsesuppleant, styrelseordförande, verkställande  direktör, vice verkställande direktör, firmatecknare eller  särskild delgivningsmottagare har åtagit sig uppdraget.
18 §
Till en anmälan för registrering enligt 16 kap. 44 §  lagen (2018:672) om ekonomiska föreningar ska bifogas kopior  av de fusionsplaner som har godkänts av de utländska  företagens stämmor.
Till anmälan ska även bifogas
1. en kopia av ett avtal om medverkan enligt 29 § lagen 
(2008:9) om arbetstagares medverkan vid gränsöverskridande  fusioner, delningar och ombildningar,
2. en kopia av ett beslut enligt 22 § andra stycket lagen om  arbetstagares medverkan vid gränsöverskridande fusioner,  delningar och ombildningar,
3. handlingar som visar att förhandlingsperioden enligt 20 §  lagen om arbetstagares medverkan vid gränsöverskridande  fusioner, delningar och ombildningar har löpt ut och de  omständigheter som gör att 32-40 §§ i den lagen ska tillämpas,  eller
4. handlingar som visar de omständigheter som gör att lagen om  arbetstagares medverkan vid gränsöverskridande fusioner,  delningar och ombildningar inte är tillämplig.
I fråga om en förening som bildas genom fusionen ska anmälan  också innehålla de uppgifter som anges i 17 §.
Förordning (2022:1859).
18 a §
Vid prövningen av en ansökan om tillstånd att  verkställa en fusionsplan enligt 16 kap. 41 a § lagen 
(2018:672) om ekonomiska föreningar ska Bolagsverket hämta in  upplysningar från Ekobrottsmyndigheten, Polismyndigheten och  Skatteverket. Bolagsverket ska också hämta in upplysningar  från Tullverket, om det inte står klart att det saknas skäl  till det. Bolagsverket ska även begära upplysningar från andra  myndigheter eller från enskilda när det finns skäl till det.
På begäran av Bolagsverket ska en myndighet lämna uppgifter  som är tillgängliga för myndigheten och som kan antas ha  betydelse vid verkets prövning enligt första stycket.  Brottsbekämpande myndigheter ska dock inte lämna sådana  uppgifter som förekommer i myndighetens brottsbekämpande  verksamhet, om det finns en bestämmelse om sekretess som är  tillämplig på uppgiften och övervägande skäl talar för att det  intresse som sekretessen ska skydda har företräde framför  intresset av att uppgiften lämnas ut.
Bolagsverket får vid prövningen även inhämta upplysningar från  behöriga myndigheter i den eller de övriga stater som berörs  av det gränsöverskridande förfarandet. Förordning (2022:1859).
18 b §
På begäran av en utländsk behörig myndighet får  Bolagsverket lämna uppgifter som behövs för att kontrollera  lagenligheten av en gränsöverskridande fusion enligt  Europaparlamentets och rådets direktiv (EU) 2017/1132 av den 
14 juni 2017 om vissa aspekter av bolagsrätt, i lydelsen  enligt Europaparlamentets och rådets direktiv (EU) 2019/2121  av den 27 november 2019. Förordning (2022:1859).
19 §
Om det efter en överlåtande förenings upplösning görs  en anmälan för registrering av ett beslut om likvidation  enligt 16 kap. 25 § tredje stycket och 17 kap. 42 § andra  stycket lagen (2018:672) om ekonomiska föreningar, ska 5 §  och 6 § första stycket 1 och andra stycket tillämpas. I fråga  om revisorn och, i förekommande fall, en revisorssuppleant  ska 5 § 2 tillämpas. I anmälan ska försäkringar enligt 10 §  andra stycket och 11 § tredje stycket lämnas.
Likvidation
20 §
Till en anmälan enligt 17 kap. 9 § lagen (2018:672)  om ekonomiska föreningar ska det bifogas en kopia av  föreningsstämmans protokoll med likvidationsbeslutet.
21 §
Om en ansökan om likvidation har kommit in till  allmän domstol, ska domstolen genast underrätta Bolagsverket  om detta.
Domstolen ska också underrätta Bolagsverket om beslut om  likvidation och beslut om förordnande eller entledigande av  en likvidator. Till underrättelsen ska det bifogas en kopia  av domstolens beslut. I underrättelsen ska det anges  fullständigt namn, personnummer och postadress för  likvidatorn. Om likvidatorns postadress avviker från hans  eller hennes hemvist ska även hemvisten anges. Om det har  utsetts en suppleant för likvidatorn ska motsvarande  uppgifter lämnas om suppleanten.
22 §
Om högre rätt upphäver ett likvidationsbeslut som  inte har verkställts, ska domstolen genast underrätta  Bolagsverket om detta.
23 §
Om föreningens firma under likvidationen ska tecknas  av någon annan än likvidatorn eller, om flera likvidatorer  har utsetts, firman inte ska tecknas av likvidatorerna  gemensamt, ska likvidatorn eller likvidatorerna anmäla detta  till Bolagsverket. Detsamma gäller om andra uppgifter i  registret ska ändras. Om någon annan än en likvidator har  utsetts till firmatecknare, ska 5 § 2-4 och 6 § första  stycket 1, 5 och 6 tillämpas.
24 §
Till en anmälan för registrering enligt 17 kap. 39 §  lagen (2018:672) om ekonomiska föreningar av att föreningen  är upplöst ska det, utöver de handlingar som anges i den  paragrafen, bifogas en kopia av föreningsstämmans  protokoll.
25 §
Om det har gjorts en anmälan för registrering enligt 
17 kap. 42 § andra stycket lagen (2018:672) om ekonomiska  föreningar av att likvidationen ska fortsätta, ska 5 § och 
6 § första stycket 1 och andra stycket tillämpas. I fråga om  revisorn och, i förekommande fall, en revisorssuppleant ska 
5 § 2 tillämpas. I anmälan ska försäkringar enligt 10 §  andra stycket och 11 § tredje stycket lämnas.
26 §
En anmälan för registrering enligt 17 kap. 43 §  tredje stycket lagen (2018:672) om ekonomiska föreningar av  ett beslut om att likvidationen ska upphöra ska innehålla en  försäkran på heder och samvete
1. att det inte finns grund för likvidation enligt lagen om  ekonomiska föreningar eller enligt stadgarna,
2. att utskiftning inte har ägt rum,
3. att uppgifterna i anmälan om vilka som har utsetts till  verkställande direktör, vice verkställande direktör,  firmatecknare och särskild delgivningsmottagare och om hur  föreningens firma tecknas stämmer överens med de beslut som  föreningen har fattat, och
4. att den som har utsetts till styrelseledamot,  styrelsesuppleant, styrelseordförande, verkställande  direktör, vice verkställande direktör, firmatecknare eller  särskild delgivningsmottagare har åtagit sig uppdraget.
I fråga om anmälan ska 5 § och 6 § första stycket 1 och 2 och  andra stycket tillämpas. Till anmälan ska det bifogas
1. en kopia av föreningsstämmans protokoll, och
2. en kopia av revisorns yttrande enligt 17 kap. 43 § första  stycket lagen om ekonomiska föreningar.
27 §
Till en anmälan för registrering enligt 17 kap. 44 §  lagen (2018:672) om ekonomiska föreningar av att ett  likvidationsbeslut har upphävts ska en kopia av domstolens  dom eller beslut med lagakraftbevis bifogas.
Förenklad avveckling
28 §
Till en ansökan om förenklad avveckling enligt 
18 kap. 1 § lagen (2018:672) om ekonomiska föreningar ska  det bifogas
1. en kopia av föreningsstämmans protokoll tillsammans med  föreningens medlemsförteckning samt dokumentation som utvisar  styrelseledamöternas och i förekommande fall den  verkställande direktörens samtycke enligt 18 kap. 2 § i den  lagen,
2. ett utdrag från Kronofogdemyndighetens utsöknings- och  indrivningsdatabas och betalningsföreläggande- och  handräckningsdatabas, som vid inlämnandet inte får vara äldre  än en månad, och
3. ett intyg från Skatteverket, som vid inlämnandet inte får  vara äldre än en månad, om att föreningen inte är  betalningsskyldig för skatter eller avgifter och att det inte  heller kan antas att sådan betalningsskyldighet kommer att  beslutas.
Ansökan ska innehålla en försäkran på heder och samvete av  samtliga styrelseledamöter och i förekommande fall den  verkställande direktören om att föreningen
1. inte har några skulder och att sådana, enligt vad de  känner till, inte kommer att uppkomma, och
2. enligt stadgarna inte är skyldig att gå i likvidation.
Konkurs och företagsrekonstruktion
29 §
Om en domstol har fattat beslut om konkurs eller  företagsrekonstruktion eller att utse konkursförvaltare eller  att avsluta en konkurs, ska den underrätta Bolagsverket om  beslutet. Till underrättelsen ska en kopia av domstolens  beslut bifogas.
Särskilt företagsnamn
30 §
Ett särskilt företagsnamn för en ekonomisk förening  enligt lagen (2018:672) om ekonomiska föreningar kan anmälas  för registrering i samband med anmälan om föreningens  registrering eller vid ett senare tillfälle. Anmälan ska  innehålla en försäkran på heder och samvete att uppgifterna  stämmer överens med de beslut som föreningen har fattat.
Förordning (2018:1851).
3 kap. Föreningsregistret
Föreningsregistrets ändamål
1 §
Föreningsregistret ska ge offentlighet åt den  information som ingår i registret.
I fråga om personuppgifter ska registret ha till ändamål att  tillhandahålla uppgifter för
1. affärsverksamhet, kreditgivning eller någon annan allmän  eller enskild verksamhet där företagsanknuten information  utgör underlag för prövningar eller beslut,
2. förvärv, avyttring eller förvaltning av företag som  registreras i föreningsregistret,
3. aktualisering, komplettering eller kontroll av  företagsanknuten information som finns i kund- eller  medlemsregister eller liknande register,
4. uttag av urval av personuppgifter för direkt  marknadsföring, dock med den begränsning som följer av  artikel 21.2 och 21.3 i Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning), och
5. verksamhet som staten eller en kommun ansvarar för enligt  lag eller någon annan författning och som
a. avser föreningar som registreras i föreningsregistret,
b. förutsätter tillgång till företagsanknuten information för  att kunna utföras, eller
c. avser fullgörande av underrättelseskyldighet.
Personuppgifter
2 §
Bolagsverket är personuppgiftsansvarigt för  behandlingen av personuppgifter i föreningsregistret.
3 §
Bolagsverket ska se till att det inte uppkommer något  otillbörligt intrång i registrerades personliga integritet  eller några risker från säkerhetssynpunkt. I dessa syften får  verket i enskilda fall ställa upp villkor för behandlingen av  personuppgifter.
4 §
Bolagsverket får för de ändamål som anges i 1 § medge  direktåtkomst till föreningsregistret.
5 §
Rätten till begränsning av behandling av  personuppgifter enligt artikel 18 i Europaparlamentets och  rådets förordning (EU) 2016/679 gäller inte i fråga om  personuppgifter i föreningsregistret.
6 §
En personuppgift i föreningsregistret ska rättas om  uppgiften innehåller någon uppenbar felaktighet till följd av  Bolagsverkets eller någon annans skrivfel, räknefel eller  något annat liknande förbiseende. Detta gäller i stället för  rätten till rättelse enligt artikel 16 i Europaparlamentets  och rådets förordning (EU) 2016/679.
Hur föreningsregistret förs
7 §
Föreningsregistret förs med hjälp av automatiserad  behandling. Registret ska hållas tillgängligt hos  Bolagsverket.
8 §
I föreningsregistret registreras uppgifter för varje  förening.
Handlingar som avser en anmälan eller underrättelse enligt  lagen (2018:672) om ekonomiska föreningar, lagen (2002:93) om  kooperativ hyresrätt, bostadsrättslagen (1991:614) eller  lagen (1975:417) om sambruksföreningar ska biläggas  föreningsregistret. Sådana handlingar ska sammanföras i akter  för varje förening.
9 §
Om ett företag står under Finansinspektionens tillsyn  ska Bolagsverket, snarast efter det att en registrering har  gjorts, underrätta inspektionen om de uppgifter som har förts  in i eller tagits bort från föreningsregistret så att  inspektionen kan utöva sin tillsyn. Underrättelsen får lämnas  på ett medium för automatiserad behandling.
Hur uppgifter förs in i föreningsregistret
10 §
Uppgifter ska föras in i föreningsregistret i löpande  följd för varje förening. Vid varje införande ska  diarienummer och datum för införandet och dess kungörande i  Post- och Inrikes Tidningar anges.
11 §
Beslut och andra förhållanden som anmäls för  registrering i föreningsregistret ska registreras så snart  som möjligt efter det att anmälan har kommit in till  Bolagsverket. Om det framgår att ett beslut ska ha verkan  först vid en viss senare tidpunkt, ska dock registreringen  göras i så nära anslutning till denna tidpunkt som möjligt.
12 §
I ett ärende om registrering av en ekonomisk förening  ska ett beslut meddelas inom två månader efter det att en  fullständig anmälan kom in till Bolagsverket. Om det är  nödvändigt på grund av utredningen av ärendet, får  handläggningstiden vid högst ett tillfälle förlängas med  högst två månader. Anmälaren ska innan den ursprungliga  tidsfristen har gått ut informeras om skälen för att  handläggningstiden förlängs.
Ett beslut om att förlänga handläggningstiden får inte  överklagas.
13 §
I 8 § lagen (2009:1079) om tjänster på den inre  marknaden finns bestämmelser om att ett mottagningsbevis ska  skickas när en fullständig anmälan om registrering av en  ekonomisk förening har kommit in och om innehållet i ett  sådant bevis.
14 §
När en förening registreras ska Bolagsverket föra in  uppgifter i föreningsregistret om
1. föreningens organisationsnummer,
2. de uppgifter som avses i 3 kap. 1 § 1-3, 6 och 8 och 7  kap. 44 § första stycket 2 och 3 och andra stycket lagen 
(2018:672) om ekonomiska föreningar avseende ekonomiska  föreningar och kooperativa hyresrättsföreningar, 9 kap. 5 § 
1-3, 9 och 11 bostadsrättslagen (1991:614) avseende  bostadsrättsföreningar och 4 § 1-3, 7 och 9 lagen (1975:417)  om sambruksföreningar avseende sambruksföreningar,
3. tiden för ordinarie föreningsstämma, om den anges i  stadgarna,
4. föreningens särskilda företagsnamn, om styrelsen har  antagit ett sådant,
5. lydelsen av föreningens företagsnamn på främmande språk,  om lydelsen anges i stadgarna,
6. föreningens postadress,
7. att föreningen ska ha euro som redovisningsvaluta, om  detta är fallet, och
8. dagen för föreningens tillstånd att driva  finansieringsrörelse enligt lagen (2004:297) om bank- och  finansieringsrörelse, om föreningen har ett sådant  tillstånd. Förordning (2018:1851).
14 a §
Föreningsregistret ska för varje ekonomisk förening  innehålla årsredovisningar, revisionsberättelser,  koncernredovisningar och koncernrevisionsberättelser enligt 
8 kap. 3 och 16 §§ årsredovisningslagen (1995:1554).
Förordning (2024:1123).
15 §
Föreningens e-postadress och telefonnummer ska  antecknas i föreningsregistret, om föreningen begär det.
16 §
Om Bolagsverket utser en revisor enligt 8 kap. 9, 10, 
17, 29 eller 30 § lagen (2018:672) om ekonomiska föreningar,  ska uppgifter enligt 51 § i det kapitlet antecknas i  föreningsregistret.
17 §
Om stadgarna innehåller bestämmelser enligt 6 kap. 
3 §, 33 § andra stycket eller 51 § lagen (2018:672) om  ekonomiska föreningar, ska det antecknas i registret.
18 §
Beslut om tillstånd att verkställa en fusionsplan  enligt 16 kap. 22 och 23 §§ lagen (2018:672) om ekonomiska  föreningar ska antecknas i föreningsregistret.
19 §
Anteckningar i föreningsregistret ska göras enligt  följande:
1. Vid registrering enligt 16 kap. 24 § lagen (2018:672) om  ekonomiska föreningar ska det antecknas att den eller de  överlåtande föreningarna är upplösta.
2. Om en ändring av stadgarna innebär ett beslut om minskning  av de obligatoriska insatserna eller lindring av skyldigheten  att betala in insatser till föreningen, ska det antecknas att  ett sådant beslut har fattats.
3. Om Bolagsverket enligt 16 kap. 26 § lagen om ekonomiska  föreningar har förklarat att frågan om fusion har fallit, ska  beslutet antecknas när det har fått laga kraft.
4. Vid registrering på grund av en anmälan enligt 9 kap. 
18 a § bostadsrättslagen (1991:614) av ett beslut om minskning  av samtliga insatser ska det antecknas att ett sådant beslut  har fattats.
20 §
När en förening har registrerats ska en kopia av  stadgarna förses med ett bevis om registreringen. Kopian ska  skickas till föreningen.
När en ändring av en förenings stadgar har registrerats ska  en kopia av stadgarna i deras nya lydelse förses med ett  bevis om registreringen. Kopian ska skickas till föreningen.
När en ekonomisk plan för en bostadsrättsförening har  registrerats ska en kopia av planen förses med ett bevis om  registreringen. Kopian ska skickas till föreningen.
Utlämnande av uppgifter på ett medium för automatiserad  behandling
21 §
Bolagsverket ska lämna ut uppgifter och handlingar i  föreningsregistret på ett medium för automatiserad behandling  om det begärs.
Handlingar enligt 8 § andra stycket som inte har förts in i  föreningsregistret får lämnas ut på ett medium för  automatiserad behandling till myndigheter och, om det är  uppenbart att det kan ske utan risk för att enskildas  personliga integritet kränks, till enskilda.
Sökning efter uppgifter och handlingar
22 §
Vid sökning efter uppgifter som avser en förening som  är upplöst får endast organisationsnummer och företagsnamn  användas som sökbegrepp om det har gått mer än fem år sedan  det har registrerats att föreningen är upplöst.
Vid sökning efter uppgifter och handlingar som avses i 8 §  andra stycket får endast uppgifter som avses i 5 kap. 2 §  första stycket 1 och 2 offentlighets- och sekretesslagen 
(2009:400) och organisationsnummer och företagsnamn användas  som sökbegrepp. Förordning (2018:1851).
Kungörelse
23 §
I en kungörelse enligt 19 kap. 5 § lagen (2018:672)  om ekonomiska föreningar ska föreningens företagsnamn och  organisationsnummer och styrelsens säte eller, om föreningen  är i likvidation, den tingsrätt under vilken föreningen hör  anges. Förordning (2018:1851).
Registrering av en gränsöverskridande fusion
24 §
Vid registrering av en gränsöverskridande fusion enligt 
16 kap. 43 eller 44 § lagen (2018:672) om ekonomiska  föreningar ska Bolagsverket i föreningsregistret föra in  uppgift om namn, organisationsnummer samt rättslig form för  var och en av de svenska och utländska föreningar som berörs  av fusionen. I registret ska det också anges att  registreringen har gjorts till följd av en gränsöverskridande  fusion. Förordning (2022:1859).
4 kap. Avgifter
Registreringsärenden
1 §
I ärenden som rör registrering i föreningsregistret ska  avgifter betalas med följande belopp:
1. vid en anmälan för registrering av en nybildad förening, 
2 200 kronor, eller, om en sådan anmälan överförs elektroniskt  och undertecknas med en elektronisk underskrift, 1 900 kronor,
2. vid en anmälan om en ändring av ett företagsnamn eller av  ett särskilt företagsnamn eller av ett företagsnamn i dess  lydelse på främmande språk, 1 900 kronor, eller, om en sådan  anmälan överförs elektroniskt och undertecknas med en  elektronisk underskrift, 1 700 kronor,
3. vid en anmälan för registrering av en fusionsplan enligt 
16 kap. 12 eller 37 § lagen (2018:672) om ekonomiska  föreningar, 1 400 kronor,
4. vid en anmälan om fusion enligt 16 kap. 24 eller 44 § lagen  om ekonomiska föreningar, 1 400 kronor,
5. vid en anmälan enligt 17 kap. 9 § lagen om ekonomiska  föreningar om att föreningsstämman har beslutat om  likvidation, 1 200 kronor,
6. vid en anmälan om ändring av styrelseledamot,  styrelsesuppleant, styrelseordförande, verkställande direktör,  vice verkställande direktör, hur firman tecknas,  firmatecknare, särskild delgivningsmottagare, revisor eller  revisorssuppleant, 1 100 kronor, eller, om en sådan anmälan  överförs elektroniskt och undertecknas med en elektronisk  underskrift, 900 kronor, och
7. vid någon annan anmälan eller då en anteckning i registret  annars ska göras, 1 100 kronor, eller, om en sådan anmälan  överförs elektroniskt och undertecknas med en elektronisk  underskrift, 900 kronor.
Avgifterna avser handläggning, prövning, registrering och, i  förekommande fall, kungörande. Förordning (2025:345).
2 §
Om en anmälan avser registrering eller registrering  av ändring av fler än ett företagsnamn, särskilt företagsnamn  eller företagsnamn i dess lydelse på främmande språk, ska en  avgift enligt 1 § första stycket 2 betalas för varje sådant  företagsnamn. Förordning (2018:2065).
3 §
Om en anmälan avser registrering av en fusionsplan med  fler än en överlåtande förening eller fler än ett  dotteraktiebolag ska, utöver avgiften enligt 1 § första  stycket 3, en avgift om 800 kronor betalas för varje  tillkommande förening eller aktiebolag. Förordning (2025:345).
4 §
Om det begärs att en registrering ska göras även på något  annat språk än svenska ska en avgift om 800 kronor betalas för  varje sådant tillkommande språk. Förordning (2025:345).
5 §
Bolagsverket får meddela föreskrifter om avgifter för  att tillhandahålla ett fusionsintyg enligt 16 kap. 42 § lagen 
(2018:672) om ekonomiska föreningar på något annat språk än  svenska.
6 §
Någon avgift ska inte betalas för en registrering av
1. en ändrad postadress,
2. sådana förhållanden som en likvidator ska anmäla,
3. en anmälan från en domstol eller en konkursförvaltare,  eller
4. en underrättelse från en behörig utländsk myndighet enligt 
16 kap. 43 § lagen (2018:672) om ekonomiska föreningar.
Någon avgift ska inte heller betalas för registrering av ett  beslut enligt 16 kap. 26 § lagen om ekonomiska föreningar,  för ett borttagande enligt 18 kap. 8 § andra stycket första  meningen i den lagen eller för registrering av ett beslut att  avregistrera ett företagsnamn efter en dom om hävning av en  registrering av ett företagsnamn. Förordning (2018:1851).
Ansökningsärenden
7 §
För handläggning och prövning av en ansökan enligt lagen 
(2018:672) om ekonomiska föreningar ska en avgift betalas i  följande fall och med följande belopp:
1. undantag från bosättningskraven för ställföreträdare 
(7 kap. 8, 30 och 38 §§ ), 1 000 kronor,
2. ersättare för styrelseledamot (7 kap. 16 § ), 1 400 kronor,
3. undantag från bosättningskravet för revisor (8 kap. 11 § ), 
1 200 kronor,
4. medgivande att en sammanslutning eller ett revisionsorgan  får vara revisor (8 kap. 22 § ), 1 200 kronor,
5. undantag från kravet att anlita en auktoriserad revisor 
(8 kap. 14 och 15 §§ ), 1 000 kronor,
6. tillstånd till minskning av reservfonden (15 kap. 4 § ), 
1 200 kronor,
7. tillstånd att verkställa en fusionsplan (16 kap. 18 § ), 
1 400 kronor,
8. likvidation enligt 17 kap. 11 §, 1 200 kronor, och
9. förenklad avveckling (18 kap. 1 § ), 2 000 kronor.
För handläggning och prövning av ett ärende om att tillgångar  av obetydligt värde ska tillfalla Allmänna arvsfonden (17 kap. 
41 § ) ska en avgift om 1 000 kronor betalas.
Om en ansökan om tillstånd att verkställa en fusionsplan avser  fler än en överlåtande förening eller fler än ett överlåtande  dotteraktiebolag ska, utöver avgiften enligt första stycket 7,  en avgift om 800 kronor betalas för varje tillkommande  förening eller aktiebolag. Förordning (2025:345).
När avgiften ska betalas
8 §
En avgift enligt detta kapitel ska betalas när anmälan  eller ansökan lämnas in. Avgiften ska inte återbetalas om  handläggningen av ett ärende som anmälan eller ansökan avser  har påbörjats.
5 kap. Övriga bestämmelser
Kopior
1 §
En kopia som lämnas in enligt denna förordning ska  vara bestyrkt. Bolagsverket får meddela föreskrifter om  bestyrkande av en elektronisk kopias överensstämmelse med  originalet.
En handling som enligt denna förordning ska lämnas in i kopia  får även lämnas in i original. Om handlingen har upprättats  elektroniskt ska 2 kap. 1 § tredje stycket tillämpas.
Om en handling som har upprättats i pappersform har lämnats  in i både original och kopia, ska originalhandlingen  återsändas.
Underrättelser
2 §
När någon registreras som styrelseledamot,  styrelsesuppleant, verkställande direktör, vice verkställande  direktör, firmatecknare, särskild delgivningsmottagare,  revisor eller revisorssuppleant, ska Bolagsverket underrätta  den registrerade om åtgärden. Denne ska underrättas även vid  avregistrering från registret.
Om registreringen avser ett registrerat revisionsbolag ska  den huvudansvariga revisorn underrättas.
Underrättelsen ska omedelbart efter registreringen eller  avregistreringen skickas till den berördes  folkbokföringsadress eller, om en sådan adressuppgift saknas,  till den adress som har uppgetts i ärendet.
3 §
Bolagsverket ska en gång varje år underrätta den som  är registrerad som likvidator eller suppleant för en  likvidator om detta. Underrättelsen ska skickas till den  adress som har uppgetts i ärendet.
4 §
Bolagsverket behöver inte skicka någon underrättelse  enligt 2 eller 3 § om det är uppenbart att underrättelsen  inte skulle fylla något syfte.
5 §
Bolagsverket ska genast underrätta föreningen när verket  fattar något av följande beslut enligt lagen (2018:672) om  ekonomiska föreningar:
1. ett beslut i ett tillståndsärende enligt 15 kap. 1 § 2  eller 16 kap. 18 §,
2. ett beslut enligt 16 kap. 26 § att förklara att frågan om  fusion har fallit,
3. ett beslut enligt 19 kap. 3 § att skriva av en anmälan om  registrering eller vägra registrering,
4. ett beslut att avregistrera en ställföreträdare eller  revisor enligt 19 kap. 9 eller 9 a §, och
5. ett beslut att förelägga eller döma ut vite enligt 22 kap. 
3 §. Förordning (2024:1123).
6 §
Bolagsverket ska underrätta den domstol som handlägger  ett ärende om tillstånd enligt 15 kap. 1 § 2 eller 16 kap. 
18 § lagen (2018:672) om ekonomiska föreningar om
1. ett interimistiskt beslut som en annan domstol har  meddelat i ett pågående mål om talan mot det  föreningsstämmobeslut som ärendet gäller, och
2. en dom som har fått laga kraft och som innebär att det  föreningsstämmobeslut som ärendet gäller har upphävts eller  ändrats.
Förhandsgranskning
7 §
Bolagsverket ska på begäran förhandsgranska handlingar  i samband med föreningsbildning eller ändring av stadgarna.
Ersättning för granskningen ska betalas enligt grunder som  Bolagsverket får meddela i föreskrifter efter samråd med  Ekonomistyrningsverket.
Föreskrifter om elektronisk överföring och elektronisk  underskrift
8 §
Bolagsverket får meddela föreskrifter om elektronisk  överföring och elektronisk underskrift. Bolagsverket får även  meddela föreskrifter om vilka elektroniska underskrifter som  får användas för att en handling ska få lämnas in som  elektroniskt original.
Övergångsbestämmelser
2018:759
1. Denna förordning träder i kraft den 1 juli 2018.
2. Genom förordningen upphävs förordningen (1987:978) om  ekonomiska föreningar.
3. Den upphävda förordningen gäller fortfarande i fråga om
a) en registrering av en förening som enligt 4 § lagen 
(2018:673) om införande av lagen (2018:672) om ekonomiska  föreningar ska genomföras enligt den upphävda lagen 
(1987:667) om ekonomiska föreningar,
b) ansökningar och anmälningar som har kommit in till  Bolagsverket före den 1 juli 2018,
c) ansökningar och anmälningar som kommer in till  Bolagsverket efter den 30 juni 2018 och för vilka den  upphävda lagen (1987:667) om ekonomiska föreningar ska gälla  enligt lagen (2018:673) om införande av lagen (2018:672) om  ekonomiska föreningar, och
d) en likvidation som enligt 19 § lagen (2018:673) om  införande av lagen (2018:672) om ekonomiska föreningar ska  genomföras enligt den upphävda lagen (1987:667) om ekonomiska  föreningar.
4. Till en anmälan enligt 2 kap. 24 § ska det bifogas ett  bevis om vilken dag kallelsen på okända borgenärer har  utfärdats, om den i enlighet med den upphävda lagen 
(1987:667) om ekonomiska föreningar har utfärdats av någon  annan än Bolagsverket.
5. En anteckning i registret enligt 3 kap. 17 § behöver inte  göras förrän en förening anmäler stadgar eller en  stadgeändring för registrering efter den 31 december 2018.
2024:1123
1. Denna förordning träder i kraft den 1 januari 2025.
2. De nya bestämmelserna i 3 kap. 14 a § tillämpas första  gången för det räkenskapsår som inleds närmast efter den 31  december 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.