Title: Förordning (2016:364) om statsbidrag till kommuner för ökat bostadsbyggande
SFS Number: Svensk författningssamling 2016:364
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016364-om-statsbidrag-till-kommuner_sfs-2016-364/
Source Link: http://rkrattsbaser.gov.se/sfst?bet=2016:364
Amendment Register Link: http://rkrattsbaser.gov.se/sfsr?bet=2016:364
Ministry/Authority: Landsbygds- och infrastrukturdepartementet BB
Issued: 2016-04-21
Metadata: {"Utfärdad": "2016-04-21"}

==================================================

Förordning (2016:364) om statsbidrag till kommuner för ökat bostadsbyggande
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:364
Departement/myndighet
:   
Landsbygds- och infrastrukturdepartementet BB
Utfärdad
:   
2016-04-21
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till kommuner för att stimulera ökat bostadsbyggande. En del  av statsbidraget är särskilt avsett att öka bostadsbyggandet  i kommuner som tar emot nyanlända invandrare.
Förutsättningar för statsbidrag
2 §
Statsbidrag enligt denna förordning får, i mån av  tillgång på medel, lämnas till en kommun som under den  tidsperiod som anges i 5 § andra stycket gett startbesked  enligt 10 kap. plan- och bygglagen (2010:900) för nybyggnad,  tillbyggnad eller ombyggnad som innefattar att minst en  ytterligare bostad tillkommer. Statsbidrag enligt 7 § får  lämnas under förutsättning att det i kommunen den 31 juli  innevarande år finns minst en folkbokförd nyanländ invandrare  som från och med den 1 juli föregående år och någon gång  under en tid av tolv månader framåt fått uppehållstillstånd  och som omfattas av förordningen (2010:1122) om statlig  ersättning för insatser för vissa utlänningar.
3 §
Statsbidrag enligt denna förordning får lämnas under  förutsättning att kommunen vid tidpunkten för ansökan enligt 
5 § första stycket under föregående eller innevarande  mandatperiod har antagit dels riktlinjer för  bostadsförsörjningen enligt lagen (2000:1383) om kommunernas  bostadsförsörjningsansvar, dels en ny översiktsplan  alternativt gjort en översyn av planens aktualitet enligt 3  kap. plan- och bygglagen (2010:900).
Fördelningen av statsbidrag
4 §
Frågor om statsbidrag enligt denna förordning prövas av  Boverket som ska fördela statsbidraget vid ett tillfälle  årligen.
5 §
En kommun som ansöker om statsbidrag enligt denna  förordning ska göra det skriftligen till Boverket senast den 
1 oktober.
En ansökan ska innehålla uppgift om antalet bostäder i  kommunen som omfattas av givna startbesked från och med den 1  augusti föregående år och tolv månader framåt,  fastighetsbeteckningar för berörda fastigheter och datum för  beslut om startbesked.
6 §
Statsbidrag enligt denna förordning ska fördelas mellan  de kommuner som ansökt om sådant bidrag och som uppfyller  villkoren i 2 och 3 §§, utifrån antalet bostäder enligt 5 §  andra stycket. De närmare grunderna för beräkningen av  bidragets storlek framgår av 7 och 8 §§.
7 §
Av tillgängliga medel ska 60 procent fördelas utifrån  antalet bostäder enligt 5 § andra stycket i förhållande till  ett referenstal som svarar mot behovet av bostäder för  nyanlända invandrare i kommunerna.
Referenstalet beräknas som en kvot av antalet folkbokförda  nyanlända invandrare enligt de förutsättningar som anges i 2 
§, i förhållande till antalet personer i ett genomsnittligt  hushåll i landet, omvandlat till närmaste heltal.
Om referenstalet är lika med eller mindre än antalet bostäder  enligt 5 § andra stycket, ska fördelningen av statsbidrag ske  utifrån referenstalet.
Om referenstalet är större än antalet bostäder enligt 5 §  andra stycket, ska fördelningen av statsbidrag ske utifrån  antalet bostäder.
8 §
Av tillgängliga medel ska 40 procent fördelas enbart  utifrån antalet bostäder enligt 5 § andra stycket. Sådant  statsbidrag ska dock inte lämnas för bostäder som har legat  till grund för beräkning av fördelning av statsbidrag enligt 
7 §.
9 §
Boverket ska hämta in de uppgifter som behövs för  beräkningen av referenstalet enligt 7 § från Statistiska  centralbyrån.
Beslut och utbetalning
10 §
I ett beslut om statsbidrag ska det anges hur kommunens  referenstal beräknats, antalet bostäder enligt 5 § andra  stycket som legat till grund för fördelningen och med vilket  belopp statsbidrag ska lämnas. Om en ansökan om statsbidrag  helt eller delvis avslås ska skälen för detta anges.
Boverket ska betala ut statsbidraget senast den 1 december.
Återbetalning
11 §
En kommun som har tagit emot statsbidrag enligt denna  förordning är återbetalningsskyldig om bidraget har lämnats  på felaktig grund eller med för högt belopp.
På det belopp som en kommun är återbetalningsskyldig för ska  ränta enligt räntelagen (1975:635) betalas.
12 §
Om en kommun är återbetalningsskyldig enligt 11 §, ska  Boverket besluta att helt eller delvis kräva tillbaka  bidraget tillsammans med ränta enligt 11 § andra stycket.
Om det finns särskilda skäl, får Boverket sätta ned kravet på  återbetalning och ränta.
Överklagande
13 §
Beslut enligt denna förordning får inte överklagas.
Bemyndigande
14 §
Boverket får meddela föreskrifter om verkställigheten av  denna förordning.
Redovisning
15 §
Boverket ska i sin årsredovisning ange hur statsbidraget  har fördelats.
Övergångsbestämmelser
2016:364
1. Denna förordning träder i kraft den 15 juni 2016.
2. Bestämmelsen i 15 § om skyldigheten att ange hur  statsbidraget fördelats i årsredovisningen tillämpas första  gången 2017.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.