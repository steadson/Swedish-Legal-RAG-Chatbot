Title: Kustbevakningsdatalag (2019:429)
SFS Number: Svensk författningssamling 2019:429
URL: https://www.riksdagen.se/sv/dokument-och-lagar/dokument/svensk-forfattningssamling/kustbevakningsdatalag-2019429_sfs-2019-429/
Source Link: http://rkrattsbaser.gov.se/sfst?bet=2019:429
Amendment Register Link: http://rkrattsbaser.gov.se/sfsr?bet=2019:429
Ministry/Authority: Försvarsdepartementet
Issued: 2019-06-05
Metadata: {"Utfärdad": "2019-06-05"}

==================================================

Kustbevakningsdatalag (2019:429)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:429
Departement/myndighet
:   
Försvarsdepartementet
Utfärdad
:   
2019-06-05
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens syfte
1 §
Syftet med denna lag är att ge Kustbevakningen möjlighet  att behandla personuppgifter på ett ändamålsenligt sätt i sin  operativa verksamhet och att skydda människor mot att deras  personliga integritet kränks vid sådan behandling.
Lagens tillämpningsområde
2 §
Denna lag gäller vid behandling av personuppgifter i  Kustbevakningens operativa verksamhet som rör
1. sjöövervakning,
2. räddningstjänst,
3. samordning av civila behov av sjöövervakning och förmedling  av civil sjöinformation, och
4. internationellt samarbete.
Lagen gäller inte vid behandling av personuppgifter som  omfattas av lagen (2018:1695) om Kustbevakningens behandling  av personuppgifter inom brottsdatalagens område.
Lagen gäller endast om behandlingen är helt eller delvis  automatiserad eller om personuppgifterna ingår i eller är  avsedda att ingå i en strukturerad samling av personuppgifter  som är tillgängliga för sökning eller sammanställning enligt  särskilda kriterier.
Förhållandet till annan reglering
3 §
Denna lag kompletterar Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av personuppgifter  och om det fria flödet av sådana uppgifter och om upphävande  av direktiv 95/46/EG (allmän dataskyddsförordning), här  benämnd EU:s dataskyddsförordning.
4 §
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som meddelats i anslutning till lagen.
Lagens tillämpning på juridiska personer
5 §
Följande bestämmelser om personuppgifter gäller även vid  behandling av uppgifter om juridiska personer:
1. 6 § om personuppgiftsansvar,
2. 7-11 §§ om ändamålen för behandlingen,
3. 15 § om tillgången till personuppgifter, och
4. 24 § om bevarande och gallring.
Personuppgiftsansvar
6 §
Kustbevakningen är personuppgiftsansvarig för den  behandling av personuppgifter som myndigheten utför.
Ändamål
7 §
Personuppgifter får behandlas om det är nödvändigt för att
1. bedriva sjöövervakning för att övervaka den allmänna  ordningen och säkerheten till sjöss samt bedriva den kontroll  och tillsyn som Kustbevakningen är skyldig att utföra,
2. bedriva räddningstjänst,
3. samordna civila behov av sjöövervakning och förmedla civil  sjöinformation till berörda myndigheter,
4. utreda och besluta i ärenden om vattenföroreningsavgift och  ta emot sådana avgifter, eller
5. fullgöra skyldigheter inom ramen för internationellt  samarbete med sjöövervakning och räddningstjänst.
8 §
Utöver vad som anges i 7 § får personuppgifter behandlas  om
1. behandlingen är nödvändig för diarieföring, eller
2. uppgifterna har lämnats i en anmälan eller liknande och  behandlingen är nödvändig för handläggningen.
9 §
Personuppgifter som behandlas enligt 7 § får även  behandlas om det är nödvändigt för att tillhandahålla  information som behövs i
1. Kustbevakningens verksamhet som syftar till att förebygga,  förhindra eller upptäcka brottslig verksamhet, utreda eller  lagföra brott eller upprätthålla allmän ordning och säkerhet,
2. någon annan myndighets verksamhet, om
a) Kustbevakningen enligt lag eller förordning är skyldig att  bistå myndigheten med en viss uppgift, eller
b) informationen tillhandahålls inom ramen för  myndighetsöverskridande samverkan, eller
3. likartad verksamhet hos en utländsk myndighet.
10 §
Personuppgifter som behandlas enligt 7 § får även  behandlas om det är nödvändigt för att tillhandahålla  information till riksdagen och regeringen samt, i den  utsträckning skyldigheten att lämna uppgifter följer av lag  eller förordning, till någon annan.
11 §
Personuppgifter som behandlas enligt 7 § får även  behandlas för andra ändamål, under förutsättning att  uppgifterna inte behandlas på ett sätt som är oförenligt med  det ändamål för vilket uppgifterna samlades in.
Behandling av känsliga personuppgifter
12 §
Om uppgifter om en person behandlas får de kompletteras  med sådana uppgifter som avses i artikel 9.1 i EU:s  dataskyddsförordning (känsliga personuppgifter) när det är  absolut nödvändigt för syftet med behandlingen. Känsliga  personuppgifter får också behandlas med stöd av 8 §.
13 §
Det är förbjudet att utföra sökningar i syfte att få fram  ett urval av personer grundat på känsliga personuppgifter.
Första stycket hindrar inte att uppgifter som beskriver en  persons utseende används som sökbegrepp.
Uppgifter som beskriver en persons utseende
14 §
Uppgifter som beskriver en persons utseende ska utformas  på ett objektivt sätt med respekt för människovärdet.
Tillgången till personuppgifter
15 §
Tillgången till personuppgifter ska begränsas till vad  varje tjänsteman behöver för att kunna fullgöra sina  arbetsuppgifter.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om tillgången till personuppgifter.
16 §
Personuppgifter som får behandlas enligt 7 § får göras  gemensamt tillgängliga.
Med gemensamt tillgängliga uppgifter avses personuppgifter som  görs eller har gjorts gemensamt tillgängliga i  Kustbevakningens operativa verksamhet och som fler än endast  ett fåtal personer inom myndigheten har rätt att ta del av.
Utlämnande av personuppgifter
17 §
Regeringen kan med stöd av 8 kap. 7 § regeringsformen  meddela föreskrifter om i vilken utsträckning personuppgifter  får lämnas ut till svenska och utländska myndigheter.
18 §
Elektroniskt utlämnande genom direktåtkomst är tillåtet  bara i den utsträckning som följer av 20-22 §§.
19 §
Personuppgifter får lämnas ut elektroniskt på annat sätt  än genom direktåtkomst om det inte är olämpligt.
Regeringen kan med stöd av 8 kap. 7 § regeringsformen meddela  föreskrifter om begränsning av möjligheten att lämna ut  personuppgifter elektroniskt på annat sätt än genom  direktåtkomst.
Direktåtkomst
20 §
Direktåtkomst får endast avse personuppgifter som har  gjorts gemensamt tillgängliga. Direktåtkomsten får inte avse  känsliga personuppgifter.
21 §
Regeringen kan med stöd av 8 kap. 7 § regeringsformen  meddela föreskrifter om vilka svenska och utländska  myndigheter som får ha direktåtkomst till personuppgifter som  behandlas med stöd av 7 § i denna lag.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om  omfattningen av direktåtkomsten och om behörighet och  säkerhet.
22 §
En svensk myndighet som medgetts direktåtkomst ansvarar  för att tillgången till personuppgifter begränsas till vad  varje tjänsteman behöver för att kunna fullgöra sina  arbetsuppgifter.
Information till den registrerade
23 §
Information enligt artikel 13 i EU:s dataskyddsförordning  behöver inte lämnas vid behandling som består av insamling av  personuppgifter genom bilder eller ljud, såvida behandlingen i  övrigt inte innebär en direkt identifiering av en person.  Sådan information behöver inte heller lämnas om uppgifterna  samlas in i samband med larm och det med hänsyn till  omständigheterna inte finns tid att lämna informationen.
Bevarande och gallring
24 §
Personuppgifter som behandlas automatiserat ska gallras  så snart uppgifterna inte längre behövs för det ändamål för  vilket de behandlas, om inte regeringen eller den myndighet  som regeringen bestämmer har meddelat föreskrifter om att  gallring ska ske senast vid en viss tidpunkt eller att  uppgifter får bevaras för arkivändamål av allmänt intresse,  vetenskapliga eller historiska forskningsändamål eller  statistiska ändamål.
Regeringen kan med stöd av 8 kap. 7 § regeringsformen meddela  föreskrifter om digital arkivering.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.