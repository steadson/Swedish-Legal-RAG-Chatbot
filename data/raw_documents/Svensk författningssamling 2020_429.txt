Title: Förordning (2020:429) om statsbidrag till ideella organisationer inom området för psykisk hälsa och suicidprevention
SFS Number: Svensk författningssamling 2020:429
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020429-om-statsbidrag-till-ideella_sfs-2020-429/
Source Link: http://rkrattsbaser.gov.se/sfst?bet=2020:429
Amendment Register Link: http://rkrattsbaser.gov.se/sfsr?bet=2020:429
Ministry/Authority: Socialdepartementet
Issued: 2020-06-04
Metadata: {"Utfärdad": "2020-06-04"}

==================================================

Förordning (2020:429) om statsbidrag till ideella organisationer inom området för psykisk hälsa och suicidprevention
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:429
Departement/myndighet
:   
Socialdepartementet
Utfärdad
:   
2020-06-04
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde och syfte
1 §
Denna förordning innehåller bestämmelser om statsbidrag  till ideella organisationer som bedriver arbete i syfte att  främja psykisk hälsa och förebygga psykisk ohälsa och suicid.
Bidraget ska förstärka och komplettera statens, regionernas  och kommunernas insatser inom området genom stöd till  organisationers arbete med utbildning, information och olika  former av socialt stödjande arbete. Bidraget ska även  förstärka organisationernas utvecklingsarbete och kompe-
tensuppbyggnad.
Förordningen är meddelad med stöd av 8 kap. 7 §  regeringsformen.
Förutsättningar för statsbidrag
2 §
Statsbidrag får, i mån av tillgång på medel, lämnas till  en ideell organisation som
1. är en juridisk person som bedriver främjande, förebyggande  eller socialt stödjande arbete inom något av de områden som  anges i 1 § första stycket,
2. tillhandahåller de insatser som bidrag lämnas för utan  kostnad för den enskilde,
3. bedriver riksomfattande verksamhet och riktar sig till  utövare på lokal och regional nivå eller bedriver verksamhet  av riksintresse,
4. i sin verksamhet respekterar demokratins idéer, inklusive  jämställdhet och förbud mot diskriminering,
5. har bedrivit verksamhet inom något av de områden som anges  i 1 § första stycket under minst två år,
6. har upprättat en treårsplan där det beskrivs vad  organisationen planerar att genomföra under denna period och  hur arbetet kommer att följas upp, och
7. utformar sin verksamhet på ett sätt som är  kostnadseffektivt och som möjliggör en uppföljning av  insatsernas resultat.
Bidraget får inte finansiera ekonomisk verksamhet inom den  egna organisationen. Bidraget får dock lämnas för vissa  kostnader för administration av den verksamhet som bidrag  lämnas för och för kostnader som kravet på revisors granskning  av bidragsanvändningen enligt 13 § medför.
3 §
Statsbidrag får inte lämnas till en ideell organisation  som
1. har skulder för svenska skatter eller avgifter hos  Kronofogdemyndigheten,
2. är i likvidation eller försatt i konkurs, eller
3. under samma tidsperiod har fått annat statsbidrag för samma  verksamhet som en ansökan enligt denna förordning avser.
4 §
Om det finns särskilda skäl får statsbidrag även lämnas  till organisationer som inte uppfyller det villkor som anges i 
2 § första stycket 5. Vid bedömningen av om bidraget ska  lämnas i sådant fall ska behovet av förnyelsearbete inom  området där organisationen är verksam särskilt beaktas.
Formen för statsbidraget
5 §
Statsbidrag lämnas i form av verksamhetsbidrag. Att  bidraget även får avse vissa andra kostnader följer av 2 §  andra stycket.
Handläggning av ansökningar om statsbidrag
6 §
Folkhälsomyndigheten prövar frågor om statsbidrag enligt  denna förordning.
En ansökan om statsbidrag ska vara skriftlig och ges in till  Folkhälsomyndigheten senast vid den tidpunkt som myndigheten  bestämmer.
7 §
En ansökan om statsbidrag ska innehålla
1. den sökande organisationens stadgar eller stiftelseurkund,
2. handlingar som visar vem eller vilka som har rätt att  företräda sökanden,
3. i förekommande fall, verksamhets- eller  förvaltningsberättelse, balans- och resultaträkning samt  revisionsberättelse för det närmast föregående räkenskapsåret,
4. uppgifter om vilka insatser ansökan avser, vad som är  ändamålet med insatserna och hur verksamheten ska bedrivas,
5. årlig budget för den verksamhet som ansökan avser, och
6. övrig information som behövs för prövningen av ansökan.
8 §
Den som ansöker om statsbidrag ska också lämna de andra  handlingar och uppgifter som Folkhälsomyndigheten behöver för  att pröva ansökan.
Beslut och utbetalning
9 §
Vid fördelningen av statsbidrag får Folkhälsomyndigheten  prioritera mellan inkomna ansökningar som uppfyller  förutsättningarna för bidrag enligt 2 § och ge företräde till  ansökningar som bedöms ha bäst förutsättningar att uppfylla de  syften som anges i 1 § andra stycket.
Om den som ansöker om statsbidrag har lämnat en sådan  redovisning som avses i 12 § för tidigare lämnade statsbidrag,  ska bedömningen av ansökan även göras med beaktande av det som  framgår av den redovisningen.
10 §
Beslut om statsbidrag får endast avse ett kalenderår.  Bidraget ska betalas ut i förskott med en fjärdedel per  kvartal.
11 §
I ett beslut om statsbidrag ska det anges för vilka  ändamål bidraget beviljas. Beslutet får förenas med villkor  som ska framgå av beslutet.
Redovisning och uppföljning
12 §
Bidragsmottagaren ska lämna en slutrapport som innehåller  en ekonomisk redovisning av de mottagna medlen och en  redogörelse för hur de har använts till Folkhälsomyndigheten  senast den 30 april året efter det att statsbidrag tagits  emot. Redovisningen ska göras enligt det formulär som  Folkhälsomyndigheten tillhandahåller eller fastställer. Den  verksamhet som bidragsmottagaren tar emot statsbidrag för ska  redovisas separat från övrig verksamhet inom organisationen.
Vid samma tidpunkt som slutrapporten lämnas ska medel som inte  har använts betalas tillbaka till Folkhälsomyndigheten.
Bidragsmottagaren ska även lämna de uppgifter och handlingar  som Folkhälsomyndigheten begär.
13 §
En extern, oberoende och kvalificerad revisor ska granska  den ekonomiska redovisningen i slutrapporten. Granskningen ska  göras enligt standard SNT 4400. Revisorn ska
1. kontrollera att den ekonomiska redovisningen stämmer med  bidragsmottagarens bokföring för den period som bidraget  omfattar,
2. för respektive budgetpost kontrollera att redovisade  kostnader till sin karaktär överensstämmer med budgetpostens  benämning,
3. kontrollera att det finns underlag (kvitton eller fakturor)  som verifierar kostnaderna,
4. kontrollera att kostnaderna avser den tidsperiod som  bidraget omfattar,
5. kontrollera att kostnaderna överensstämmer med den  verksamhet som beskrivs i bidragsbeslutet, och
6. för lönerelaterade kostnader kontrollera att
a) anställningskontrakt finns för den period som lönekostnaden  omfattar, och
b) tidrapporter eller annat underlag som styrker nedlagd tid  finns avseende den period som lönekostnaderna omfattar.
De kostnader som granskas ska uppgå till minst 70 procent av  kostnaderna för respektive budgetpost och omfatta ett  stickprov på minst 5 verifikationer för respektive budgetpost.
Revisorns rapport över granskningen ska bifogas den ekonomiska  redovisningen.
14 §
Folkhälsomyndigheten ska årligen senast den 30 september  till regeringen lämna en samlad ekonomisk redovisning av de  statsbidrag som har lämnats enligt denna förordning.
Av redovisningen ska det framgå
1. vem som har fått bidrag,
2. hur stort bidrag som har betalats ut till varje  bidragsmottagare,
3. vilka villkor som gäller för vart och ett av bidragen,
4. exempel på vilka typer av insatser som vidtas och på  verksamheter som bedöms fungera särskilt väl, och
5. en sammanfattande redogörelse för bidragens användning i  förhållande till syftena med bidraget.
Hinder mot utbetalning
15 §
Folkhälsomyndigheten får besluta att ett beviljat  statsbidrag helt eller delvis inte ska betalas ut om
1. bidragsmottagaren genom oriktiga uppgifter eller på annat  sätt har orsakat att bidrag beviljats felaktigt eller med för  högt belopp,
2. bidraget av något annat skäl har beviljats felaktigt eller  med för högt belopp och bidragsmottagaren borde ha insett  detta,
3. bidraget helt eller delvis inte har använts eller inte har  använts för de syften som det lämnats för,
4. bidragsmottagaren inte har lämnat en sådan redovisning som  avses i 12 §, eller
5. villkor i beslutet om bidrag inte har följts.
Återbetalning och återkrav
16 §
En mottagare av statsbidrag är återbetalningsskyldig om
1. bidragsmottagaren genom oriktiga uppgifter eller på annat  sätt har orsakat att bidrag beviljats felaktigt eller med för  högt belopp,
2. bidraget av något annat skäl har beviljats felaktigt eller  med för högt belopp och bidragsmottagaren borde ha insett  detta,
3. bidraget helt eller delvis inte har använts eller inte har  använts för de syften som det har lämnats för,
4. bidragsmottagaren inte har lämnat en sådan redovisning som  avses i 12 §, eller
5. villkor i beslutet om bidrag inte har följts.
17 §
Folkhälsomyndigheten får besluta att helt eller delvis  kräva tillbaka statsbidraget om bidragsmottagaren är  återbetalningsskyldig enligt 16 §.
Om det finns särskilda skäl för det får Folkhälsomyndigheten  besluta att helt eller delvis efterge kravet.
Överklagande
18 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Bemyndigande
19 §
Folkhälsomyndigheten får meddela föreskrifter om  verkställigheten av denna förordning.
Övergångsbestämmelser
2020:429
1. Denna förordning träder i kraft den 1 juli 2020.
2. Förordningen tillämpas första gången i fråga om statsbidrag  för kalenderåret 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.