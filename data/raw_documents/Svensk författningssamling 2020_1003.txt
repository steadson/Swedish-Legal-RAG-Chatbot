Title: Förordning (2020:1003) om statsbidrag för kostnader som avser personlig skyddsutrustning för personliga assistenter till följd av sjukdomen covid-19
SFS Number: Svensk författningssamling 2020:1003
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20201003-om-statsbidrag-for_sfs-2020-1003/
Source Link: http://rkrattsbaser.gov.se/sfst?bet=2020:1003
Amendment Register Link: http://rkrattsbaser.gov.se/sfsr?bet=2020:1003
Ministry/Authority: Socialdepartementet
Issued: 2020-11-26
Metadata: {"Utfärdad": "2020-11-26", "Ändrad": "t.o.m. SFS 2021:736"}

==================================================

Förordning (2020:1003) om statsbidrag för kostnader som avser personlig skyddsutrustning för personliga assistenter till följd av sjukdomen covid-19
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:1003
Departement/myndighet
:   
Socialdepartementet
Utfärdad
:   
2020-11-26
Ändrad
:   
t.o.m. SFS 2021:736
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  för kostnader som avser personlig skyddsutrustning för  personliga assistenter för att kompensera för kostnader till  följd av sjukdomen covid-19.
Med personlig skyddsutrustning avses i denna förordning  utrustning som kan användas av en enskild person och som denne  kan ha på sig som skydd mot smitta.
Förordningen är meddelad med stöd av 8 kap. 7 §  regeringsformen.
Förutsättningar för statsbidrag
2 §
Statsbidrag enligt denna förordning får lämnas, i mån av  tillgång på medel, för kostnader för personlig  skyddsutrustning för personliga assistenter som är i kontakt  med personer med funktionsnedsättning som är beviljade statlig  assistansersättning enligt 51 kap. 2 §  socialförsäkringsbalken. Kostnaderna ska ha uppkommit från och  med den 1 februari 2020 till och med den 30 september 2021.
Bidraget lämnas till
1. en person som har beviljats statlig assistansersättning  enligt 51 kap. 2 § socialförsäkringsbalken och som är  arbetsgivare för personliga assistenter, eller
2. någon annan som enligt 51 kap. 19 § socialförsäkringsbalken  har tillstånd enligt 23 § lagen (1993:387) om stöd och  service till vissa funktions-hindrade att bedriva verksamhet  med personlig assistans.
Bidraget lämnas per person som beviljats statlig  assistansersättning enligt 51 kap. 2 § socialförsäkringsbalken  för kostnader som har uppkommit från och med
1. den 1 februari 2020 till och med den 30 november 2020 och  med högst 5 000 kronor,
2. den 1 december 2020 till och med den 30 april 2021 och med  högst 2 500 kronor, och
3. den 1 maj 2021 till och med den 30 september 2021 och med  högst 2 500 kronor. Förordning (2021:736).
3 §
Statsbidrag enligt denna förordning lämnas inte för  kostnader för personlig skyddsutrustning för personliga  assistenter, om det är en kommunal utförare eller en enskild  person som efter avtal med kommunen utför den personliga  assistansen.
Bidrag lämnas inte heller för kostnader för personlig  skyddsutrustning som kan ersättas på annat sätt.
Förordning (2021:162).
4 §
Statsbidrag till en sådan mottagare som avses i 2 § andra  stycket 2 ska lämnas som ett stöd av mindre betydelse enligt  kommissionens förordning (EU) nr 1407/2013 av den 18 december 
2013 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse.  De uppgifter som en medlemsstat har enligt artikel 6.1, 6.3  och 6.4 i kommissionens förordning ska utföras av  Försäkringskassan.
Ansökan och beslut
5 §
Försäkringskassan prövar frågor om statsbidrag enligt  denna förordning. Ansökan om bidrag ska göras på ett av  Försäkringskassan fastställt formulär och ska ha kommit in  till myndigheten
1. senast den 15 december 2020 om ansökan avser kostnader som  har uppkommit från och med den 1 februari 2020 till och med  den 30 november 2020,
2. senast den 31 maj 2021 om ansökan avser kostnader som har  uppkommit från och med den 1 december 2020 till och med den 
30 april 2021, och
3. senast den 29 oktober 2021 om ansökan avser kostnader som  har uppkommit från och med den 1 maj 2021 till och med den 
30 september 2021.
Ansökan ska innehålla uppgift om styrkt kostnad för inköpt  personlig skyddsutrustning och vilket slags utrustning det är  samt de uppgifter i övrigt som Försäkringskassan behöver för  att kunna pröva ansökan.
Om sökanden inte skyndsamt följer en uppmaning att komplettera  ansökan, får Försäkringskassan pröva ansökan i befintligt  skick. Förordning (2021:736).
6 §
I beslut om statsbidrag ska det anges vilket slags  personlig skyddsutrustning som bidrag lämnas för.
Redovisning
7 §
Försäkringskassan ska lämna en samlad redovisning till  regeringen av de statsbidrag som har betalats ut enligt denna  förordning.
Redovisningen ska lämnas
1. senast den 30 juni 2021 för bidrag som avser kostnader som  har uppkommit från och med den 1 februari 2020 till och med  den 30 november 2020, och
2. senast den 1 februari 2022 för bidrag som avser kostnader  som har uppkommit från och med den 1 december 2020 till och  med den 30 september 2021.
Av redovisningen ska det framgå antalet som ansökt och  beviljats statsbidrag uppdelat på antalet enskilda  assistansanvändare och anordnare. Förordning (2021:736).
Återbetalning och återkrav
8 §
Den som har tagit emot statsbidrag enligt denna förordning  är återbetalningsskyldig om
1. bidragsmottagaren genom oriktiga uppgifter eller på annat  sätt har orsakat att bidraget beviljats felaktigt eller med  för högt belopp, eller
2. bidraget av något annat skäl har beviljats felaktigt eller  med för högt belopp och bidragsmottagaren borde ha insett  detta.
Om mottagaren är återbetalningsskyldig enligt första stycket,  ska Försäkringskassan besluta att helt eller delvis kräva  tillbaka bidraget. Om det finns särskilda skäl för det, får  Försäkringskassan besluta att helt eller delvis avstå från  återkrav.
Bemyndigande
9 §
Försäkringskassan får meddela föreskrifter om  verkställigheten av denna förordning.
Överklagande
10 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.