Title: Lag (2005:1137) om skattereduktion för virke från stormfälld 
skog vid 2006-2008 års taxeringar
SFS Number: Svensk författningssamling 2005:1137
URL: https://www.riksdagen.se/sv/dokument-och-lagar/dokument/svensk-forfattningssamling/lag-20051137-om-skattereduktion-for-virke-fran_sfs-2005-1137/
Source Link: http://rkrattsbaser.gov.se/sfst?bet=2005:1137
Amendment Register Link: http://rkrattsbaser.gov.se/sfsr?bet=2005:1137
Ministry/Authority: Finansdepartementet S1
Issued: 2005-12-15
Metadata: {"Utfärdad": "2005-12-15", "Ändrad": "t.o.m. SFS 2005:1140"}

==================================================

Lag (2005:1137) om skattereduktion för virke från stormfälld 
skog vid 2006-2008 års taxeringar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2005:1137
Departement/myndighet
:   
Finansdepartementet S1
Utfärdad
:   
2005-12-15
Ändrad
:   
t.o.m. SFS 2005:1140
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Den som äger en lantbruksenhet med stormskog tillgodoräknas under de förutsättningar och i den omfattning som anges i denna lag skattereduktion för stormvirke vid 2006-2008 års taxeringar. Med ägare avses även den som enligt 1 kap. 5 §
fastighetstaxeringslagen (1979:1152) skall likställas med ägare.
Om ett svenskt handelsbolag äger en lantbruksenhet med stormskog, skall skattereduktionen tillgodoräknas delägarna.
Om ett aktiebolag eller ett handelsbolag utan att vara ägare till lantbruksenheten har rätten att utnyttja skogen på lantbruksenheten och rätten att tillgodogöra sig inkomsterna från skogen samt bolaget och lantbruksenheten, direkt eller indirekt, har samma ägare, skall bolaget vid tillämpningen av denna lag anses vara lantbruksenhetens ägare.
Denna lag tillämpas inte på staten, landsting, kommuner och kommunalförbund.
Definitioner, m.m.
2 §
Termer och uttryck som används i denna lag har samma betydelse och tillämpningsområde som i inkomstskattelagen
(1999:1229) om inte annat framgår av denna lag.
Med skogsmark avses detsamma som i fastighetstaxeringslagen
(1979:1152).
3 §
Med stormskog avses i denna lag skogsmark om
1. den är belägen på en lantbruksenhet i Skåne län, Blekinge län, Kronobergs län, Kalmar län, Jönköpings län, Hallands län, Västra Götalands län eller Östergötlands län, och
2. stamvolymen hos de träd på lantbruksenhetens skogsmark som har skadats av stormen den 8-9 januari 2005 uppgår till mer än ett års tillväxt.
Villkoret i första stycket 2 anses alltid uppfyllt om lantbruksenheten är belägen inom någon av de kommuner som räknas upp i bilaga 1 till denna lag.
4 §
Med stormvirke avses i denna lag sågtimmer av barrträd från stormskog samt massaved eller bränsleved från sådan skog, om virket har avverkats på grund av stormen den 8-9 januari 2005.
5 §
Med bränsleved avses i denna lag stamved av barrträd om veden
1. stockmäts eller travmäts,
2. är ägnad för energiproduktion,
3. har en längd som inte understiger 240 centimeter, och
4. har en största toppdiameter som inte understiger 3 centimeter.
6 §
Med ett års tillväxt avses i denna lag produkten av lantbruksenhetens skogsmarksareal den 1 januari 2005 enligt den beskattningsdatabas som Skatteverket för enligt lagen
(2001:181) om behandling av uppgifter i Skatteverkets beskattningsverksamhet och det tillväxttal som enligt bilaga 2 till denna lag gäller för det län där lantbruksenheten är belägen.
Om lantbruksenheten har bildats efter den 1 januari 2005, beräknas tillväxten på enhetens skogsmarksareal vid tidpunkten för enhetens bildande.
7 §
Med virkesmätning avses i denna lag att virkets volym och beskaffenhet bestäms.
Virkesmätningen skall utföras på sådant sätt som anges i de allmänna bestämmelserna i de föreskrifter som Skogsstyrelsen har beslutat med stöd av virkesmätningslagen (1966:209) och dokumenteras i ett sådant mätbesked som avses i dessa föreskrifter.
8 §
Vid tillämpningen av denna lag skall
- vid omräkning från skogskubikmeter till kubikmeter fast mått under bark omräkningstalet 0,84 användas, och
- vid omräkning från kubikmeter toppmätt under bark till kubikmeter fast mått under bark omräkningstalet 1,20 användas.
Villkor för skattereduktion
9 §
Skattereduktion tillgodoräknas den som
1. ägt lantbruksenheten vid tidpunkten för avyttring, utforsling och mätning enligt 10 §, och
2. därefter varit ägare till enheten under tiden fram till ansökningstillfället.
Den som har avyttrat lantbruksenheten efter den 7 januari 2005 men före den 1 januari 2006 tillgodoräknas skattereduktion om han eller hon ägt lantbruksenheten vid tidpunkten för avyttring enligt 10 § och ansöker om reduktion senast den 2 maj 2006.
Om lantbruksenheten övergår till en ny ägare skall de villkor i första stycket som har uppfyllts av den tidigare ägaren anses ha uppfyllts av den nya ägaren om denne är den tidigare ägarens dödsbo eller någon som har övertagit lantbruksenheten genom arv eller testamente efter sin make, sambo eller förälder eller genom bodelning med anledning av makens eller sambons död. Den nya ägaren får i stället för den tidigare ägaren tillgodoräknas skattereduktion om villkoren i första stycket uppfylls av den nya ägaren.
Underlag för skattereduktion
10 §
Underlaget för skattereduktionen är den mängd stormvirke som efter den 7 januari 2005 men före den 1 januari 2007
1. avyttras,
2. forslas ut ur stormskog på lantbruksenheten, och
3. mäts vid virkesmätning.
Under den tidsperiod lagen tillämpas ges reduktion bara för den del av lantbruksenhetens sammanlagda underlag som överstiger ett års tillväxt, dock minst 200 kubikmeter fast mått under bark.
Vid tillämpningen av andra stycket skall den del av underlaget som inte berättigar till reduktion anses hänförlig till de äldsta mätbeskeden. Om lantbruksenheten har bytt ägare skall tidigare ägares mätbesked alltid anses vara äldre än senare ägares mätbesked.
11 §
Sökandens underlag utgörs av den del av det underlag som enligt 10 § kan berättiga till reduktion och som avyttrats, utforslats och mätts in enligt 10 § under den tid sökanden ägt lantbruksenheten.
I fall som avses i 9 § andra stycket utgörs sökandens underlag av den del av det underlag som enligt 10 § kan berättiga till reduktion och som avyttrats under den tid sökanden ägt lantbruksenheten samt utforslats och mätts in enligt 10 §
senast när ansökan om reduktion görs.
I fall som avses i 9 § tredje stycket utgörs sökandens underlag av den del av det underlag som enligt 10 § kan berättiga till reduktion och som avyttrats, utforslats och mätts in enligt 10 § under den tid sökanden och en tidigare ägare ägt lantbruksenheten.
Skattereduktionens storlek
12 §
Skattereduktionen uppgår till 50 kronor per kubikmeter fast mått under bark av underlaget enligt 11 §.
13 §
Sökanden tillgodoräknas så stor andel av skattereduktionen som svarar mot sökandens andel i lantbruksenheten vid tidpunkten för ansökan eller, i fall som avses i 9 § andra stycket, vid tidpunkten för avyttringen av lantbruksenheten.
I fråga om handelsbolagsdelägare skall skattereduktionen fördelas mellan dem på det sätt som angetts i ansökan.
Ansökan och beslut
14 §
En ansökan om skattereduktion skall göras skriftligen hos Skatteverket.
15 §
Om flera äger del i en lantbruksenhet, skall de lämna en gemensam ansökan. Detsamma gäller handelsbolagsdelägare.
Delägare är sökande i fråga om sin rätt till skattereduktion.
16 §
Ansökan skall innehålla uppgifter om
1. sökandens personnummer, samordningsnummer eller organisationsnummer,
2. lantbruksenhetens beteckning, taxeringsenhetsnummer, kommun och län där lantbruksenheten är belägen,
3. sökandens andel i lantbruksenheten vid den tidpunkt som anges i 13 §,
4. mängden utforslat stormvirke i kubikmeter fast mått under bark, och
5. datum för avyttring enligt 10 § första stycket 1 avseende det stormvirke som ansökan avser.
I fråga om handelsbolagsdelägare skall det i ansökan anges hur skattereduktionen skall fördelas mellan dem.
17 §
Till ansökan skall det fogas
1. kopia av avtal om avyttring av stormvirke enligt 10 § första stycket 1, och
2. kopia av mätbesked från virkesmätning enligt 10 § första stycket 3.
Om lantbruksenheten inte ligger i någon av de kommuner som anges i bilaga 1 till denna lag skall till ansökan även fogas ett intyg som visar att villkoret i 3 § första stycket 2 är uppfyllt.
18 §
Om lantbruksenheten har bytt ägare efter den 7 januari 2005 men före den 1 januari 2007, skall ansökan innehålla uppgift om ägarbytet.
19 §
En ansökan skall, om inte annat följer av 9 § andra stycket, ha kommit in till Skatteverket senast den 2 maj 2007.
Om en ansökan har kommit in senast den 2 maj 2006, skall skattereduktionen tillgodoräknas vid debitering av slutlig skatt på grund av 2006 års taxering eller, om taxering inte sker detta år, vid 2007 års taxering. Kommer en ansökan in senare än den 2 maj 2006, tillgodoräknas skattereduktionen vid debitering av slutlig skatt på grund av 2007 års taxering eller, om taxering inte sker detta år, vid 2008 års taxering.
20 §
Skatteverket skall besluta i ärenden enligt denna lag.
Skattetillägg, omprövning och överklagande
21 §
Bestämmelserna om skattetillägg i 15 kap.
skattebetalningslagen (1997:483) gäller också i fråga om uppgifter som avses i denna lag.
Skatteverkets beslut enligt denna lag omprövas och överklagas enligt bestämmelserna i 21 och 22 kap. skattebetalningslagen.
Om Skatteverkets beslut behöver ändras till följd av ett annat beslut av Skatteverket eller förvaltningsdomstol som rör skattereduktion enligt denna lag, fastighetstaxering eller debitering av fastighetsskatt, får sådan ändring ske genom omprövning även efter utgången av den tid som föreskrivs för omprövning i skattebetalningslagen men senast sex månader efter det beslut som föranleder ändringen.
Övriga bestämmelser
22 §
I fråga om skattereduktion enligt denna lag tillämpas vad som gäller om bestämmande och debitering av slutlig skatt enligt skattebetalningslagen (1997:483).
Skattereduktionen skall räknas av mot kommunal och statlig inkomstskatt samt mot statlig fastighetsskatt.
Bestämmelser om att hänsyn skall tas till skattereduktion vid beslut om slutlig skatt finns i 11 kap. 9 §
skattebetalningslagen.
23 §
Skattereduktionen skall inte beaktas vid beräkning av skattebeloppet enligt 4 § lagen (1997:324) om begränsning av skatt.
24 §
Den som inte alls eller endast till viss del kan räkna av skattereduktionen mot de skatter som anges i 22 § andra stycket skall vid debitering av slutlig skatt tillgodoföras ett belopp som motsvarar den del av reduktionen som inte kan räknas av.
25 §
Belopp som tillgodoförts enligt 24 § skall anges på sådant besked som avses i 11 kap. 15 § skattebetalningslagen
(1997:483).
26 §
Bestämmelserna om näringsbidrag i 29 kap.
inkomstskattelagen (1999:1229) tillämpas inte på belopp som tillgodoförts enligt 24 §.
27 §
Bestämmelsen om företrädaransvar i 12 kap. 6 a §
skattebetalningslagen (1997:483) tillämpas på motsvarande sätt i fråga om belopp som tillgodoförts enligt 24 §.
28 §
Det belopp som tillgodoräknas sökanden enligt 13 § skall anges i hela krontal så att öretal faller bort.
Bilaga 1
Kommuner som avses i 3 § andra stycket:
Ale			Mark
Alingsås		Markaryd
Alvesta			Motala
Aneby			Mullsjö
Bollebygd		Mölndal
Borås			Nybro
Bromölla		Nässjö
Båstad			Olofström
Eksjö			Osby
Emmaboda		Partille
Essunga			Perstorp
Falkenberg		Ronneby
Finspång		Sjöbo
Gislaved		Svalöv
Gnosjö			Svenljunga
Göteborg		Sävsjö
Habo			Sölvesborg
Halmstad		Tingsryd
Herrljunga		Tranemo
Hultsfred		Tranås
Hylte			Ulricehamn
Härryda			Uppvidinge
Hässleholm		Vaggeryd
Högsby			Varberg
Hörby			Vetlanda
Höör			Vimmerby
Jönköping		Vårgårda
Karlshamn		Värnamo
Karlskrona		Västervik
Kinda			Växjö
Klippan			Ydre
Kristianstad		Åstorp
Kungsbacka		Åtvidaberg
Laholm			Älmhult
Lerum			Ängelholm
Lessebo			Örkelljunga
Linköping		Östra Göinge
Ljungby
Bilaga 2
Tillväxttal som avses i 6 § första stycket:
Län			Tillväxttal (skogskubikmeter per
			hektar)
Skåne län		7,4
Blekinge län		7,1
Kronobergs län		5,7
Kalmar län		5,1
Jönköpings län		5,3
Hallands län		6,8
Västra Götalands län	5,8
Östergötlands län	5,4
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.