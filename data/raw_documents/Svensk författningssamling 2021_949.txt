Title: Förordning (2021:949) om skydd för personer som rapporterar om missförhållanden
SFS Number: Svensk författningssamling 2021:949
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021949-om-skydd-for-personer-som_sfs-2021-949/
Source Link: http://rkrattsbaser.gov.se/sfst?bet=2021:949
Amendment Register Link: http://rkrattsbaser.gov.se/sfsr?bet=2021:949
Ministry/Authority: Arbetsmarknadsdepartementet ARM
Issued: 2021-10-28
Metadata: {"Utfärdad": "2021-10-28", "Ändrad": "t.o.m. SFS 2025:332"}

==================================================

Förordning (2021:949) om skydd för personer som rapporterar om missförhållanden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:949
Departement/myndighet
:   
Arbetsmarknadsdepartementet ARM
Utfärdad
:   
2021-10-28
Ändrad
:   
t.o.m. SFS 2025:332
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Externa rapporteringskanaler och förfaranden för  rapportering och uppföljning
3 kap. Tillsyn över verksamhetsutövares skyldighet att ha  interna rapporteringskanaler och förfaranden för rapportering  och uppföljning
Övergångsbestämmelser
1 kap. Inledande bestämmelser
Förordningens innehåll
1 §
Denna förordning innehåller bestämmelser om myndigheter  som är behöriga att genom externa rapporteringskanaler och  förfaranden för rapportering och uppföljning ta emot, följa  upp och lämna återkoppling på rapporter om missförhållanden i  enlighet med lagen (2021:890) om skydd för personer som  rapporterar om missförhållanden.
Förordningen innehåller även bestämmelser om tillsyn över att  verksamhetsutövare uppfyller skyldigheten att ha interna  rapporteringskanaler och förfaranden för rapportering och  uppföljning enligt samma lag.
Förordningen är meddelad med stöd av 8 kap. 7 §  regeringsformen.
Myndigheter inom försvars- och säkerhetsområdet
2 §
Med myndigheter inom försvars- och säkerhetsområdet enligt 
1 kap. 3 § första stycket 2 lagen (2021:890) om skydd för  personer som rapporterar om missförhållanden, i vilkas  verksamhet rapportering av information som rör nationell  säkerhet undantas från lagens tillämpningsområde, avses
- Fortifikationsverket,
- Försvarsmakten,
- Försvarets materielverk,
- Försvarets radioanstalt,
- Försvarsunderrättelsedomstolen,
- Inspektionen för strategiska produkter,
- Statens inspektion för försvarsunderrättelseverksamheten,
- Säkerhetspolisen,
- Totalförsvarets forskningsinstitut, och
- Totalförsvarets plikt- och prövningsverk.
2 kap. Externa rapporteringskanaler och förfaranden för  rapportering och uppföljning
Bestämmelsernas förhållande till annan reglering
1 §
Om en annan lag eller en förordning, som genomför eller  kompletterar en unionsrättsakt som ingår i del II av bilagan  till Europaparlamentets och rådets direktiv (EU) 2019/1937 av  den 23 oktober 2019 om skydd för personer som rapporterar om  överträdelser av unionsrätten, innehåller bestämmelser om  tillhandahållande av externa rapporteringskanaler och  förfaranden för rapportering och uppföljning som avviker från  bestämmelserna i detta kapitel, ska de bestämmelserna  tillämpas.
Bestämmelserna i detta kapitel ska dock komplettera de  särskilda föreskrifterna om föreskrifterna saknar motsvarande  bestämmelser.
Behöriga myndigheter och deras ansvarsområden
2 §
De myndigheter som anges i bilagan till denna förordning  ska vara behöriga att genom externa rapporteringskanaler och  förfaranden för rapportering och uppföljning ta emot, följa  upp och lämna återkoppling på rapporter om missförhållanden.
I bilagan anges också inom vilka ansvarsområden myndigheterna  är behöriga att hantera rapporter om missförhållanden.  Ansvarsområdena omfattar endast
1. sådana missförhållanden som avses i 1 kap. 2 § andra  stycket 1-3 lagen (2021:890) om skydd för personer som  rapporterar om missförhållanden, och
2. sådana missförhållanden som avses i 1 kap. 2 § första  stycket lagen om skydd för personer som rapporterar om  missförhållanden och samtidigt kan utgöra brott enligt lagen 
(2025:327) om internationella sanktioner.
Förordning (2025:332).
Särskilt behörig myndighet
3 §
En särskilt behörig myndighet som anges i bilagan till  denna förordning ska, utöver vad som anges i 2 §, även hantera  vissa uppgifter om information och statistik enligt 9 och 
10 §§. Myndigheten har vidare rätt att på begäran få de  upplysningar som behövs för handläggningen av ett  uppföljningsärende enligt 13 §.
Skyldighet att utse behöriga personer eller enheter
4 §
En behörig myndighet ska utse personer eller enheter som  är behöriga att på myndighetens vägnar
1. tillhandahålla information om förfarandet för rapportering  till myndigheten,
2. ta emot rapporter och ha kontakt med rapporterande personer  enligt 1 kap. 8 § 2 lagen (2021:890) om skydd för personer som  rapporterar om missförhållanden,
3. följa upp det som rapporteras, och
4. lämna återkoppling om uppföljningen till rapporterande  personer.
5 §
De som utses som behöriga enligt 4 § ska vara oberoende  och självständiga i förhållande till övriga delar av  myndigheten och behöriga personer ska ha relevant utbildning  för att kunna hantera rapporter.
Utformning av kanaler och förfaranden
6 §
En behörig myndighet ska göra de externa  rapporteringskanalerna tillgängliga för rapporterande personer  enligt 1 kap. 8 § 2 lagen (2021:890) om skydd för personer som  rapporterar om missförhållanden.
7 §
En behörig myndighet ska utforma sina externa  rapporteringskanaler och förfaranden för rapportering och  uppföljning så att den rapporterande personen
1. kan rapportera både skriftligt och muntligt och, om så  begärs, vid ett fysiskt möte inom en skälig tid,
2. får en bekräftelse på att rapporten är mottagen inom sju  dagar från mottagandet, om inte den rapporterande personen har  avsagt sig bekräftelse eller myndigheten har anledning att  anta att en bekräftelse skulle avslöja personens identitet,
3. får återkoppling i skälig utsträckning om åtgärder som har  vidtagits vid uppföljning av rapporten och om skälen för dessa  inom högst tre månader från mottagandet eller, om det finns  särskilda skäl, inom högst sex månader och i så fall även får  information om skälen för att förlänga tidsfristen,
4. får information om det slutliga resultatet av uppföljningen  av rapporten, om uppföljningsärendet inte har kunnat avslutas  inom tidsfristen enligt 3, och
5. i förekommande fall, får information om att en uppgift som  kan identifiera den rapporterande personen kommer att lämnas  ut och skälen för ett sådant utlämnande, om inte informationen  gör att syftet med uppföljningen eller åtgärderna hindras  eller försvåras.
Information som behöriga myndigheter ska lämna
8 §
På en behörig myndighets webbplats ska det finnas tydlig  och lättillgänglig information om
1. de ansvarsområden inom vilka myndigheten är behörig,
2. hur rapportering ska göras via de externa  rapporteringskanalerna och, i förekommande fall, att  telefonsamtal kan komma att spelas in,
3. sekretess och behandling av personuppgifter,
4. förutsättningarna för att omfattas av skydd, ansvarsfrihet  och förbud mot hindrande åtgärder och repressalier samt  skadestånd enligt 2-4 kap. lagen (2021:890) om skydd för  personer som rapporterar om missförhållanden,
5. rådgivning och stöd som myndigheten kan ge till den som  överväger att rapportera och uppgifter om andra aktörer som  också erbjuder detta, och
6. meddelarfrihet och anskaffarfrihet och, i verksamheter där  det är aktuellt, om efterforskningsförbud och  repressalieförbud.
9 §
Den särskilt behöriga myndigheten ska lämna tydlig och  lättillgänglig information om övriga behöriga myndigheters  ansvarsområden och kontaktuppgifter till de myndigheterna.
Statistik
10 §
En behörig myndighet ska varje år lämna information till  den särskilt behöriga myndigheten om
1. antalet rapporter som myndigheten har tagit emot under det  senaste kalenderåret,
2. antalet uppföljningsärenden och andra fortsatta åtgärder  som har sin grund i ett uppföljningsärende och deras resultat,  och
3. uppskattad ekonomisk skada, om sådan har fastställts, och  indrivna belopp som en följd av de uppföljningsärenden och  fortsatta åtgärder som avser de rapporterade  missförhållandena.
Den särskilt behöriga myndigheten ska varje år sammanställa  den information som har lämnats av behöriga myndigheter enligt  första stycket och rapportera informationen till Europeiska  kommissionen.
Den särskilt behöriga myndigheten får meddela närmare  föreskrifter om när informationen ska lämnas till myndigheten  enligt första stycket.
Rutiner för att säkerställa att rapporter endast hanteras av  behöriga personer
11 §
En behörig myndighet ska ha rutiner för hantering av en  rapport som har tagits emot på annat sätt än genom en extern  rapporteringskanal eller av någon som inte är behörig att  hantera en sådan rapport. Rutinerna ska säkerställa att  rapporten omedelbart vidarebefordras i oförändrat skick till  någon som är behörig att hantera den på myndighetens vägnar.
Överlämnande av rapporter
12 §
Om en rapport kommer in genom en extern  rapporteringskanal hos en myndighet som saknar behörighet att  hantera rapporter inom det område som rapporten rör, ska  myndigheten lämna över rapporten till den myndighet som är  behörig.
Rapporten ska anses ha kommit in till den andra myndigheten  genom en extern rapporteringskanal samma dag som den kom in  till den myndighet som först tog emot rapporten. Den myndighet  som rapporten har lämnats över till ska underrätta den  rapporterande personen om överlämnandet.
Upplysnings- och uppgiftsskyldigheter
13 §
En myndighet ska på begäran lämna de upplysningar som den  särskilt behöriga myndigheten behöver för handläggningen av  ett uppföljningsärende.
14 §
En behörig myndighet som vid handläggningen av ett  uppföljningsärende bedömer att det finns skäl att inleda  tillsyn med anledning av det som har framkommit i ärendet ska,  till ansvarig tillsynsmyndighet eller ansvarig  tillsynsfunktion inom den behöriga myndigheten, lämna de  uppgifter som är nödvändiga för att tillsynen ska kunna  inledas.
15 §
En behörig myndighet som vid handläggningen av ett  uppföljningsärende misstänker att brott har begåtts ska till  Polismyndigheten lämna de uppgifter som är nödvändiga för att  brottsmisstankarna ska kunna utredas.
Myndigheters översyn av kanaler och förfaranden
16 §
En behörig myndighet ska minst en gång vart tredje år se  över sina externa rapporteringskanaler och förfaranden.
3 kap. Tillsyn över verksamhetsutövares skyldighet att ha  interna rapporteringskanaler och förfaranden för rapportering  och uppföljning
1 §
Arbetsmiljöverket ska se till att verksamhetsutövare  uppfyller sina skyldigheter att ha interna  rapporteringskanaler och förfaranden för rapportering och  uppföljning enligt lagen (2021:890) om skydd för personer som  rapporterar om missförhållanden.
Arbetsmiljöverket ska dock inte utöva tillsyn enligt första  stycket om en verksamhetsutövare är skyldig att ha interna  rapporteringskanaler och förfaranden för rapportering och  uppföljning enligt annan lag eller förordning och en annan  myndighet enligt den lagen eller förordningen ska utöva  tillsyn över den skyldigheten.
Övergångsbestämmelser
2021:949
Denna förordning träder i kraft den 17 juli 2022 i fråga om 
2 kap. och i övrigt den 17 december 2021.
Bilaga
Förteckning över behöriga myndigheter och deras ansvarsområden
Myndighet	                Myndighetens ansvarsområde
Konkurrensverket	        Missförhållanden inom området
offentlig upphandling och som
omfattas av myndighetens
tillsynsansvar.
Fastighetsmäklarinspektionen,   Missförhållanden inom området
Finansinspektionen,             finansiella tjänster, produkter
länsstyrelserna i Stockholms,   och marknader och förhindrande
Västra Götalands och Skåne län, av penningtvätt och
Revisorsinspektionen och        finansiering av terrorism och
Spelinspektionen.               som omfattas av myndighetens
tillsynsansvar.
Arbetsmiljöverket, Boverket,    Missförhållanden inom området
Elsäkerhetsverket,              produktsäkerhet och
Folkhälsomyndigheten,           produktöverensstämmelse och
Inspektionen för strategiska    som omfattas av myndighetens
produkter,                      tillsynsansvar samt, när det
Kemikalieinspektionen,          gäller länsstyrelserna,
Konsumentverket,                omfattas av myndighetens
Livsmedelsverket,               ansvar för tillsynsvägledning.
Läkemedelsverket,  länsstyrelserna, Myndigheten  för samhällsskydd och  beredskap, Naturvårdsverket,  Post- och telestyrelsen,  Statens energimyndighet,  Statens jordbruksverk,  Styrelsen för ackreditering  och teknisk kontroll och  Transportstyrelsen.
Transportstyrelsen	        Missförhållanden inom området
transportsäkerhet och som
omfattas av myndighetens
tillsynsansvar.
Havs- och vattenmyndigheten,    Missförhållanden inom området
Kemikalieinspektionen,          miljöskydd och som omfattas av
Livsmedelsverket,               myndighetens tillsynsansvar
länsstyrelserna,                samt, när det gäller
Naturvårdsverket,               länsstyrelserna, omfattas av
Skogsstyrelsen och Statens      myndighetens ansvar för
jordbruksverk.	                tillsynsvägledning.
Livsmedelsverket och            Missförhållanden inom området
Strålsäkerhetsmyndigheten.      strålskydd och kärnsäkerhet och
som omfattas av myndighetens
tillsynsansvar.
Livsmedelsverket och Statens    Missförhållanden inom området
jordbruksverk.                  livsmedels- och fodersäkerhet,
djurs hälsa och välbefinnande
och som omfattas av
myndighetens tillsynsansvar.
Folkhälsomyndigheten,           Missförhållanden inom området
Inspektionen för vård och       folkhälsa och som omfattas av
omsorg, Konsumentverket och     myndighetens tillsynsansvar.
Läkemedelsverket.
Finansinspektionen och          Missförhållanden inom området
Konsumentverket.	        konsumentskydd och som omfattas
av myndighetens tillsynsansvar.
Finansinspektionen,             Missförhållanden inom området
Inspektionen för vård och       skydd av privatlivet och
omsorg, Integritetsskydds-      personuppgifter samt säkerhet
myndigheten, Livsmedelsverket,  i nätverks- och
Post- och telestyrelsen,        informationssystem och som
Statens energimyndighet och     omfattas av myndighetens
Transportstyrelsen.             tillsynsansvar.
Ekobrottsmyndigheten	        Missförhållanden inom området
EU:s finansiella intressen
enligt artikel 2.1 b i
Europaparlamentets och rådets
direktiv (EU) 2019/1937, när
det gäller bedrägeribekämpning.
Skatteverket	                Missförhållanden inom området
EU:s finansiella intressen
enligt artikel 2.1 b i
Europaparlamentets och rådets
direktiv (EU) 2019/1937, när
det gäller skatteområdet.
Regeringskansliet	        Missförhållanden inom området
EU:s finansiella intressen
enligt artikel 2.1 b i
Europaparlamentets och rådets
direktiv (EU) 2019/1937, när
det gäller statsstödsområdet.
Konkurrensverket	        Missförhållanden inom området
den inre marknaden enligt
artikel 2.1 c i
Europaparlamentets och rådets
direktiv (EU) 2019/1937, när
det gäller konkurrensområdet.
Regeringskansliet	        Missförhållanden inom området
den inre marknaden enligt
artikel 2.1 c i
Europaparlamentets och rådets
direktiv (EU) 2019/1937, när
det gäller statsstödsområdet.
Skatteverket	                Missförhållanden inom området
den inre marknaden enligt
artikel 2.1 c i
Europaparlamentets och rådets
direktiv (EU) 2019/1937, när
det gäller bolagsskatteområdet.
Finansinspektionen,             Missförhållanden inom området
Försäkringskassan,              internationella sanktioner som
Kommerskollegium,               kan utgöra brott enligt lagen
Migrationsverket,               (2025:327) om internationella
Polismyndigheten,               sanktioner.
Strålsäkerhetsmyndigheten och
Tullverket.
Arbetsmiljöverket	        Missförhållanden som inte
omfattas av någon annan behörig
myndighets ansvarsområde.
Särskilt behörig myndighet
Arbetsmiljöverket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.