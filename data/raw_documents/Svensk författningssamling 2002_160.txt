Title: Lag (2002:160) om läkemedelsförmåner m.m.
SFS Number: Svensk författningssamling 2002:160
URL: https://www.riksdagen.se/sv/dokument-och-lagar/dokument/svensk-forfattningssamling/lag-2002160-om-lakemedelsformaner-m-m_sfs-2002-160/
Source Link: http://rkrattsbaser.gov.se/sfst?bet=2002:160
Amendment Register Link: http://rkrattsbaser.gov.se/sfsr?bet=2002:160
Ministry/Authority: Socialdepartementet
Issued: 2002-04-11
Metadata: {"Utfärdad": "2002-04-11", "Ändrad": "t.o.m. SFS 2025:578"}

==================================================

Lag (2002:160) om läkemedelsförmåner m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2002:160
Departement/myndighet
:   
Socialdepartementet
Utfärdad
:   
2002-04-11
Ändrad
:   
t.o.m. SFS 2025:578
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
I denna lag finns bestämmelser om läkemedelsförmåner,  prisreglering av läkemedel och andra varor, utbyte av  läkemedel och därmed sammanhängande frågor.
Lag (2018:1237)
.
2 §
Med läkemedel avses i denna lag sådana läkemedel enligt läkemedelslagen (2015:315) som är avsedda att tillföras människor.
Lag (2015:319)
.
3 §
Det som i denna lag sägs om regioner gäller även kommuner  som inte ingår i en region.
Lag (2019:911)
.
Förmånsberättigade personer
4 §
Rätt till förmåner enligt denna lag har
1. den som är bosatt i Sverige,
2. den som, utan att vara bosatt här, har rätt till  vårdförmåner i Sverige vid sjukdom eller moderskap enligt vad  som följer av Europaparlamentets och rådets förordning (EG)  nr 883/2004 av den 29 april 2004 om samordning av de sociala  trygghetssystemen, och
3. den som avses i 5 kap. 7 § första stycket  socialförsäkringsbalken och som omfattas av nämnda  förordning.
Rätt till förmåner enligt 5 och 20 §§ med undantag för varor  som avses i 18 § andra punkten har även den som i annat fall,  utan att vara bosatt i Sverige, har anställning här.
Lag (2017:49)
.
Läkemedelsförmånernas innehåll
5 §
Med läkemedelsförmåner enligt denna lag avses ett skydd  mot höga kostnader vid inköp av sådana förmånsberättigade  varor som avses i 15-18 §§. Förmånerna innebär en reducering  av den enskildes kostnader för sådana varor.
Kostnadsreduceringen beräknas på den sammanlagda kostnaden för  varor som den förmånsberättigade köper under ett år räknat  från det första inköpstillfället. Reduceringen lämnas vid  varje inköpstillfälle på grundval av den sammanlagda kostnaden  för de dittills och vid tillfället inköpta varorna.
Den förmånsberättigade ska under ettårsperioden sammanlagt  inte betala mer än ett belopp som motsvarar 0,06463 gånger  prisbasbeloppet enligt 2 kap. 6 och 7 §§  socialförsäkringsbalken, avrundat nedåt till närmaste  femtiotal kronor (kostnadstaket).
Så länge den sammanlagda kostnaden för varor enligt andra  stycket inte överstiger ett belopp som motsvarar 
0,52632 gånger kostnadstaket lämnas ingen kostnadsreducering.  När den sammanlagda kostnaden överstiger detta belopp, utgör  kostnadsreduceringen
1. 25 procent av den del som överstiger 0,52632 gånger men  inte 0,94383 gånger kostnadstaket,
2. 75 procent av den del som överstiger 0,94383 gånger men  inte 1,39482 gånger kostnadstaket, och
3. 90 procent av den del som överstiger 1,39482 gånger men  inte 1,87282 gånger kostnadstaket.
När den sammanlagda kostnaden överstiger ett belopp som  motsvarar 1,87282 gånger kostnadstaket är den  förmånsberättigade befriad från att betala ytterligare  kostnader under den resterande delen av ettårsperioden.
Andra-femte styckena gäller inte varor som är kostnadsfria  enligt 19 §.
Lag (2025:578)
.
5 a §
Vid beräkning av kostnadsreducering enligt 5 § ska sådana belopp som enligt 9 § andra stycket lagen (2013:513) om ersättning för kostnader till följd av vård i ett annat land inom Europeiska ekonomiska samarbetsområdet har lagts till grund för bestämmandet av en beslutad ersättning medräknas.
Första stycket gäller inte sådana kostnader som avser livsmedel för särskilda näringsändamål.
Lag (2013:516)
.
6 §
Föreskrifterna i 5 § tillämpas i fråga om ett läkemedel som ingår i läkemedelsförmånerna om det har förskrivits för människor av läkare, tandläkare, sjuksköterska, barnmorska eller legitimerad tandhygienist i syfte att förebygga, påvisa, lindra eller bota sjukdom eller symtom på sjukdom eller i likartat syfte och under förutsättning att receptet är försett med en kod som identifierar den arbetsplats som receptutfärdaren tjänstgör vid (arbetsplatskod).
Tandvårds- och läkemedelsförmånsverket
7 §
Tandvårds- och läkemedelsförmånsverket beslutar om  ett läkemedel eller en vara som avses i 18 § ska ingå i  läkemedelsförmånerna och fastställer inköpspris och  försäljningspris som, med de undantag som anges i 7 a och 
7 b §§, ska tillämpas av öppenvårdsapoteken.
Det som sägs i första stycket om tillämpningen av fastställda  priser gäller också när läkemedlet är kostnadsfritt för  patienten enligt 7 kap. 1 § smittskyddslagen (2004:168).
Regeringen eller den myndighet som regeringen bestämmer får  meddela föreskrifter om hur inköpspris och försäljningspris  ska fastställas.
Lag (2018:1237)
.
7 a §
Ett öppenvårdsapotek får köpa in läkemedel, som inte är utbytbara enligt 21 § första stycket, till priser som understiger det inköpspris som Tandvårds- och läkemedelsförmånsverket har fastställt enligt 7 §.
Lag (2014:460)
.
7 b §
Ett öppenvårdsapotek får köpa in och sälja parallellimporterade läkemedel, som är utbytbara enligt 21 §
andra stycket, till priser som understiger det inköpspris respektive försäljningspris som Tandvårds- och läkemedelsförmånsverket har fastställt enligt 7 §.
Lag (2014:460)
.
8 §
Den som marknadsför ett läkemedel eller en vara som  avses i 18 § får ansöka om att läkemedlet eller varan ska  ingå i läkemedelsförmånerna enligt denna lag. Sökanden ska  visa att villkoren enligt 15 § är uppfyllda och lägga fram  den utredning som behövs för att fastställa inköpspris och  försäljningspris.
Regeringen eller den myndighet som regeringen bestämmer får  meddela föreskrifter om vem som får ansöka om att ett  läkemedel som får säljas enligt 4 kap. 10 § eller 5 kap. 1 §  andra stycket läkemedelslagen (2015:315) ska ingå i  förmånerna.
Den som enligt första stycket ansöker om att ett läkemedel  som avses i 16 a § första stycket ska ingå i förmånerna får  även ansöka om att läkemedlet ska omfattas av förmånerna till  dess att ansökan enligt första stycket har prövats.
Den som, enligt föreskrifter som har meddelats med stöd av  andra stycket, ansöker om att ett läkemedel ska ingå i  förmånerna ska visa att villkoren i föreskrifter som har  meddelats med stöd av 16 § andra stycket 1 är uppfyllda. Den  som enligt tredje stycket ansöker om att ett läkemedel ska  ingå i förmånerna ska visa att villkoren i föreskrifter som  har meddelats med stöd av 16 a § andra stycket 1 är  uppfyllda.
Lag (2018:487)
.
9 §
Innan Tandvårds- och läkemedelsförmånsverket meddelar  beslut i frågor som avses i 7 § ska sökanden och regionerna  ges tillfälle till överläggningar med myndigheten.
Lag (2019:911)
.
10 §
Tandvårds- och läkemedelsförmånsverket får på eget  initiativ besluta att ett läkemedel eller en annan vara som  ingår i läkemedelsförmånerna inte längre ska ingå i  förmånerna.
Innan Tandvårds- och läkemedelsförmånsverket beslutar att ett  läkemedel eller en annan vara inte längre ska ingå i  förmånerna, ska regionerna och den som marknadsför läkemedlet  eller varan ges tillfälle till överläggningar med myndigheten.
Lag (2024:231)
.
11 §
Om det finns särskilda skäl får Tandvårds- och  läkemedelsförmånsverket besluta att ett läkemedel eller en  annan vara ska ingå i läkemedelsförmånerna endast för ett  visst användningsområde (förmånsbegränsning).
Myndighetens beslut får förenas med andra särskilda  villkor.
Lag (2018:1237)
.
12 §
På begäran av den som marknadsför ett läkemedel eller en  vara som avses i 18 § ska Tandvårds- och  läkemedelsförmånsverket besluta att läkemedlet eller varan  inte längre ska ingå i läkemedelsförmånerna.
På begäran av den som enligt föreskrifter som har meddelats  med stöd av 8 § andra stycket har ansökt om att ett läkemedel  ska ingå i förmånerna, får Tandvårds- och  läkemedelsförmånsverket besluta att läkemedlet inte längre  ska ingå i förmånerna.
Lag (2016:530)
.
13 §
En fråga om ändring av ett tidigare fastställt inköpspris  eller försäljningspris får, förutom på eget initiativ av  Tandvårds- och läkemedelsförmånsverket, tas upp av myndigheten  på begäran av den som marknadsför läkemedlet eller varan, en  region eller den som enligt föreskrifter som har meddelats med  stöd av 8 § andra stycket har ansökt om att läkemedlet ska  ingå i förmånerna. Den som begär ändringen har även rätt till  överläggningar med myndigheten. Om överläggningar inte begärs,  eller om överläggningarna inte leder till en överenskommelse,  kan myndigheten fastställa det nya inköpspriset eller  försäljningspriset på grundval av tillgänglig utredning.
Regeringen eller den myndighet som regeringen bestämmer får  meddela föreskrifter om förutsättningar för ändring av  inköpspris och försäljnings-pris för ett läkemedel som ingår i  läkemedelsförmånerna om det
1. har gått 15 år efter det att läkemedlet godkänts för  försäljning, eller
2. finns läkemedel som är utbytbara mot läkemedlet och som  marknadsförs till öppenvårdsapotek i Sverige.
Lag (2019:911)
.
14 §
Ett fastställt inköpspris och försäljningspris för ett läkemedel eller en vara som avses i 18 § ska inte längre gälla om godkännandet för försäljning av läkemedlet eller varan upphör att gälla eller Tandvårds- och läkemedelsförmånsverket beslutar att läkemedlet eller varan inte längre ska ingå i läkemedelsförmånerna.
Lag (2009:373)
.
Läkemedel som ingår i läkemedelsförmånerna
15 §
Ett receptbelagt läkemedel ska omfattas av  läkemedelsförmånerna och inköpspris och försäljningspris ska  fastställas för läkemedlet under förutsättning att
1. kostnaderna för användning av läkemedlet, med beaktande av  bestämmelserna i 3 kap. 1 § hälso- och sjukvårdslagen 
(2017:30), framstår som rimliga från medicinska, humanitära  och samhällsekonomiska synpunkter, och
2. det inte finns andra tillgängliga läkemedel eller  behandlingsmetoder som enligt en sådan avvägning mellan  avsedd effekt och skadeverkningar som avses i 4 kap. 1 §  första stycket läkemedelslagen (2015:315) är att bedöma som  väsentligt mer ändamålsenliga.
Lag (2017:49)
.
16 §
Ett läkemedel som får säljas enligt 4 kap. 10 §  eller 5 kap. 1 § andra stycket läkemedelslagen (2015:315) får  ingå i läkemedelsförmånerna utan att villkoren i 15 § är  uppfyllda eller att ett pris har fastställts för  läkemedlet.
Regeringen eller den myndighet som regeringen  bestämmer får meddela föreskrifter om
1. villkoren för att ett läkemedel som avses i första stycket  får ingå i förmånerna, och
2. inköpspris, försäljningspris och ändring av ett tidigare  fastställt inköpspris och försäljningspris för läkemedlet.
Lag (2018:487)
.
16 a §
Om den som marknadsför ett läkemedel har ansökt om  att läkemedlet ska omfattas av läkemedelsförmånerna enligt 15 
§ och läkemedlet kan ersätta ett läkemedel som tidigare har  fått säljas enligt 4 kap. 10 § läkemedelslagen (2015:315) och  har ingått i förmånerna, får Tandvårds- och  läkemedelsförmånsverket besluta att läkemedlet ska ingå i  förmånerna till dess att ansökan har prövats.
Regeringen eller den myndighet som regeringen bestämmer får  meddela föreskrifter om
1. villkoren för att ett läkemedel som avses i första stycket  får ingå i förmånerna, och
2. inköpspris, försäljningspris och ändring av ett tidigare  fastställt inköpspris och försäljningspris för läkemedlet.
Lag (2018:487)
.
16 b §
Ett receptbelagt läkemedel mot en smittsam sjukdom
(vaccin) får inte ingå i läkemedelsförmånerna, om sjukdomen omfattas av ett nationellt vaccinationsprogram enligt smittskyddslagen (2004:168) och vaccinet är avsett för samma användningsområde och samma patientgrupp som omfattas av vaccinationsprogrammet.
Lag (2016:530)
.
17 §
Regeringen eller den myndighet som regeringen bestämmer meddelar föreskrifter om förutsättningarna för att ett visst receptfritt läkemedel eller en viss grupp av sådana läkemedel skall ingå i läkemedelsförmånerna.
Andra varor som ingår i läkemedelsförmånerna
18 §
Läkemedelsförmånerna ska, när beslut fattas enligt 7 §,  omfatta
1. varor för vilka det med stöd av 18 kap. 2 §  läkemedelslagen (2015:315) har föreskrivits att  läkemedelslagen helt eller delvis ska gälla och som förskrivs  enbart i födelsekontrollerande syfte av läkare eller  barnmorskor,
2. förbrukningsartiklar som en förmånsberättigad behöver vid  stomi och som förskrivs av läkare eller någon annan som  Socialstyrelsen förklarat har behörighet till sådan  förskrivning, och
3. förbrukningsartiklar som en förmånsberättigad på grund av  sjukdom behöver för att tillföra kroppen ett läkemedel eller  för egenkontroll av medicinering och som förskrivs av läkare,  tandläkare eller någon annan som Socialstyrelsen förklarat  har behörighet till sådan förskrivning.
Lag (2015:969)
.
Särskilda bestämmelser om kostnadsfrihet
19 §
Förmånsberättigade varor som avses i 15-18 §§ ska vara  kostnadsfria för en förmånsberättigad person som vid  inköpstillfället inte har fyllt 18 år.
Varor som avses i 18 § 1 ska även vara kostnadsfria för en  förmånsberättigad person som vid inköpstillfället inte har  fyllt 21 år.
Varor som avses i 18 § 3 ska även vara kostnadsfria för en  förmånsberättigad person som vid inköpstillfället har fyllt 
18 år.
Lag (2016:1284)
.
Särskilda bestämmelser om vissa varor
20 §
Om regeringen föreskriver det, har den som är under 16 år rätt till reducering av sina kostnader för inköp av sådana livsmedel för särskilda näringsändamål som förskrivits av läkare med det belopp som vid varje inköpstillfälle överstiger 120 kronor.
Regeringen eller den myndighet som regeringen bestämmer fastställer villkor för reduceringen av kostnaderna för sådana livsmedel.
Kostnaderna för livsmedlen får inte räknas samman med köp av sådana läkemedel, födelsekontrollerande medel och förbrukningsartiklar som avses i 15 och 18 §§.
Lag (2006:829)
.
Utbyte av läkemedel
21 §
Ett öppenvårdsapotek ska byta ut ett läkemedel som  har förskrivits inom läkemedelsförmånerna mot det  tillgängliga läkemedel inom förmånerna som det är utbytbart  mot och som har lägst fastställt försäljningspris.
Ett öppenvårdsapotek ska byta ut ett läkemedel som har  förskrivits inom läkemedelsförmånerna mot något av de  läkemedel inom förmånerna som är tillgängliga och har ett  lägre fastställt försäljningspris, när det inom förmånerna  finns utbytbarhet enbart mellan
1. ett läkemedel och ett eller flera av dess  parallellimporterade läkemedel, eller
2. ett läkemedels parallellimporterade läkemedel.
Ett läkemedel får inte bytas ut om
1. förskrivaren på medicinska grunder har motsatt sig ett  utbyte,
2. den expedierande farmaceuten på öppenvårdsapoteket har  motsatt sig utbyte av läkemedlet med hänsyn till att det  finns anledning att anta att ett utbyte skulle innebära  betydande olägenhet för patienten, eller
3. patienten betalar mellanskillnaden mellan det  försäljningspris som fastställts för det förskrivna  läkemedlet och lägsta försäljningspris för det utbytbara  läkemedel som finns tillgängligt.
Om något annat utbytbart läkemedel inom förmånerna finns  tillgängligt, kan utbyte ske mot detta läkemedel, under  förutsättning att patienten betalar hela kostnaden för det  läkemedlet.
Ett öppenvårdsapotek ska upplysa patienten om att utbyte  kommer i fråga och om patientens rätt att mot betalning få  det förskrivna läkemedlet eller något annat utbytbart  läkemedel inom förmånerna. När utbyte sker ska  öppenvårdsapoteket skriftligen underrätta förskrivaren.
Lag (2018:1237)
.
21 a §
Ett öppenvårdsapotek ska byta ut ett läkemedel som  har förskrivits utanför förmånerna men i övrigt enligt 4 och 
6 §§, mot
1. det tillgängliga läkemedel inom förmånerna utan  förmånsbegränsning som det är utbytbart mot och som har lägst  fastställt försäljningspris, eller
2. något av de tillgängliga läkemedlen inom förmånerna utan  förmånsbegränsning, när det inom förmånerna finns utbytbarhet  enbart mellan ett läkemedel och ett eller flera av dess  parallellimporterade läkemedel, eller mellan ett läkemedels  parallellimporterade läkemedel.
Ett läkemedel får inte bytas ut om
1. förskrivaren på medicinska grunder har motsatt sig ett  utbyte,
2. den expedierande farmaceuten på öppenvårdsapoteket har  motsatt sig utbyte av läkemedlet med hänsyn till att det  finns anledning att anta att ett utbyte skulle innebära  betydande olägenhet för patienten, eller
3. patienten betalar hela kostnaden för det förskrivna  läkemedlet.
Om något annat utbytbart läkemedel inom förmånerna finns  tillgängligt, kan utbyte ske mot detta läkemedel, under  förutsättning att patienten betalar hela kostnaden för det  läkemedlet.
Ett öppenvårdsapotek ska upplysa patienten om att utbyte  kommer i fråga och om patientens rätt att mot betalning få  det förskrivna läkemedlet eller något annat utbytbart  läkemedel inom förmånerna. När utbyte sker ska  öppenvårdsapoteket skriftligen underrätta förskrivaren.
Lag (2018:1237)
.
21 b §
Ett öppenvårdsapotek ska byta ut ett läkemedel som  har förskrivits enligt 7 kap. 1 § smittskyddslagen (2004:168)  mot det läkemedel som utbyte skulle ha skett mot vid ett  utbyte enligt
1. 21 § första och andra styckena om det förskrivna  läkemedlet har fastställda priser enligt 7 §, eller
2. 21 a § första stycket om det förskrivna läkemedlet inte  har fastställda priser enligt 7 §.
Ett läkemedel får inte bytas ut om
1. förskrivaren på medicinska grunder har motsatt sig ett  utbyte, eller
2. den expedierande farmaceuten på öppenvårdsapoteket har  motsatt sig utbyte av läkemedlet med hänsyn till att det  finns anledning att anta att ett utbyte skulle innebära  betydande olägenhet för patienten eller i annat fall dröjsmål  med behandlingen.
Ett öppenvårdsapotek ska upplysa patienten om att utbyte  kommer i fråga. När utbyte sker ska öppenvårdsapoteket  skriftligen underrätta förskrivaren.
Lag (2018:1237)
.
21 c §
Regeringen eller den myndighet som regeringen  bestämmer får meddela föreskrifter om
1. utbyte mot läkemedel som omfattas av förmånsbegränsningar,  och
2. utbyte av läkemedel i övrigt.
Lag (2018:1237)
.
21 d §
Den som har ett godkännande för försäljning av ett läkemedel som har lägst fastställt försäljningspris enligt 21 §
första stycket och har bekräftat att läkemedlet ska vara tillgängligt ska tillhandahålla läkemedlet till öppenvårdsapoteken.
Lag (2018:1237)
.
Kostnader för förmåner m.m.
22 §
Kostnader för förmåner enligt denna lag ersätts av den  region inom vars område den berättigade är bosatt.
Om den berättigade inte är bosatt inom någon regions område,  ska den region inom vars område den berättigade är  förvärvsverksam eller, när det gäller en person som är  arbetslös, den region inom vars område personen är registrerad  som arbetssökande, svara för kostnader för förmåner enligt  denna lag. När det gäller den som är berättigad till förmåner  enligt denna lag i egenskap av familjemedlem till anställd  eller egenföretagare enligt Europaparlamentets och rådets  förordning (EG) nr 883/2004, ska i stället den region inom  vars område den anställde eller egenföretagaren är  förvärvsverksam eller registrerad som arbetssökande svara för  kostnaderna för förmånerna.
I andra fall än som avses i första och andra styckena ersätts  kostnaderna av den region inom vars område den som förskrivit  en förmånsberättigad vara har sin verksamhetsort.
Lag (2019:911)
.
23 §
Rätten till förmåner enligt denna lag prövas av den  region som enligt 22 § har att svara för kostnaden för  förmånerna.
Lag (2019:911)
.
Utlämnande av uppgifter
24 §
Läkemedelsverket ska på begäran av Tandvårds- och läkemedelsförmånsverket lämna uppgifter om ett läkemedel till myndigheten om uppgifterna behövs för prövning enligt denna lag.
Lag (2008:655)
.
Tillsyn
25 §
Tandvårds- och läkemedelsförmånsverket har tillsyn över efterlevnaden av denna lag och föreskrifter och villkor som har meddelats i anslutning till lagen.
Tandvårds- och läkemedelsförmånsverket har rätt att på begäran få de upplysningar och handlingar som behövs för tillsynen. Myndigheten får meddela de förelägganden och förbud som behövs för att denna lag eller föreskrifter och villkor som har meddelats i anslutning till lagen ska efterlevas. Beslut om föreläggande eller förbud får förenas med vite.
Lag (2009:373)
.
Sanktionsavgifter
25 a §
Tandvårds- och läkemedelsförmånsverket får ta ut  en sanktionsavgift av den som
1. har tillstånd att bedriva öppenvårdsapotek om  öppenvårdsapoteket inte byter ut läkemedel enligt  bestämmelserna i 21-21 b §§ eller enligt föreskrifter som har  meddelats med stöd av 21 c §, eller
2. har ett godkännande för försäljning som inte  tillhandahåller ett läkemedel enligt 21 d § eller enligt  föreskrifter som har meddelats i anslutning till 21 d §.
Tandvårds- och läkemedelsförmånsverket får besluta att ta ut  sanktionsavgift av någon endast om denne, inom fem år från  det att överträdelsen ägde rum, har delgetts en underrättelse  om att myndigheten överväger att fatta ett sådant beslut.  Innan en sanktionsavgift tas ut ska den som avgiften gäller  ges tillfälle att yttra sig.
Sanktionsavgiften tillfaller staten.
Lag (2018:1237)
.
25 b §
Sanktionsavgift får tas ut med ett belopp som fastställs med hänsyn till överträdelsens allvar.
Regeringen får meddela föreskrifter om hur sanktionsavgiftens storlek ska fastställas.
Lag (2014:460)
.
25 c §
Befrielse från sanktionsavgift ska medges helt eller delvis om det är oskäligt att ta ut sanktionsavgift. Vid denna bedömning ska särskilt beaktas
1. om överträdelsen berott på en omständighet som den avgiftsskyldige inte förutsåg eller borde ha förutsett eller inte kunnat påverka,
2. vad den avgiftsskyldige har gjort för att undvika överträdelsen, och
3. om överträdelsen i övrigt framstår som ursäktlig.
Lag (2014:460)
.
25 d §
Sanktionsavgift får inte tas ut för en överträdelse som redan omfattas av ett vitesföreläggande eller vitesförbud.
Lag (2014:460)
.
Överklagande m.m.
26 §
Beslut som Tandvårds- och läkemedelsförmånsverket eller  en region i ett enskilt fall meddelar enligt denna lag eller  enligt en föreskrift som har meddelats med stöd av lagen får  överklagas till allmän förvaltningsdomstol.
Prövningstillstånd krävs vid överklagande till kammarrätten.
Lag (2019:911)
.
27 §
Andra beslut än beslut om sanktionsavgift som Tandvårds-
och läkemedelsförmånsverket eller allmän förvaltningsdomstol meddelar enligt denna lag eller enligt en föreskrift som har meddelats med stöd av lagen ska gälla omedelbart, om inte annat beslutas.
Lag (2014:460)
.
Övergångsbestämmelser
2002:160
1. Denna lag träder i kraft den 1 oktober 2002 då lagen
(1996:1150) om högkostnadsskydd vid köp av läkemedel m.m.
upphör att gälla.
2. Receptbelagda läkemedel och andra varor för vilka Riksförsäkringsverket fastställt försäljningspris enligt den äldre lagen skall ingå i läkemedelsförmånerna. Detta gäller dock inte läkemedel och varor som inte omfattas av högkostnadsskydd.
3. Ansökningar rörande fastställande av försäljningspris som vid tidpunkten för ikraftträdandet är anhängiga hos Riksförsäkringsverket skall därefter handläggas av Läkemedelsförmånsnämnden. En sådan ansökan skall anses avse en begäran om att läkemedlet eller varan skall ingå i läkemedelsförmånerna.
4. Vid överklagande av ett beslut av Riksförsäkringsverket som har meddelats före ikraftträdandet skall den äldre lagen tillämpas. Om ett försäljningspris fastställs skall läkemedlet eller varan ingå i läkemedelsförmånerna.
5. Förmåner som uppkommit för enskild enligt 4 § i den äldre lagen skall anses som läkemedelsförmåner enligt den nya lagen.
6. Ett recept som utfärdats före ikraftträdandet får expedieras inom läkemedelsförmånerna trots att det saknar arbetsplatskod.
2002:1145
Denna lag träder i kraft den 1 januari 2003. Den nya bestämmelsen tillämpas dock för tid från och med den 1 oktober 2002.
2007:250
1. Denna lag träder i kraft den 1 juli 2007.
2. Beslut om utbytbarhet som har meddelats enligt äldre bestämmelser gäller fortfarande.
2010:1320
1. Denna lag träder i kraft den 1 januari 2011.
2. Äldre bestämmelser gäller fortfarande för den som omfattas av rådets förordning (EEG) nr 1408/71 av den 14 juni 1971 om tillämpningen av systemen för social trygghet när anställda, egenföretagare eller deras familjemedlemmar flyttar inom gemenskapen.
2011:1577
1. Denna lag träder i kraft den 1 januari 2012.
2. Äldre föreskrifter gäller fortfarande för inköp av förmånsberättigade varor, om det första inköpstillfället inträffat före den 1 januari 2012.
2012:927
1. Denna lag träder i kraft den 1 januari 2013.
2. Äldre föreskrifter gäller fortfarande för kostnadsbefrielse som har uppkommit före den 1 januari 2013.
2014:460
1. Denna lag träder i kraft den 1 juli 2014.
2. Bestämmelserna om sanktionsavgift ska tillämpas endast på överträdelser som har ägt rum efter det att de nya bestämmelserna har trätt i kraft. Bestämmelsen i 25 a §
första stycket 1 tillämpas, i fråga om överträdelser på grund av att farmaceut har motsatt sig utbyte, endast på överträdelser som har begåtts från och med den 1 januari 2015.
2015:968
1. Denna lag träder i kraft den 1 januari 2016.
2. En förmånsberättigad person som har fyllt 18 år före den 1 januari 2016 och som vid ikraftträdandet har rätt till kostnadsreducering med stöd av 5 § sjunde stycket behåller denna rätt under ett år räknat från första inköpstillfället.
3. En förmånsberättigad person som fyller 18 år efter den 31 december 2015 och som vid ikraftträdandet har rätt till kostnadsreducering med stöd av 5 § sjunde stycket behåller denna rätt efter att ha fyllt 18 år under ett år räknat från första inköpstillfället.
2018:1237
Denna lag träder i kraft den 1 oktober 2018 i fråga om 7 §  och i övrigt den 2 juni 2020.
 
2025:578
1. Denna lag träder i kraft den 1 juli 2025.
2. Äldre föreskrifter gäller fortfarande för inköp av  förmånsberättigade varor, om det första inköpstillfället  inträffat före den 1 juli 2025.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.