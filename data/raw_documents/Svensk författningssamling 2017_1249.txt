Title: Förordning (2017:1249) om medinflytande för totalförsvarspliktiga
SFS Number: Svensk författningssamling 2017:1249
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20171249-om-medinflytande-for_sfs-2017-1249/
Source Link: http://rkrattsbaser.gov.se/sfst?bet=2017:1249
Amendment Register Link: http://rkrattsbaser.gov.se/sfsr?bet=2017:1249
Ministry/Authority: Försvarsdepartementet
Issued: 2017-12-07
Metadata: {"Utfärdad": "2017-12-07"}

==================================================

Förordning (2017:1249) om medinflytande för totalförsvarspliktiga
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:1249
Departement/myndighet
:   
Försvarsdepartementet
Utfärdad
:   
2017-12-07
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning gäller för de totalförsvarspliktiga som  genomgår längre grundutbildning än 60 dagar enligt lagen 
(1994:1809) om totalförsvarsplikt.
2 §
De totalförsvarspliktiga utövar medinflytande i syfte att  utveckla verksamheten i enlighet med utbildningens mål och i  syfte att i övrigt främja goda utbildningsförhållanden.
3 §
Innan den som totalförsvarsplikten fullgörs hos fattar  beslut i en fråga av vikt, ska de totalförsvarspliktiga som  direkt berörs av beslutet ges tillfälle att lämna  synpunkter.
4 §
Om det inte finns möjlighet att inhämta de  totalförsvarspliktigas synpunkter inför beslut som avses i 
3 §, ska de informeras om beslutet i nära anslutning till  beslutstillfället.
5 §
Förtroendevalda enligt denna förordning har rätt att få  den utbildning, information och tid som de behöver för att  fullfölja uppdraget. Att fullfölja ett förtroendeuppdrag  enligt denna förordning ska inte försvåra för de  förtroendevalda att uppnå målen med grundutbildningen.
Medinflytande på lokal nivå
6 §
De totalförsvarspliktiga ska utse en förtroendevald och  en suppleant för varje
- pluton eller motsvarande enhet med minst 10  totalförsvarspliktiga,
- kompani,
- förband eller motsvarande enhet med minst 50  totalförsvarspliktiga.
Den förtroendevalda på respektive pluton, kompani, förband  eller enhet ska föra de totalförsvarspliktigas talan gentemot  chefen på samma ställe.
7 §
Den chef som avses i 6 § ska regelbundet samla de  totalförsvarspliktiga för information om och utvärdering av  verksamheten. Vid dessa tillfällen ska chefen eller  befattningshavare som denne har utsett vara ordförande och de  totalförsvarspliktiga vara i majoritet.
8 §
En del av den tid som avsatts för information och  utvärdering enligt 7 § får användas av de  totalförsvarspliktiga för egna överläggningar under ledning  av den förtroendevalda.
9 §
De förtroendevalda ska ges tillfälle att, efter  överenskommelse med ansvarig chef, få samlas för förberedande  sammanträde på tjänstetid.
Medinflytande på central nivå
10 §
För totalförsvarspliktiga som genomgår grundutbildning  ska det årligen anordnas en kongress. Vid kongressen ska  ombud för de totalförsvarspliktiga delta.
De ledamöter som utses med stöd av 16 § får anordna  kongressen. Om dessa av något skäl inte anordnar någon  kongress ska Försvarsmakten i samråd med Myndigheten för  samhällsskydd och beredskap i stället anordna kongressen.
11 §
Kongressens syfte är att ge ombuden tillfälle att  diskutera frågor av betydelse för de totalförsvarspliktiga.  Kongressen leds av de totalförsvarspliktiga.
12 §
Ombuden vid kongressen ska utses genom direkta val av  dem som fullgör grundutbildning enligt lagen om  totalförsvarsplikt. Valet ska genomföras på tjänstetid.
13 §
Valet till kongressen får överklagas av dem som fullgör  värnplikt till Försvarsmakten och av dem som fullgör  civilplikt till Myndigheten för samhällsskydd och beredskap.  Överklagandet ska göras inom en vecka från det att protokoll  över valresultatet har anslagits i enlighet med vad  Försvarsmakten för värnpliktiga respektive Myndigheten för  samhällsskydd och beredskap för civilpliktiga föreskrivit.  Beslut som fattats av Försvarsmakten respektive Myndigheten  för samhällsskydd och beredskap får inte överklagas.
14 §
Varje totalförsvarspliktig som fullgör grundutbildning  har rätt att lämna förslag som ska behandlas på kongressen.
15 §
De totalförsvarspliktigas deltagande i kongressen ska  anses som en tjänsteuppgift.
16 §
Ombuden vid kongressen får bland sig utse högst fem  totalförsvarspliktiga med uppgift att under det närmaste året  efter kongressen företräda de totalförsvarspliktiga.
Högst två av de avgående ledamöterna får väljas om.
17 §
Avgående ledamöter får tjänstgöra för att skola in nya  ledamöter under sammanlagt högst 20 veckor.
18 §
Den grupp av ledamöter som utses enligt 16 § ska vara  administrativt ansluten till Försvarsmakten. Den ska genom  Försvarsmaktens försorg ha tillgång till kansli och  kanslistöd.
19 §
Ledamöterna har rätt att fullgöra återstående  grundutbildning vid det kansli som avses i 18 §.
20 §
De ledamöter som inte längre fullgör grundutbildning och  de avgående ledamöter som tjänstgör för att skola in nya  ledamöter ska behålla sina förmåner enligt förordningen 
(1995:239) om förmåner till totalförsvarspliktiga.  Dagersättningen ska dock alltid bestämmas till 300 kronor.  Någon utbildningspremie lämnas inte för tiden efter fullgjord  grundutbildning.
Bestämmelser om rätt till ersättning för skada eller sjukdom  som en ledamot eller avgående ledamot får under  tjänstgöringen finns i 6 § förordningen (1977:284) om  arbetsskadeförsäkring och statligt personskadeskydd och lagen 
(1977:266) om statlig ersättning vid ideell skada m.m.
Verkställighetsföreskrifter
21 §
Försvarsmakten och Myndigheten för samhällsskydd och  beredskap får för värnpliktiga respektive civilpliktiga  meddela föreskrifter i fråga om
1. totalförsvarspliktigas medverkan i arbetsmiljöarbetet,  och
2. verkställigheten i övrigt av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.