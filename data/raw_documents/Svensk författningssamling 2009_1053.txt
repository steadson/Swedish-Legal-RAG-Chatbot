Title: Lag (2009:1053) om förmögenhet vid beräkning av vissa förmåner
SFS Number: Svensk författningssamling 2009:1053
URL: https://www.riksdagen.se/sv/dokument-och-lagar/dokument/svensk-forfattningssamling/lag-20091053-om-formogenhet-vid-berakning-av_sfs-2009-1053/
Source Link: http://rkrattsbaser.gov.se/sfst?bet=2009:1053
Amendment Register Link: http://rkrattsbaser.gov.se/sfsr?bet=2009:1053
Ministry/Authority: Socialdepartementet
Issued: 2009-11-05
Metadata: {"Utfärdad": "2009-11-05", "Ändrad": "t.o.m. SFS 2018:164"}

==================================================

Lag (2009:1053) om förmögenhet vid beräkning av vissa förmåner
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:1053
Departement/myndighet
:   
Socialdepartementet
Utfärdad
:   
2009-11-05
Ändrad
:   
t.o.m. SFS 2018:164
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
I denna lag finns bestämmelser om hur förmögenhet ska  beräknas vid prövning av rätt till
1. bilstöd, äldreförsörjningsstöd, bostadsbidrag och  bostadstillägg enligt socialförsäkringsbalken, och
2. studiehjälp i form av extra tillägg och nedsättning av  årsbelopp vid återbetalning av studielån enligt  studiestödslagen (1999:1395).
I lagen (1999:332) om ersättning till steriliserade i vissa  fall, lagen (2005:466) om beräkning av inkomstprövade  socialförsäkringsförmåner för neurosedynskadade, lagen 
(2012:663) om ersättning på grund av övergrepp eller  försummelser i samhällsvården av barn och unga i vissa fall  och lagen (2018:162) om statlig ersättning till personer som  har fått ändrad könstillhörighet fastställd i vissa fall  finns ytterligare bestämmelser om beräkning av förmögenhet  för den som har fått ersättning enligt dessa respektive  lagar.
Lag (2018:164)
.
2 §
De termer och uttryck som används i denna lag har samma betydelse och tillämpningsområde som i inkomstskattelagen
(1999:1229) och omfattar också motsvarande utländska företeelser.
3 §
Med förmögenhet avses värdet av tillgångarna efter avdrag för skulder. Därvid ska det bortses från sådana tillgångar och skulder som är hänförliga till inkomstslaget näringsverksamhet.
Tillgångar
4 §
Vid beräkning av förmögenhet ska som tillgång tas upp
1. privatbostadsfastighet och privatbostadsrätt,
2. livförsäkring med undantag för
a) pensionsförsäkring samt
b) livförsäkring som enbart avser olycks- eller sjukdomsfall eller dödsfall senast vid 70 års ålder och som inte är återköpsbar,
3. marknadsnoterad delägarrätt eller fordringsrätt,
4. kontanta medel och kontobehållning, med undantag för behållning på pensionssparkonto, till den del värdet av dessa tillgångar sammanlagt överstiger 25 000 kronor, och
5. fordran i pengar och liknande betalningsmedel.
5 §
Vid beräkning av förmögenhet för prövning av rätt till bilstöd, äldreförsörjningsstöd, bostadsbidrag och bostadstillägg enligt socialförsäkringsbalken ska det bortses från tillgång enligt 4 § 1 om den utgör den försäkrades permanentbostad och från skulder med säkerhet i sådan tillgång.
Vid beräkning av bilstöd, äldreförsörjningsstöd och bostadstillägg enligt socialförsäkringsbalken ska för försäkrad som har sin bostad i särskild boendeform det bortses från tillgång enligt 4 § 1 om den utgör permanentbostad för den försäkrades make och från skulder med säkerhet i sådan tillgång.
Lag (2010:1306)
.
6 §
Vid beräkning av förmögenhet för prövning av rätt till studiehjälp i form av extra tillägg och rätt till nedsättning av årsbelopp vid återbetalning av studielån enligt studiestödslagen (1999:1395) ska det bortses från tillgång som avses i 4 § 1 och från skulder med säkerhet i sådan tillgång.
Värdering av tillgångarna
7 §
Privatbostadsfastighet ska tas upp till taxeringsvärdet.
Om fastigheten innehas med tomträtt ska den tas upp till den del av taxeringsvärdet som avser byggnad.
Privatbostadsfastighet utomlands ska tas upp till 75 procent av marknadsvärdet.
Privatbostadsrätt ska tas upp till ett värde som motsvarar medlemmens eller delägarens andel i föreningens eller bolagets behållna förmögenhet. Denna förmögenhet bestäms med utgångspunkt i taxeringsvärdet på föreningens eller bolagets fastighet och med hänsyn till föreningens eller bolagets övriga tillgångar och skulder.
8 §
Livförsäkring ska tas upp till sitt på försäkringstekniska beräkningsgrunder framräknade återköpsvärde med tillägg för beräknad upplupen andel i livförsäkringens överskott.
9 §
Marknadsnoterade delägarrätter och fordringsrätter ska tas upp till 80 procent av sitt marknadsvärde.
10 §
Fordran i pengar och liknande betalningsmedel ska tas upp till sitt nominella belopp med tillägg för förfallen ränta.
Skulder
11 §
Vid beräkning av förmögenhet ska samtliga skulder beaktas, med de undantag som anges i 3, 5 och 6 §§. Sådan skatt och avgift som omfattas av skatteförfarandelagen
(2011:1244) och som ännu inte debiterats ska också undantas.
Lag (2011:1428)
.
12 §
Skuld i pengar och liknande betalningsmedel ska tas upp till sitt nominella belopp med tillägg för förfallen ränta.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.