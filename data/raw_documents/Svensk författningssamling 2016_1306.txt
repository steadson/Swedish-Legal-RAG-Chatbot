Title: Lag (2016:1306) med kompletterande bestämmelser till EU:s marknadsmissbruksförordning
SFS Number: Svensk författningssamling 2016:1306
URL: https://www.riksdagen.se/sv/dokument-och-lagar/dokument/svensk-forfattningssamling/lag-20161306-med-kompletterande-bestammelser_sfs-2016-1306/
Source Link: http://rkrattsbaser.gov.se/sfst?bet=2016:1306
Amendment Register Link: http://rkrattsbaser.gov.se/sfsr?bet=2016:1306
Ministry/Authority: Finansdepartementet FMA V
Issued: 2016-12-20
Metadata: {"Utfärdad": "2016-12-20", "Ändrad": "t.o.m. SFS 2024:124"}

==================================================

Lag (2016:1306) med kompletterande bestämmelser till EU:s marknadsmissbruksförordning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1306
Departement/myndighet
:   
Finansdepartementet FMA V
Utfärdad
:   
2016-12-20
Ändrad
:   
t.o.m. SFS 2024:124
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Vissa skyldigheter som följer av  marknadsmissbruksförordningen
3 kap. Utredningsbefogenheter och tvångsmedel
4 kap. Undersökningar efter beslut av domstol
5 kap. Ingripanden
6 kap. Handläggning i domstol m.m.
Övergångsbestämmelser
1 kap. Inledande bestämmelser
1 §
Denna lag kompletterar Europaparlamentets och rådets  förordning (EU) nr 596/2014 av den 16 april 2014 om  marknadsmissbruk (marknadsmissbruksförordning) och om  upphävande av Europaparlamentets och rådets direktiv 
2003/6/EG och kommissionens direktiv 2003/124/EG, 2003/125/EG  och 2004/72/EG (marknadsmissbruksförordningen).
Termer och uttryck i denna lag har samma betydelse som i  marknadsmissbruksförordningen.
2 §
Finansinspektionen är behörig myndighet enligt  marknadsmissbruksförordningen.
3 §
För att bekosta Finansinspektionens övervakning enligt  denna lag ska de företag som står under inspektionens tillsyn  betala årliga avgifter. Regeringen får meddela föreskrifter  om sådana avgifter.
2 kap. Vissa skyldigheter som följer av  marknadsmissbruksförordningen
Förbuden mot insiderhandel och marknadsmanipulation
1 §
Förbuden mot insiderhandel och marknadsmanipulation i  artiklarna 14 a, 14 b och 15 i marknadsmissbruksförordningen  gäller även för en fysisk person som, för en juridisk persons  räkning, beslutar om genomförandet av sådana åtgärder som är  förbjudna.
Offentliggörande av insiderinformation
2 §
Den som har skjutit upp offentliggörandet av  insiderinformation ska på begäran av Finansinspektionen lämna  en förklaring till inspektionen enligt artikel 17.4 tredje  stycket i marknadsmissbruksförordningen om hur villkoren för  att skjuta upp offentliggörandet uppfylldes.
För emittenter vars finansiella instrument har tagits upp till  handel endast på en tillväxtmarknad för små och medelstora  företag finns ytterligare bestämmelser i artikel 17.4 fjärde  stycket i marknadsmissbruksförordningen.
Lag (2020:1158)
.
2 a §
Regeringen eller den myndighet som regeringen bestämmer  får meddela föreskrifter om på vilket språk insiderinformation  ska offentliggöras.
Lag (2019:423)
.
Insiderförteckningar
2 b §
En emittent vars finansiella instrument har tagits upp  till handel på en tillväxtmarknad för små och medelstora  företag i Sverige ska upprätta en insiderförteckning enligt  artikel 18.1 a i marknadsmissbruksförordningen.
Lag (2020:1158)
.
Anmälningar av transaktioner till insynsregistret
Finansinspektionens insynsregister
3 §
Finansinspektionen ska föra eller låta föra register 
(insynsregister) över anmälningar som har gjorts enligt  artikel 19.1-19.10 i marknadsmissbruksförordningen.
Uppgifter som har lämnats av personer som inte längre  omfattas av anmälningsskyldighet får tas bort ur registret.
Registret ska föras med hjälp av automatisk databehandling.  Finansinspektionen är personuppgiftsansvarig för den  behandling av personuppgifter som sker i registret.  Inspektionen ska på lämpligt sätt underrätta de registrerade  om registret.
Registret ska vara offentligt.
Lag (2018:331)
.
4 §
Finansinspektionen ska, i enlighet med artikel 19.3  första och tredje styckena i marknadsmissbruksförordningen,  offentliggöra uppgifter som anmäls till insynsregistret.
Anmälningsskyldighet för närstående som är underårig
5 §
Om en person i ledande ställning har en närstående som är  underårig och som omfattas av anmälningsskyldighet enligt  artikel 19.1 i marknadsmissbruksförordningen, ska den  underåriges vårdnadshavare fullgöra anmälningsskyldigheten  för den underåriges räkning.
Anmälningar av finansiella instrument som handlas på  handelsplatser
6 §
Regeringen eller den myndighet som regeringen bestämmer  får meddela föreskrifter om att sådana anmälningar som ska  göras till Finansinspektionen enligt artikel 4.1 i  marknadsmissbruksförordningen i stället ska göras till  Europeiska värdepappers- och marknadsmyndigheten.
Rapportering av misstänkta överträdelser
7 §
Ett finansiellt företag ska tillhandahålla  ändamålsenliga rapporteringssystem för anställda som vill  göra anmälningar om misstänkta överträdelser av  marknadsmissbruksförordningen.
Personuppgifter som avses i artikel 10 i Europaparlamentets  och rådets förordning (EU) 2016/679 av den 27 april 2016 om  skydd för fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning) får behandlas om uppgifterna avser  brott enligt lagen (2016:1307) om straff för marknadsmissbruk  på värdepappersmarknaden.
Lag (2018:331)
.
8 §
Den som är eller har varit anställd hos ett finansiellt  företag får inte obehörigen röja uppgifter i en anmälan eller  utsaga som har gjorts till ett sådant rapporteringssystem som  avses i 7 §, om uppgiften kan avslöja anmälarens eller den  utpekade personens identitet.
Den som är eller har varit anställd hos ett företag som avses  i första stycket och har gjort en anmälan till ett sådant  rapporteringssystem som avses där får inte göras ansvarig för  att ha åsidosatt någon tystnadsplikt, om anmälaren hade  anledning att anta att en överträdelse hade skett.
9 §
Med finansiellt företag avses i 7 och 8 §§
1. ett svenskt företag som är
a) AIF-förvaltare som har tillstånd enligt 3 kap. 1 § lagen 
(2013:561) om förvaltare av alternativa investeringsfonder,
b) börs enligt 1 kap. 4 b § lagen (2007:528) om  värdepappersmarknaden,
c) central motpart enligt 1 kap. 4 b § lagen om  värdepappersmarknaden,
d) fondbolag enligt 1 kap. 1 § första stycket 8 lagen 
(2004:46) om värdepappersfonder,
e) försäkringsföretag som omfattas av försäkringsrörelselagen 
(2010:2043) eller tjänstepensionsföretag som omfattas av lagen 
(2019:742) om tjänstepensionsföretag,
f) kreditinstitut enligt 1 kap. 5 § 
10 lagen (2004:297) om bank- och finansieringsrörelse,
g) värdepappersbolag enligt 1 kap. 4 b § lagen om  värdepappersmarknaden, eller
h) värdepapperscentral enligt 1 kap. 3 § lagen (1998:1479) om  värdepapperscentraler och kontoföring av finansiella  instrument, och
2. ett utländskt företag som hör hemma utanför Europeiska  ekonomiska samarbetsområdet och som, efter tillstånd från  Finansinspektionen, från filial i Sverige driver motsvarande  verksamhet som ett företag som avses i 1.
Lag (2024:124)
.
10 §
Den som har lämnat en rapport till Finansinspektionen  enligt artikel 16.1 eller 16.2 i  marknadsmissbruksförordningen får inte obehörigen röja för en  kund eller någon utomstående att rapporten har lämnats.  Detsamma gäller styrelseledamöter och anställda i ett  rapporterande företag.
Den som har lämnat en sådan rapport får inte göras ansvarig  för att ha åsidosatt någon tystnadsplikt.
11 §
Den som, utan att det finns en sådan  rapporteringsskyldighet som avses 10 §, har gjort en anmälan  till Finansinspektionen om en misstänkt överträdelse av  marknadsmissbruksförordningen får inte göras ansvarig för att  ha åsidosatt någon tystnadsplikt, om anmälaren hade anledning  att anta att en överträdelse hade skett. Detta gäller inte om  anmälaren därigenom gör sig skyldig till brott.
3 kap. Utredningsbefogenheter och tvångsmedel
Föreläggande om att lämna uppgifter
1 §
För övervakning av att bestämmelserna i  marknadsmissbruksförordningen följs får Finansinspektionen  förelägga
1. ett företag eller någon annan att tillhandahålla  uppgifter, handlingar eller annat, och
2. den som förväntas kunna lämna upplysningar i saken att  inställa sig till förhör på tid och plats som inspektionen  bestämmer.
Första stycket gäller inte i den utsträckning  uppgiftslämnandet skulle strida mot den i lag reglerade  tystnadsplikten för advokater.
Information om transaktioner på spotmarknaden
2 §
För övervakningen av att bestämmelserna i  marknadsmissbruksförordningen följs får Finansinspektionen  förelägga marknadsaktörer på marknadsplatser där de  underliggande tillgångarna till råvaruderivat handlas 
(spotmarknaden) att lämna transaktionsrapporter eller annan  information.
Marknadsaktörer på spotmarknaden är skyldiga att på begäran  av Finansinspektionen ge inspektionen åtkomst till handlarnas  system.
Föreläggande om att tillfälligt upphöra med ett visst  förfarande
3 §
Om det är sannolikt att någon har överträtt  marknadsmissbruksförordningen, får Finansinspektionen  förelägga den personen att upphöra med ett visst förfarande  eller en viss verksamhet.
Beslutet om föreläggande gäller till dess det har prövats om  förfarandet strider mot marknadsmissbruksförordningen eller  lagen (2016:1307) om straff för marknadsmissbruk på  värdepappersmarknaden. Beslutet får dock gälla i högst sex  månader.
Korrigering av felaktig eller vilseledande information
4 §
Finansinspektionen får korrigera sådan felaktig eller  vilseledande information som kan utgöra ett led i en  överträdelse av artikel 15 i marknadsmissbruksförordningen.  Finansinspektionen får även förelägga den som har spridit  sådan felaktig eller vilseledande information att korrigera  den.
Platsundersökning
5 §
När det är nödvändigt för övervakningen av att en fysisk  eller juridisk person följer bestämmelserna i  marknadsmissbruksförordningen, får Finansinspektionen  genomföra en undersökning i personens verksamhetslokaler.
Vite
6 §
Ett föreläggande enligt någon av 1-4 §§ får förenas med  vite.
Ett föreläggande enligt 1 § första stycket 1 får dock inte  förenas med vite, om
1. det finns anledning att anta att den som ska föreläggas  har begått en gärning som är straffbelagd eller kan leda till  ingripande för en sådan överträdelse som anges i 5 kap. 1 §,  och
2. föreläggandet avser utredning av en fråga som har samband  med den misstänkta gärningen eller överträdelsen.
Om den som ska föreläggas är en juridisk person, gäller andra  stycket även ställföreträdare för den juridiska personen.
Kvarstad
7 §
För att säkerställa betalning av en sanktionsavgift eller  återföring på grund av en överträdelse som anges i 5 kap. 1 § 
(marknadsmissbruk), får rätten på ansökan av  Finansinspektionen besluta om kvarstad. I fråga om sådan  kvarstad ska bestämmelserna i 2
 1, 2, 5, 6 och 8 §§  rättegångsbalken om kvarstad i brottmål tillämpas. Vid  tillämpningen ska det som anges där om
1. brott gälla för överträdelse,
2. böter gälla för sanktionsavgift eller återföring,
3. åklagare gälla för Finansinspektionen, och
4. åtal gälla för talan enligt 5 kap. 21 § denna lag.
Ansökan om kvarstad prövas av Stockholms tingsrätt.
Betalningssäkring
8 §
För att säkerställa betalning av en sanktionsavgift eller  återföring när en fysisk eller juridisk person har åsidosatt  sin skyldighet på ett sätt som anges i 5 kap. 2 §, får  egendom som tillhör den som är betalningsskyldig tas i  anspråk (betalningssäkring).
Betalningssäkring får beslutas bara om
1. det finns en påtaglig risk för att den fysiska eller  juridiska personen genom att avvika, skaffa undan egendom  eller förfara på annat sätt undandrar sig att betala avgiften  eller det belopp som ska återföras, och
2. betalningsskyldigheten avser ett betydande belopp.
Om sanktionsavgift eller återföring inte har beslutats, får  betalningssäkring beslutas bara om det är sannolikt att så  kommer att ske. En betalningssäkring får inte avse ett högre  belopp än det belopp sanktionsavgiften eller återföringen  sannolikt kommer att fastställas till.
Ett beslut om betalningssäkring får fattas bara om skälen för  beslutet uppväger det intrång eller men i övrigt som beslutet  innebär för den som beslutet gäller eller för något annat  motstående intresse.
9 §
Beslut om betalningssäkring enligt 8 § fattas av den  förvaltningsrätt som är behörig att pröva ett överklagande av  Finansinspektionens beslut om sanktionsavgift eller  återföring. En ansökan om betalningssäkring ska göras av  Finansinspektionen.
I fråga om en sådan ansökan ska 46 kap. 9-13 §§, 14 § första  stycket 1 och andra stycket första meningen samt 20-22 §§  skatteförfarandelagen (2011:1244) tillämpas. Vid  tillämpningen ska det som anges där om Skatteverket gälla för  Finansinspektionen.
10 §
Vid prövning av verkställighet av ett beslut om  betalningssäkring ska 69 kap. 13-18 §§ och 71 kap. 1 § första  stycket skatteförfarandelagen (2011:1244) tillämpas. Vid  tillämpningen ska det som anges där om Skatteverket gälla för  Finansinspektionen.
Befogenheter enligt andra lagar
11 §
I 9 kap. 33 § första stycket 1 b lagen (2022:482) om  elektronisk kommunikation finns bestämmelser om rätt för  Finansinspektionen att få ut uppgifter från den som  tillhandahåller ett elektroniskt kommunikationsnät eller en  elektronisk kommunikationstjänst.
Lag (2022:507)
.
12 §
I 22 kap. 1 och 2 §§ lagen (2007:528) om  värdepappersmarknaden finns bestämmelser om rätt för  Finansinspektionen att besluta om handelsstopp.
Lag (2017:707)
.
Anmälan om brott
13 §
I 3 kap. 1 § lagen (2016:1307) om straff för  marknadsmissbruk på värdepappersmarknaden finns bestämmelser  om skyldighet för Finansinspektionen att anmäla till åklagare  när det finns anledning att anta att ett brott enligt den  lagen har begåtts.
Myndighetssamarbete
14 §
Finansinspektionen och åklagare ska samarbeta för att  underlätta utredningar om brott enligt lagen (2016:1307) om  straff för marknadsmissbruk på värdepappersmarknaden och  utredningar om överträdelser som anges i 5 kap. 1 § denna  lag.
Internationellt samarbete
15 §
Finansinspektionen ska inom ramen för sin befogenhet,  efter begäran från en utländsk myndighet som har behörighet  att utöva tillsyn motsvarande den övervakning som  inspektionen utövar enligt denna lag, lämna eller kontrollera  information som behövs för att den utländska myndigheten ska  kunna utöva sin tillsyn. Detta gäller dock bara i den  utsträckning det följer av ett avtal om samarbete som  Finansinspektionen, med stöd av regeringens bemyndigande, har  ingått med den utländska myndigheten.
Om en begäran avser rättslig hjälp i brottmål, gäller i  stället lagen (2000:562) om internationell rättslig hjälp i  brottmål.
4 kap. Undersökningar efter beslut av domstol
Förutsättningar för beslut om undersökning
1 §
Stockholms tingsrätt får på ansökan av Finansinspektionen  besluta att inspektionen får genomföra en undersökning i en  fysisk eller juridisk persons verksamhetslokaler för att  utreda om personen har överträtt något av förbuden i artikel 
14 a, 14 b eller 15 i marknadsmissbruksförordningen. En sådan  ansökan får bifallas, om
1. det finns anledning att anta att en överträdelse har  skett,
2. den som undersökningen avser inte rättar sig efter ett  föreläggande enligt 3 kap. 1 § eller det annars finns risk  för att bevis undanhålls eller förvanskas, och
3. vikten av att åtgärden vidtas är tillräckligt stor för att  uppväga det intrång eller annat men som åtgärden innebär för  den som drabbas av åtgärden.
2 §
Ett beslut enligt 1 § får avse även annan fysisk eller  juridisk person än den som är föremål för utredning, om
1. det som föreskrivs i 1 § 1 och 3 är uppfyllt,
2. det finns särskild anledning att anta att bevis finns hos  personen, och
3. personen inte rättar sig efter ett föreläggande enligt 
3 kap. 1 § eller det annars finns risk för att bevis  undanhålls eller förvanskas.
Beslutet om undersökning
3 §
Ett beslut om undersökning enligt 1 § får meddelas utan  att den som ansökan avser har fått tillfälle att yttra sig,  om det kan befaras att undersökningen annars skulle förlora i  betydelse.
Beslut enligt första stycket ska skickas endast till  Finansinspektionen. När undersökningen börjar ska  inspektionen överlämna ett exemplar av beslutet till den som  undersökningen ska genomföras hos.
4 §
Ett beslut om undersökning enligt 1 § ska innehålla  uppgifter om
1. föremålet för och syftet med undersökningen,
2. tidpunkten när undersökningen ska börja,
3. Finansinspektionens befogenheter enligt 5 § första stycket  och 6 §, och
4. uppgift om möjligheten enligt 9 och 10 §§ att undanta  uppgifter och handlingar från undersökning.
Beslutet gäller omedelbart, om rätten inte bestämmer något  annat.
Finansinspektionens befogenheter vid undersökning
5 §
När Finansinspektionen genomför en undersökning enligt 
1 § har inspektionen rätt att
1. granska bokföring och andra affärshandlingar,
2. ta kopior av eller göra utdrag ur bokföring och  affärshandlingar,
3. begära muntliga förklaringar direkt på platsen, och
4. få tillträde till lokaler, markområden, transportmedel och  andra utrymmen som disponeras eller kan antas disponeras i  verksamheten.
I fråga om elektroniskt lagrad information får åtgärderna i  första stycket 1 och 2 genomföras hos Finansinspektionen, om  den som undersökningen genomförs hos samtycker till att  informationen flyttas till inspektionens lokaler. Denne har  rätt att följa de åtgärder som inspektionen vidtar.
6 §
Om åtgärderna i 5 § första stycket 2 inte är  tillräckliga, får Finansinspektionen ta hand om en handling.
När en handling tas om hand får även pärm, mapp eller  liknande förvaringsmaterial tas med.
Om en upptagning som kan uppfattas bara med tekniska  hjälpmedel tas om hand, ska ett exemplar lämnas kvar om det  är möjligt.
Rätt att tillkalla juridiskt biträde
7 §
Den som Finansinspektionen ska genomföra en undersökning  hos enligt 1 § har rätt att tillkalla ett juridiskt  biträde.
I avvaktan på att ett sådant biträde inställer sig  får Finansinspektionen inte påbörja undersökningen. Detta  gäller dock inte, om
1. undersökningen härigenom onödigt fördröjs, eller
2. undersökningen har beslutats enligt 3 § första stycket.
Handräckning av Kronofogdemyndigheten
8 §
Finansinspektionen får begära handräckning av  Kronofogdemyndigheten för att genomföra de åtgärder som avses  i 5 § första stycket 1, 2 och 4 eller 6 §.
Vid handräckning gäller bestämmelserna i utsökningsbalken om  verkställighet av förpliktelser som inte avser  betalningsskyldighet eller avhysning. Kronofogdemyndigheten  ska dock inte underrätta den som undersökningen ska  genomföras hos innan verkställighet sker.
Undantag av handlingar från undersökning
9 §
Åtgärder enligt 5 eller 6 § får inte avse
1. en handling som inte får tas i beslag enligt 27 kap. 2 §  rättegångsbalken, eller
2. en handling som inte omfattas av beslutet i 1 §.
10 §
Om Finansinspektionen anser att en viss handling bör  omfattas av en undersökning och den som åtgärden avser  åberopar att den ska undantas enligt 9 §, ska handlingen  omedelbart förseglas och skyndsamt överlämnas till Stockholms  tingsrätt av Finansinspektionen.
Tingsrätten ska utan dröjsmål pröva om handlingen ska  omfattas av Finansinspektionens undersökning.
Återlämnande av handlingar
11 §
Finansinspektionen ska lämna tillbaka handlingar och  annat som har tagits om hand så snart de inte längre  behövs.
Om den som beslutet om en undersökning enligt 1 §  gäller har försatts i konkurs när handlingarna ska lämnas  tillbaka, ska Finansinspektionen
1. överlämna handlingarna till konkursförvaltaren, och
2. underrätta den som beslutet gäller om att handlingarna har  överlämnats till konkursförvaltaren.
Finansinspektionen ska på begäran av den som beslutet gäller  pröva om en handling ska lämnas tillbaka.
5 kap. Ingripanden
Överträdelser
Marknadsmissbruk
1 §
Finansinspektionen ska ingripa mot den som har överträtt
1. förbudet mot insiderhandel eller olagligt röjande av  insiderinformation i artikel 14 i  marknadsmissbruksförordningen, eller
2. förbudet mot marknadsmanipulation i artikel 15 i  marknadsmissbruksförordningen.
Andra överträdelser
2 §
Finansinspektionen ska ingripa mot den som har åsidosatt  sina skyldigheter enligt marknadsmissbruksförordningen, genom  att
1. låta bli att inrätta och upprätthålla effektiva  arrangemang, system och förfaranden i enlighet med det som  anges i artikel 16.1 eller 16.2, eller att rapportera till  Finansinspektionen i enlighet med det som anges där,
2. låta bli att uppfylla det som anges om offentliggörande av  insiderinformation till allmänheten i artikel 17.1, 17.2 och 
17.8,
3. låta bli att informera Finansinspektionen om ett försenat  offentliggörande i enlighet med det som anges i artikel 17.4,  eller, trots begäran från inspektionen, lämna en sådan  skriftlig förklaring som avses i artikel 17.4 tredje eller  fjärde stycket om att det har funnits förutsättningar för att  skjuta upp offentliggörandet,
4. låta bli att upprätta, uppdatera eller bevara en  insiderförteckning eller att i övrigt uppfylla de krav som  ställs i artikel 18.1-18.6,
5. låta bli att till Finansinspektionen samt berörda företag  eller organ som avses i artikel 19.1 och 19.10 göra en anmälan  om egna transaktioner i enlighet med det som anges i  artikel 19.1, 19.2, 19.6 och 19.7, eller låta bli att uppfylla  informationsplikten enligt artikel 19.5 andra stycket,
6. låta bli att uppfylla informationsplikten eller  skyldigheten att föra en förteckning i enlighet med det som  anges i artikel 19.5 första stycket,
7. genomföra transaktioner i strid med förbudet i  artikel 19.11, eller
8. låta bli att uppfylla det som föreskrivs om  investeringsrekommendationer eller annan information i  artikel 20.1.
Lag (2020:1158)
.
Sanktioner och åtgärder
Ingripande
3 §
Ingripande enligt 1 eller 2 § sker genom beslut om
1. föreläggande att inom viss tid vidta en viss åtgärd eller  upphöra med ett visst agerande,
2. anmärkning,
3. förbud enligt 4 § första stycket 1,
4. förbud enligt 4 § första stycket 2,
5. återföring enligt 5 §, eller
6. sanktionsavgift enligt 6, 7 eller 8 §.
Ett föreläggande enligt första stycket 1 och ett förbud  enligt första stycket 4 får förenas med vite.
Förbud
4 §
Den som har överträtt marknadsmissbruksförordningen i  fall som anges i 1 eller 2 § och som var anställd i eller  arbetade för ett värdepappersinstitut vid den tidpunkt när  överträdelsen begicks, får för en viss tid, dock högst tio  år, förbjudas
1. att vara styrelseledamot eller verkställande direktör,  eller ersättare för någon av dem, i ett svenskt  värdepappersinstitut, eller
2. att handla med vissa finansiella instrument för egen  räkning.
Vid upprepade överträdelser som anges i 1 § första stycket  får ett beslut enligt första stycket 1 gälla permanent.
Den som har meddelats ett förbud enligt första stycket 2 får,  efter tillstånd av Finansinspektionen, avyttra sådana  finansiella instrument som omfattas av förbudet.
Lag (2018:2030)
.
Återföring
5 §
Den som har överträtt marknadsmissbruksförordningen i  fall som anges i 1 eller 2 § och därigenom gjort en vinst,  ska betala ett belopp som motsvarar vinsten, om beloppet kan  fastställas (återföring).
Betalningsskyldighet enligt första stycket ska dock inte  åläggas någon om det är uppenbart oskäligt.
Beloppet tillfaller staten.
Lag (2018:2030)
.
Sanktionsavgifter
6 §
För en överträdelse som anges i 1 § ska  sanktionsavgiften som högst fastställas till det högsta av
1. för en juridisk person:
a) ett belopp som per den 2 juli 2014 i svenska kronor  motsvarade 15 miljoner euro,
b) 15 procent av den juridiska personens omsättning närmast  föregående räkenskapsår eller, i förekommande fall,  motsvarande omsättning på koncernnivå, eller
c) tre gånger den vinst som den juridiska personen, eller  någon annan, gjort till följd av regelöverträdelsen, om  beloppet går att fastställa,
2. för en fysisk person:
a) ett belopp som per den 2 juli 2014 i svenska kronor  motsvarade 5 miljoner euro, eller
b) tre gånger den vinst som den fysiska personen, eller någon  annan, gjort till följd av regelöverträdelsen, om beloppet  går att fastställa.
Avgiften tillfaller staten.
Lag (2018:2030)
.
7 §
För en överträdelse som anges i 2 § 1-3 ska  sanktionsavgiften som högst fastställas till det högsta av
1. för en juridisk person:
a) ett belopp som per den 2 juli 2014 i svenska kronor  motsvarade 2,5 miljoner euro,
b) två procent av den juridiska personens omsättning närmast  föregående räkenskapsår eller, i förekommande fall,  motsvarande omsättning på koncernnivå, eller
c) tre gånger den vinst som den juridiska personen, eller  någon annan, gjort till följd av regelöverträdelsen, om  beloppet går att fastställa,
2. för en fysisk person:
a) ett belopp som per den 2 juli 2014 i svenska kronor  motsvarade 1 miljon euro, eller
b) tre gånger den vinst som den fysiska personen, eller någon  annan, gjort till följd av regelöverträdelsen, om beloppet  går att fastställa.
Avgiften tillfaller staten.
Lag (2018:2030)
.
8 §
För en överträdelse som anges i 2 § 4-8 ska  sanktionsavgiften som högst fastställas till det högsta av
1. för en juridisk person:
a) ett belopp som per den 2 juli 2014 i svenska kronor  motsvarade 1 miljon euro,
b) två procent av den juridiska personens omsättning närmast  föregående räkenskapsår eller, i förekommande fall,  motsvarande omsättning på koncernnivå, eller
c) tre gånger den vinst som den juridiska personen, eller  någon annan, gjort till följd av regelöverträdelsen, om  beloppet går att fastställa,
2. för en fysisk person:
a) ett belopp som per den 2 juli 2014 i svenska kronor  motsvarade 500 000 euro, eller
b) tre gånger den vinst som den fysiska personen, eller någon  annan, gjort till följd av regelöverträdelsen, om beloppet  går att fastställa.
Avgiften tillfaller staten.
Lag (2018:2030)
.
9 §
Om en överträdelse som anges i 6, 7 eller 8 § har skett  under den juridiska personens första verksamhetsår eller om  uppgifter om omsättningen annars saknas eller är  bristfälliga, får omsättningen uppskattas.
Föreläggande om rättelse i vissa fall
10 §
Finansinspektionen får, i andra fall än de som anges i 
1 eller 2 §, förelägga den som åsidosätter sina skyldigheter  enligt marknadsmissbruksförordningen, eller denna lag, att  göra rättelse. Ett sådant föreläggande får förenas med  vite.
Hinder mot ingripande
11 §
Ett ingripande enligt 1 § får inte ske om överträdelsen  ligger till grund för en anmälan om brott enligt 3 kap. 1 §  lagen (2016:1307) om straff för marknadsmissbruk på  värdepappersmarknaden eller en av någon annan anledning  inledd förundersökning avseende samma fysiska person.
Ingripande får dock ske, om åklagaren har beslutat att inte  inleda förundersökning eller att lägga ned förundersökningen  eller om överträdelsen på annat sätt inte längre är föremål  för utredning om brott och inte har prövats slutligt.
12 §
Ett ingripande enligt 1 § får inte ske om överträdelsen  redan omfattas av ett väckt åtal, ett utfärdat  strafföreläggande eller ett beslut om åtalsunderlåtelse.
13 §
Ett ingripande enligt denna lag får inte ske om  överträdelsen omfattas av ett föreläggande om vite och  överträdelsen ligger till grund för en ansökan om utdömande  av vitet.
14 §
Ett sanktionsföreläggande enligt 19 § är utan verkan, om  föreläggandet inte har delgetts den som det riktas mot inom  två år från den tidpunkt då överträdelsen ägde rum. I ett  sådant fall får inte heller någon sanktion enligt 21 §  beslutas.
Ett ingripande för en överträdelse som anges i 2 § får ske  bara om en upplysning om att frågan om ingripande har tagits  upp av Finansinspektionen har delgetts den som ingripandet  riktas mot inom två år från det att överträdelsen ägde rum.
Lag (2023:830)
.
Att bestämma sanktion
15 §
Vid valet av ingripande ska Finansinspektionen ta hänsyn  till hur allvarlig överträdelsen är och hur länge den har  pågått. Särskild hänsyn ska tas till överträdelsens konkreta  och potentiella effekter på det finansiella systemet, skador  som uppstått och graden av ansvar.
16 §
Utöver det som anges i 15 § ska det i försvårande  riktning beaktas om den som har begått överträdelsen tidigare  har begått en överträdelse. Vid denna bedömning bör särskild  vikt fästas vid om överträdelserna är likartade och den tid  som har gått mellan de olika överträdelserna.
I förmildrande riktning ska det beaktas om den som har begått  överträdelsen
1. i väsentlig utsträckning genom ett aktivt samarbete har  underlättat utredningen,
2. har vidtagit åtgärder efter överträdelsen för att undvika  att den upprepas, och
3. förorsakas men till följd av att han eller hon på grund av  överträdelsen blir eller kan antas bli avskedad eller uppsagd  från anställning eller drabbas av annat hinder eller  synnerlig svårighet i yrkes- eller näringsutövning.
17 §
Finansinspektionen får avstå från ingripande, om
1. överträdelsen är ringa eller ursäktlig,
2. personen i fråga gör rättelse,
3. något annat organ har vidtagit åtgärder mot personen och  dessa åtgärder bedöms tillräckliga, eller
4. det annars finns särskilda skäl.
18 §
När sanktionsavgiftens storlek ska fastställas, ska  särskild hänsyn tas till sådana omständigheter som anges i 15  och 16 §§ samt till den berörda personens finansiella  ställning och, om det går att fastställa, den vinst som  personen, eller någon annan, gjort till följd av  regelöverträdelsen.
Lag (2018:2030)
.
Sanktionsföreläggande vid marknadsmissbruk
19 §
Frågor om ingripanden för överträdelser som anges i 1 §  prövas av Finansinspektionen genom sanktionsföreläggande.
Ett sanktionsföreläggande innebär att den som ingripandet  riktas mot föreläggs att inom en viss tid godkänna ett beslut  om ingripande enligt 3 §.
När föreläggandet har godkänts, gäller det som ett  domstolsavgörande som har fått laga kraft. Ett godkännande  som görs efter den tid som angetts i föreläggandet är utan  verkan.
20 §
Ett sanktionsföreläggande ska innehålla uppgift om
1. den person som föreläggandet avser,
2. överträdelsen och de omständigheter som behövs för att  känneteckna den,
3. de bestämmelser som är tillämpliga på överträdelsen, och
4. den sanktion som föreläggs personen.
Föreläggandet ska också innehålla en upplysning om att talan  om sanktion kan komma att väckas vid domstol, om  föreläggandet inte godkänns inom den tid som  Finansinspektionen anger.
21 §
Om ett sanktionsföreläggande inte har godkänts inom  angiven tid, får Finansinspektionen väcka talan vid  Stockholms tingsrätt om att sanktion ska beslutas.
Verkställighet av beslut om sanktionsavgift och återföring
22 §
En sanktionsavgift ska betalas till Finansinspektionen  inom 30 dagar efter det att ett beslut om den har fått laga  kraft eller ett sanktionsföreläggande godkänts eller den  längre tid som anges i beslutet eller föreläggandet.
23 §
Finansinspektionens beslut om sanktionsavgift får  verkställas enligt utsökningsbalken, om avgiften inte har  betalats inom den tid som anges i 22 §.
24 §
Om sanktionsavgiften inte har betalats inom den tid som  anges i 22 §, ska Finansinspektionen lämna den obetalda  avgiften för indrivning. Bestämmelser om indrivning finns i  lagen (1993:891) om indrivning av statliga fordringar m.m.
25 §
En sanktionsavgift som har beslutats faller bort i den  utsträckning verkställighet inte har skett inom fem år från  det att beslutet fick laga kraft eller sanktionsföreläggandet  godkändes.
26 §
Det som sägs om sanktionsavgift i 22-25 §§ gäller även  för återföring enligt 5 §.
6 kap. Handläggning i domstol m.m.
1 §
Beslut om sanktionsföreläggande enligt 5 kap. 19 § får  inte överklagas. Andra beslut av Finansinspektionen enligt  denna lag får, om inte annat anges, överklagas till allmän  förvaltningsdomstol.
Prövningstillstånd krävs vid överklagande till  kammarrätten.
Finansinspektionen får bestämma att ett beslut om  föreläggande eller förbud enligt denna lag ska gälla  omedelbart.
Lag (2018:862)
.
2 §
Finansinspektionens beslut enligt 4 kap. 11 § tredje  stycket får överklagas till Stockholms tingsrätt.
3 §
Om inte annat föreskrivs i denna lag, ska för talan  enligt 5 kap. 21 § gälla vad som i allmänhet är föreskrivet  om mål som rör allmänt åtal för brott där det inte är  föreskrivet svårare straff än böter.
Offentlig försvarare får inte förordnas för en juridisk  person. Offentlig försvarare får förordnas för en fysisk  person, om det finns särskilda skäl.
Stämningsansökan ska innehålla de uppgifter som anges i 
5 kap. 20 § första stycket samt de bevis som åberopas och  vad som ska styrkas med varje bevis.
4 §
Om inte annat föreskrivs i denna lag, ska ansökningar  enligt 4 kap. 1 §, prövningar enligt 4 kap. 10 § och  överklaganden av beslut enligt 4 kap. 11 § tredje stycket  handläggas enligt lagen (1996:242) om domstolsärenden. I  sådana ärenden ska 31 kap. rättegångsbalken tillämpas i fråga  om rättegångskostnader.
5 §
Talan om att döma ut vite som förelagts av allmän domstol  med stöd av 5 kap. 3 § förs av Finansinspektionen vid en  tingsrätt.
Stockholms tingsrätt är alltid behörig att pröva talan enligt  första stycket.
6 §
Ett sanktionsföreläggande som har godkänts ska efter  klagan undanröjas under de förutsättningar som anges i 
59 kap. 6 § första stycket rättegångsbalken. Vid tillämpningen  ska det som anges om strafföreläggande och den misstänkte i  stället gälla sanktionsföreläggande respektive den som  ingripandet riktats mot.
Den som vill klaga ska göra det skriftligen hos Stockholms  tingsrätt inom ett år från det att föreläggandet godkändes. I  mål om klagan på ett sanktionsföreläggande är  Finansinspektionen den enskildes motpart.
Har ett sanktionsföreläggande undanröjts, får den som det  riktats mot inte därefter påföras en svårare sanktion för  samma överträdelse.
7 §
I mål om undanröjande av godkänt sanktionsföreläggande  enligt 6 § andra stycket ska 52 kap. 2, 3 och 5-12 §§  rättegångsbalken tillämpas. Vid tillämpningen ska det som  anges om hovrätt i stället gälla tingsrätten.
I fråga om överklagande av tingsrättens beslut med anledning  av klagan på sanktionsföreläggande gäller 49 och 52 kap.  rättegångsbalken.
Hovrättens beslut får inte överklagas.
Rätten får besluta att sanktionsföreläggandet tills vidare  inte får verkställas.
Övergångsbestämmelser
2016:1306
1. Denna lag träder i kraft den 1 februari 2017.
2. Ingripande får ske endast för överträdelser som har ägt  rum efter ikraftträdandet.
2020:1158
1. Denna lag träder i kraft den 1 januari 2021.
2. Äldre bestämmelser gäller för överträdelser som har ägt rum  före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.