Title: Lag (2001:99) om den officiella statistiken
SFS Number: Svensk författningssamling 2001:99
URL: https://www.riksdagen.se/sv/dokument-och-lagar/dokument/svensk-forfattningssamling/lag-200199-om-den-officiella-statistiken_sfs-2001-99/
Source Link: http://rkrattsbaser.gov.se/sfst?bet=2001:99
Amendment Register Link: http://rkrattsbaser.gov.se/sfsr?bet=2001:99
Ministry/Authority: Finansdepartementet ESA
Issued: 2001-03-15
Metadata: {"Utfärdad": "2001-03-15", "Ändrad": "t.o.m. SFS 2022:250"}

==================================================

Lag (2001:99) om den officiella statistiken
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2001:99
Departement/myndighet
:   
Finansdepartementet ESA
Utfärdad
:   
2001-03-15
Ändrad
:   
t.o.m. SFS 2022:250
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde m.m.
1 §
Denna lag innehåller bestämmelser om officiell  statistik.
Regeringen meddelar föreskrifter om vilka myndigheter som  ansvarar för officiell statistik (statistikansvariga  myndigheter).
Bestämmelserna i 14-16 och 19 §§ gäller även vid  framställning av annan statistik hos en statistikansvarig  myndighet.
Lag (2018:352)
.
2 §
Denna lag innehåller bestämmelser som kompletterar  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning), här benämnd EU:s  dataskyddsförordning.
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
Lag (2018:352)
.
3 §
Officiell statistik ska finnas för allmän information, utredningsverksamhet och forskning.
Lag (2013:945)
.
3 a §
Officiell statistik ska vara objektiv och allmänt tillgänglig.
Den officiella statistiken ska utvecklas, framställas och spridas på grundval av enhetliga standarder och harmoniserade metoder. Följande kvalitetskriterier ska då tillämpas:
1. relevans: mått på i hur hög grad statistiken tillgodoser användarnas nuvarande och potentiella behov,
2. noggrannhet: grad av överensstämmelse mellan skattningarna och de okända sanna värdena,
3. aktualitet: perioden mellan den tidpunkt då de statistiska uppgifterna finns tillgängliga och den händelse eller företeelse som de beskriver,
4. punktlighet: den tid som förflyter mellan det datum då den statistikansvariga myndigheten gör uppgifterna tillgängliga och det datum då de ska lämnas,
5. tillgänglighet och tydlighet: hur användarna kan få tillgång till, använda och tolka uppgifter,
6. jämförbarhet: mätning av effekten av skillnader i de statistiska begrepp, mätverktyg och mätförfaranden som använts, när statistik från olika geografiska områden eller sektorsområden eller från olika tidsperioder jämförs, samt
7. samstämmighet: mått på i vilken utsträckning uppgifterna med tillförlitlighet kan kombineras på olika sätt och för olika ändamål.
Lag (2013:945)
.
4 §
När officiell statistik görs tillgänglig skall den vara försedd med beteckningen Sveriges officiella statistik eller den symbol som framgår av bilaga till denna lag. Beteckningen eller symbolen får endast användas för officiell statistik.
Uppgiftsskydd m.m.
5 §
Den officiella statistiken ska framställas och  offentliggöras med beaktande av behovet av skydd för fysiska  och juridiska personers intressen.
Bestämmelser om sekretess finns i offentlighets- och  sekretesslagen (2009:400).
Lag (2018:352)
.
6 §
Uppgifter i den officiella statistiken får inte sammanföras med andra uppgifter i syfte att utröna enskilds identitet.
Uppgiftsskyldighet
7 §
Följande är skyldiga att till de statistikansvariga  myndigheterna lämna uppgifter för den officiella statistiken  och uppgifter för framställning av europeisk statistik som en  myndighet enligt en EU-förordning ska ge in till Europeiska  kommissionen:
1. näringsidkare,
2. ägare till en fastighet där någon annan driver jordbruk,  skogsbruk, eller trädgårdsodling eller håller djur,
3. stiftelser och ideella föreningar, samt
4. kommuner, regioner och kommunalförbund.
Skyldigheten att lämna uppgifter för den officiella  statistiken gäller inte uppgifter som avser förhållanden som  ligger mer än tre år tillbaka i tiden.
Regeringen får meddela ytterligare föreskrifter om  uppgiftsskyldigheten enligt första stycket.
Regeringen får vidare bemyndiga en myndighet att meddela  föreskrifter om skyldigheten att lämna uppgifter för den  officiella statistiken.
Lag (2019:908)
.
8 §
Registrerade trossamfund som inte bedriver näringsverksamhet är skyldiga att lämna följande uppgifter till de statistikansvariga myndigheterna för den officiella statistiken:
1. namn och person- eller organisationsnummer för den som bedriver verksamheten, och
2. antalet anställda, deras sysselsättning, löner och yrken samt vakanser.
Skyldigheten att lämna uppgifter gäller inte uppgifter som avser förhållanden som ligger mer än tre år tillbaka i tiden.
Lag (2013:945)
.
9 §
Har upphävts genom
lag (2013:945)
.
10 §
Har upphävts genom
lag (2013:945)
.
11 §
Har upphävts genom
lag (2013:945)
.
12 §
Har upphävts genom
lag (2013:945)
.
13 §
Har upphävts genom
lag (2013:945)
.
Behandling av personuppgifter
14 §
En statistikansvarig myndighet får behandla  personuppgifter för framställning av statistik om inte annat  följer av 15 §. För sådan behandling är myndigheten  personuppgiftsansvarig.
Behandling av personuppgifter får omfatta uppgift om  personnummer.
Trots vad som anges i första stycket kan en statistikansvarig  myndighet vara personuppgiftsbiträde åt en annan  statistikansvarig myndighet.
Lag (2018:352)
.
15 §
Personuppgifter som avses i artikel 9.1 (känsliga  personuppgifter) och artikel 10 i EU:s dataskyddsförordning  får behandlas om det följer av föreskrifter som regeringen  meddelar.
Vid framställning av annan statistik än officiell statistik  får personuppgifter enligt första stycket också behandlas om  behandlingen
1. är nödvändig för statistiska ändamål och samhällsintresset  av det statistikprojekt där behandlingen ingår klart väger  över den risk för otillbörligt intrång i enskildas personliga  integritet som behandlingen kan innebära, eller
2. ingår i ett forskningsprojekt och behandlingen har  godkänts enligt lagen (2003:460) om etikprövning av forskning  som avser människor.
Lag (2018:352)
.
15 a §
Artiklarna 16 och 18 i EU:s dataskyddsförordning om  rätten till rättelse och rätten till begränsning av  behandling av personuppgifter gäller inte vid behandling av  personuppgifter som är tillåten enligt denna lag eller  föreskrifter som har meddelats i anslutning till den.
Lag (2018:352)
.
Utlämnande av uppgifter i vissa fall
16 §
När en statistikansvarig myndighet lämnar ut uppgifter som inte direkt kan hänföras till en enskild, får myndigheten i samband med utlämnandet förse uppgifterna med en beteckning som hos den statistikansvariga myndigheten kan kopplas till personnummer eller motsvarande för att göra det möjligt att senare komplettera uppgifterna. En sådan åtgärd får vidtas om den som uppgifterna lämnas ut till skall använda dessa för forskning eller statistik samt har ett särskilt behov av att senare kunna komplettera uppgifterna.
Om en uppgift rättats, blockerats eller utplånats hos den statistikansvariga myndigheten skall myndigheten vidta de åtgärder som behövs för att uppgifterna skall kunna ändras hos den som uppgifterna lämnats ut till.
17 §
Uppgifter som lämnats ut i fall som avses i 16 § första stycket får av den som uppgifterna lämnas ut till behandlas endast för forskning eller statistik.
18 §
Den statistikansvariga myndighet som regeringen bestämmer  ska lämna ut uppgifter om inkomstförhållanden, skulder och  förmögenhet som den behandlar enligt denna lag till  organisationen Luxembourg Income Study. Uppgifter ska dock  lämnas ut endast i den utsträckning som krävs för att svenska  förhållanden ska återspeglas i de forskningsdatabaser som  organisationen tillhandahåller. Uppgifterna ska inte direkt  kunna hänföras till någon enskild person.
De enda känsliga personuppgifter enligt artikel 9.1 i EU:s  dataskyddsförordning som får lämnas ut till organisationen är  uppgifter om sådana förmåner vid sjukdom eller arbetsskada som  avses i 23 kap. 2 § socialförsäkringsbalken.
Lag (2022:250)
.
Gallring
19 §
Personuppgifter skall gallras hos de statistikansvariga myndigheterna när uppgifterna inte längre behövs för sitt ändamål.
Regeringen eller den myndighet som regeringen bestämmer får föreskriva om undantag från denna skyldighet, om en gallring skulle äventyra arkivens roll som en del av det nationella kulturarvet eller strida mot forskningens behov. Därvid skall behovet av skydd för den enskildes personliga integritet särskilt beaktas.
Material som inte gallras skall överlämnas till en arkivmyndighet.
Tvångsmedel m.m.
20 §
Om den som är uppgiftsskyldig enligt 7 § första stycket 1-3 eller 8 § inte fullgör skyldigheten, får den myndighet som har begärt uppgiften förelägga den uppgiftsskyldige att göra det.
Ett sådant föreläggande får förenas med vite.
Lag (2013:945)
.
21 §
Frågor om att döma ut vite som har förelagts enligt 20 §
andra stycket prövas av den förvaltningsrätt inom vars domkrets uppgiftsskyldigheten skall fullgöras.
Lag (2009:835)
.
22 §
Om symbolen för officiell statistik eller beteckningen Sveriges officiella statistik, eller någon symbol eller beteckning som kan förväxlas därmed, används för annat än den officiella statistiken, kan allmän domstol vid vite förbjuda fortsatt användning av symbolen eller beteckningen.
Den myndighet som regeringen bestämmer skall föra talan om sådant förbud.
23 §
Har upphävts genom
lag (2018:352)
.
Överklagande
24 §
Beslut enligt denna lag får överklagas till allmän förvaltningsdomstol. Beslut om vitesföreläggande eller om att någon ska ingå i en statistisk undersökning får dock inte överklagas.
Prövningstillstånd krävs vid överklagande till kammarrätten.
Lag (2013:945)
.
Ansvar m.m.
25 §
Den som är uppgiftsskyldig enligt 7 § första stycket 1-3 eller 8 § men uppsåtligen eller av oaktsamhet inte fullgör sin uppgiftsskyldighet eller lämnar oriktig uppgift, döms till penningböter, högst 1 000 kronor.
Den som inte har följt ett vitesföreläggande ska inte dömas till ansvar enligt denna lag för en gärning som omfattas av föreläggandet.
Allmänt åtal får väckas endast efter anmälan av den statistikansvariga myndigheten.
Lag (2013:945)
.
26 §
Den som bryter mot 6 § ska dömas för olovlig  identifiering till böter eller fängelse i högst ett år, om  gärningen inte är belagd med straff i brottsbalken. I ringa  fall döms det inte till ansvar.
Lag (2018:352)
.
Kompletterande föreskrifter
27 §
Regeringen meddelar kompletterande föreskrifter om den officiella statistiken.
Övergångsbestämmelser
2001:99
1. Denna lag träder i kraft den 1 april år 2001. Genom lagen upphävs
a. lagen (1992:888) om uppgiftsskyldighet på jordbrukets område,
b. lagen (1992:889) om den officiella statistiken,
c. lagen (1995:606) om vissa personregister för officiell statistik.
2. Bestämmelserna i 14 och 15 §§ lagen (1992:889) om den officiella statistiken gäller fortfarande i fråga om gärningar som begåtts före den 1 april 2001.
3. Beträffande behandling av personuppgifter som omfattas av datalagen (1973:289) skall i stället för vad som sägs i 2 § och 5 § tredje stycket denna lag, motsvarande bestämmelser i datalagen tillämpas till och med den 30 september 2001.
4. I mål och ärenden om vite, där föreläggande har beslutats före den 1 april 2001 enligt lagen (1992:888) om uppgiftsskyldighet på jordbrukets område eller lagen (1992:889)
om den officiella statistiken, tillämpas den lagen.
5. Beslut om undantag från gallringsföreskrift som meddelats enligt lagen (1995:606) om vissa personregister för officiell statistik gäller fortfarande.
Bilaga
//Symbolen finns inte med här//
Symbolen består av begynnelsebokstäverna i Sveriges officiella statistik (SOS). Den är utformad med O:et ytterst, öppet upptill och nedtill. Det ena S:et är i centrum och fyller ut den nedre öppna delen av O:et med nedersta slingan i bokstaven.
Det andra S:et ligger bakom det första som en skugga av detta och fyller ut den övre öppna delen av O:et med översta slingan i bokstaven. Bokstäverna är blåfärgade, med det skuggade S:et i en ljusare nyans och mellanrummen vita. Om symbolen visas i svart/vitt är bokstäverna svarta respektive grå och mellanrummen vita.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.