Title: Lag (2019:212) om viss gemensam offentlig service
SFS Number: Svensk författningssamling 2019:212
URL: https://www.riksdagen.se/sv/dokument-och-lagar/dokument/svensk-forfattningssamling/lag-2019212-om-viss-gemensam-offentlig-service_sfs-2019-212/
Source Link: http://rkrattsbaser.gov.se/sfst?bet=2019:212
Amendment Register Link: http://rkrattsbaser.gov.se/sfsr?bet=2019:212
Ministry/Authority: Finansdepartementet SFÖ
Issued: 2019-04-25
Metadata: {"Utfärdad": "2019-04-25", "Ändrad": "t.o.m. SFS 2019:997"}

==================================================

Lag (2019:212) om viss gemensam offentlig service
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:212
Departement/myndighet
:   
Finansdepartementet SFÖ
Utfärdad
:   
2019-04-25
Ändrad
:   
t.o.m. SFS 2019:997
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Serviceavtal
1 §
Statliga myndigheter och en kommun eller en region får  ingå serviceavtal om att för varandras räkning lämna  upplysningar, vägledning, råd och annan sådan hjälp till  enskilda och i övrigt handlägga förvaltningsärenden, med de  begränsningar som anges i denna lag eller i förordning.
Den statliga myndighet som regeringen bestämmer ska ingå avtal  om att för andra myndigheters räkning utföra uppgifter enligt  första stycket.
Lag (2019:997)
.
2 §
I serviceavtalet ska det anges vilka förvaltningsuppgifter  som ska omfattas av en sådan gemensam offentlig service som  avses i 1 §.
Förvaltningsuppgifter som innefattar myndighetsutövning eller  som kräver tillgång till personuppgifter ska redovisas  särskilt i avtalet.
Av avtalet ska det även framgå vilken tillgång till  personuppgifter som behövs för att de förvaltningsuppgifter  som omfattas av avtalet ska kunna utföras.
Så snart ett avtal har träffats eller ändrats ska en kopia av  avtalet skickas till regeringen eller den myndighet som  regeringen bestämmer. Detta gäller dock inte i de fall då  regeringen enligt 1 § andra stycket bestämt att en statlig  myndighet ska utföra verksamhet åt andra myndigheter.
Kommuner och regioner
3 §
Förvaltningsuppgifter som innefattar myndighetsutövning  och som en kommun eller en region ansvarar för får inte  omfattas av ett serviceavtal.
Ett serviceavtal med en kommun eller en region får trots detta  omfatta att
1. ta emot ansökningar om plats och, med undantag för barn som  behöver särskilt stöd enligt 8 kap. 7 § och 14 kap. 6 §  skollagen (2010:800), fördela platser och lämna erbjudanden om  plats för barn och elever i förskola, fritidshem och sådan  pedagogisk verksamhet som avses i 25 kap. samma lag,
2. lämna ekonomiskt stöd till inackordering för elever i  gymnasieskolan och kommunal vuxenutbildning enligt skollagen,
3. enligt kommunala föreskrifter ge tillstånd till att inrätta  annat slag av toalett än vattentoalett, eller
4. bevilja parkeringstillstånd för rörelsehindrade.
Lag (2019:997)
.
Verksamhetsrapporter
4 §
Myndigheter som har träffat ett serviceavtal ska på det  sätt som angetts av regeringen eller den myndighet som  regeringen bestämmer redovisa hur verksamheten bedrivits.  Detta gäller dock inte i de fall då regeringen enligt 1 §  andra stycket bestämt att en statlig myndighet ska utföra  verksamhet åt andra myndigheter.
Särskilt avtal
5 §
Om ett serviceavtal omfattar förvaltningsuppgifter som  helt eller delvis innefattar myndighetsutövning eller kräver  tillgång till personuppgifter, ska den myndighet som ansvarar  för förvaltningsuppgifterna ingå ett särskilt anställnings-  eller uppdragsavtal med de personer som ska utföra dessa  uppgifter.
Om ett sådant serviceavtal innebär att en statlig myndighet  ska utföra förvaltningsuppgifter åt en annan statlig  myndighet, ska uppdragsavtal alltid ingås.
Tillgången till personuppgifter
6 §
En arbets- eller uppdragstagare enligt 5 § får bara ges  tillgång till sådana personuppgifter som behövs för att de  förvaltningsuppgifter som omfattas av serviceavtalet ska kunna  utföras.
Övergångsbestämmelser
2019:212
1. Denna lag träder i kraft den 1 juni 2019.
2. Genom lagen upphävs lagen (2004:543) om samtjänst vid  medborgarkontor.
3. Den upphävda lagen gäller dock fortfarande för  samtjänstavtal som ingåtts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.