Title: Förordning (2023:940) om särskilt investeringsutrymme för elnätsverksamhet
SFS Number: Svensk författningssamling 2023:940
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023940-om-sarskilt_sfs-2023-940/
Source Link: http://rkrattsbaser.gov.se/sfst?bet=2023:940
Amendment Register Link: http://rkrattsbaser.gov.se/sfsr?bet=2023:940
Ministry/Authority: Klimat- och näringslivsdepartementet RSE
Issued: 2023-12-21
Metadata: {"Utfärdad": "2023-12-21"}

==================================================

Förordning (2023:940) om särskilt investeringsutrymme för elnätsverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:940
Departement/myndighet
:   
Klimat- och näringslivsdepartementet RSE
Utfärdad
:   
2023-12-21
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens innehåll
1 §
Denna förordning innehåller föreskrifter i anslutning till  lagen (2021:311) om särskilt investeringsutrymme för  elnätsverksamhet.
Förordningen är meddelad med stöd av
- 13 § lagen om särskilt investeringsutrymme för  elnätsverksamhet i fråga om 4-7 §§,
- 14 § lagen om särskilt investeringsutrymme för  elnätsverksamhet i fråga om 10-12 §§,
- 8 kap. 11 § regeringsformen i fråga om 3 §, och
- 8 kap. 7 § regeringsformen i fråga om övriga bestämmelser.
Ord och uttryck
2 §
Ord och uttryck som används i denna förordning har samma  innebörd som i ellagen (1997:857) och lagen (2021:311) om  särskilt investeringsutrymme för elnätsverksamhet.
Ansökan om ökning av intäktsramen med ett investeringsbelopp
3 §
I 6 § lagen (2021:311) om särskilt investeringsutrymme för  elnätsverksamhet finns bestämmelser om ökning av intäktsramen  med ett investeringsbelopp efter ansökan av  nätkoncessionshavaren. Energimarknadsinspektionen får meddela  närmare föreskrifter om vilka uppgifter som ska finnas i en  sådan ansökan.
Beräkning av en nätkoncessionshavares samlade  investeringsbelopp
4 §
En nätkoncessionshavares samlade investeringsbelopp enligt 
8 § lagen (2021:311) om särskilt investeringsutrymme för  elnätsverksamhet ska beräknas som summan av delbelopp, där  varje delbelopp ska avse ett år som ingår i tillsynsperioden.
Ett delbelopp ska motsvara 65 procent av  nätkoncessionshavarens investeringar under året i samtliga  redovisningsenheter med särskilt investeringsutrymme, sedan  avdrag gjorts från investeringarna med belopp som motsvarar
1. en procent av redovisningsenheternas samlade kapitalbas den 
31 december året närmast före tillsynsperioden, och
2. sådana anslutningsavgifter enligt 4 kap. 10 § ellagen 
(1997:857) som kan hänföras till året.
En nätkoncessionshavares samlade investeringsbelopp får dock  inte vara lägre än noll.
5 §
När ett delbelopp enligt 4 § beräknas ska värdet av  kapitalbas och investeringar fastställas som  nuanskaffningsvärden enligt 7-9 §§ förordningen (2018:1520) om  intäktsram för elnätsverksamhet.
Vid beräkningen ska förändringen i prisläget anses svara mot  byggkostnadsutvecklingen enligt ett index som fastställs av  Statistiska centralbyrån.
6 §
Anslutningsavgifterna ska vid beräkningen av ett delbelopp  enligt 4 § anses motsvara nätkoncessionshavarens intäkter från  anslutningarna så som intäkterna beräknas vid avstämning mot  intäktsramen.
Underlag för beräkningen av anslutningsintäkterna ska vara  nätkoncessionshavarens redovisning enligt 3 kap. 49-56 §§  ellagen (1997:857) och föreskrifter som har meddelats i  anslutning till den lagen.
7 §
Energimarknadsinspektionen får meddela ytterligare  föreskrifter om beräkningen av ett delbelopp enligt 4 §.
Uppföljning
8 §
Energimarknadsinspektionen ska följa upp och utvärdera de  investeringar som görs i en redovisningsenhet med särskilt  investeringsutrymme och redovisa resultatet i en rapport till  regeringen före utgången av
1. år 2025 i fråga om investeringar under 2020-2024, och
2. år 2028 i fråga om investeringar under 2020-2027.
9 §
Av utvärderingarna enligt 8 § ska det, i fråga om  investeringar som görs möjliga genom att en  nätkoncessionshavare har ett särskilt investeringsutrymme för  en redovisningsenhet, framgå
1. hur stora investeringarna är,
2. i vilken utsträckning investeringarna ökar
a) kapaciteten i elnätet, och
b) möjligheten för en nätkoncessionshavare att ansluta nya  kunder och hantera större förändringar i nätets kapacitet, och
3. hur investeringarna fördelar sig mellan olika  anläggningskategorier i nätverksamheten.
Redovisningsskyldighet för nätkoncessionshavare
10 §
En nätkoncessionshavare ska särskilt redovisa vilka  investeringar som genomförs i en redovisningsenhet med  särskilt investeringsutrymme under 2020-2027.
11 §
Nätkoncessionshavaren ska lämna redovisningen enligt 10 §  till Energimarknadsinspektionen före utgången av
1. mars 2022 i fråga om investeringar under 2020 och 2021,
2. mars 2025 i fråga om investeringar under 2022-2024, och
3. mars 2028 i fråga om investeringar under 2025-2027.
Om beslutet om särskilt investeringsutrymme fattas först efter  utgången av en sådan frist, ska nätkoncessionshavaren lämna  redovisningen senast vid en tidpunkt som  Energimarknadsinspektionen bestämmer i anslutning till  beslutet.
12 §
Energimarknadsinspektionen får meddela ytterligare  föreskrifter om redovisning enligt 10 §.
Tillsyn
13 §
Energimarknadsinspektionen ska utöva tillsyn över att  nätkoncessionshavare följer 10 och 11 §§ och föreskrifter som  har meddelats med stöd av 12 §.
Övergångsbestämmelser
2023:940
1. Denna förordning träder i kraft den 1 februari 2024.
2. Genom förordningen upphävs förordningen (2021:909) om  särskilt investeringsutrymme för elnätsverksamhet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.