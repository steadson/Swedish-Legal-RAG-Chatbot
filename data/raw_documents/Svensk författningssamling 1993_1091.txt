Title: Förordning (1993:1091) om assistansersättning
SFS Number: Svensk författningssamling 1993:1091
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19931091-om-assistansersattning_sfs-1993-1091/
Source Link: http://rkrattsbaser.gov.se/sfst?bet=1993:1091
Amendment Register Link: http://rkrattsbaser.gov.se/sfsr?bet=1993:1091
Ministry/Authority: Socialdepartementet
Issued: 1993-10-07
Metadata: {"Utfärdad": "1993-10-07", "Ändrad": "t.o.m. SFS 2024:1064"}

==================================================

Förordning (1993:1091) om assistansersättning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1993:1091
Departement/myndighet
:   
Socialdepartementet
Utfärdad
:   
1993-10-07
Ändrad
:   
t.o.m. SFS 2024:1064
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning ges föreskrifter om assistansersättning enligt socialförsäkringsbalken. De uttryck och benämningar som används i förordningen har samma betydelse som i den balken.
Förordning (2010:1684).
2 §
Har upphävts genom förordning (2010:1684).
Beslut om assistansersättning
3 §
Vid beräkning av antal assistanstimmar enligt 51 kap.
socialförsäkringsbalken ska beaktas all tid som avser uppgifter som assistenten utför som ett led i det personliga stödet i den dagliga livsföringen till den försäkrade.
Förordning (2010:1684).
4 §
Försäkringskassan får meddela föreskrifter
1. om beräkningen av assistansersättningen, och
2. om i vilken omfattning tid som avses i 9 a § fjärde stycket 
1 och 2 lagen (1993:387) om stöd och service till vissa  funktionshindrade berättigar till assistansersättning.
Förordning (2022:1229).
Föräldraavdrag
4 a §
Vid tillämpning av 51 kap. 6 § socialförsäkringsbalken  ska det föräldraavdrag göras som följer av bilagan till denna  förordning.
Hela den månad då barnet fyller år ingår i ett åldersintervall  enligt tabellen i bilagan. Förordning (2022:1229).
Högsta belopp per timme
5 §
Schablonbeloppet för assistansersättning enligt 
51 kap. 11 § första stycket socialförsäkringsbalken ska räknas  upp med 3 procent och avrundas därefter till närmaste tiotal  öre. Om det uppräknade beloppet slutar på 5 öre, avrundas det  till närmaste högre tiotal öre. Schablonbeloppet ska för år 
2025 vara 342 kronor och 60 öre per timme.
Förordning (2024:999).
Kostnader för personliga assistenter
5 a §
Med kostnader för personliga assistenter avses
1. löne- och lönebikostnader,
2. assistans- och utbildningsomkostnader,
3. kostnader för arbetsmiljöinsatser,
4. personalomkostnader, och
5. administrationskostnader.
Arbetsmiljöinsatser i första stycket 3 omfattar inte hjälpmedel som den försäkrade behöver för att själv eller med hjälp av någon annan kunna tillgodose sina behov. Förordning (2011:182).
Utbetalning m. m.
6 §
Med tid för vilken assistans har lämnats enligt 51 kap.
14 § socialförsäkringsbalken jämställs tid efter det att den försäkrade har avlidit eller intagits på institution eller liknande, i den mån assistenten inte kan få annat godtagbart arbete och därför uppbär lön från den försäkrade. Detta gäller dock högst under tid motsvarande uppsägningstid som följer av lag.
Med tid för vilken assistans har lämnats jämställs också tid för vilken assistenten får sjuklön av den försäkrade.
Förordning (2010:1684).
7 §
En försäkrad som, enligt 51 kap. 11 § andra stycket  socialförsäkringsbalken, har beviljats ersättning med högre  belopp än det som anges i 5 § eller som, enligt 51 kap. 11 §  tredje stycket socialförsäkringsbalken, har beviljats  ersättning med skäligt belopp, ska inför utbetalning av  assistansersättning enligt 51 kap. 14 § samma balk lämna  Försäkringskassan en redovisning av samtliga kostnader för  lämnad assistans. Redovisningen ska ha kommit in till  Försäkringskassan vid den närmare tidpunkt som myndigheten  föreskriver.
En försäkrad som avses i första stycket ska, om  assistansersättning betalas ut enligt 51 kap. 15 §  socialförsäkringsbalken, i samband med slutavräkning enligt  samma paragraf lämna Försäkringskassan en redovisning av  samtliga kostnader för lämnad assistans. Förordning (2016:88).
7 a §
När assistansersättning har beviljats med ett högre  belopp än schablonbeloppet enligt 51 kap. 11 § andra stycket  socialförsäkringsbalken och ersättningen betalas ut månadsvis  i efterskott ska Försäkringskassan göra en slutlig avstämning  som avser den tidsperiod för vilken ersättning har beviljats  enligt 51 kap. 9 § samma balk (beviljandeperioden). Om  assistansersättning med ett högre belopp än schablonbeloppet  endast har beviljats för en del eller delar av  beviljandeperioden, ska den slutliga avstämningen i stället  avse varje sammanhängande tidsperiod för vilken högre  ersättning har beviljats inom beviljandeperioden.
Om de kostnader för personlig assistans som Försäkringskassan  godkänner för avstämningsperioden överstiger den  assistansersättning som har beslutats månadsvis för samma  period, ska Försäkringskassan betala ut det överskjutande  beloppet. Av 51 kap. 11 § andra stycket  socialförsäkringsbalken följer dock att utbetalningen inte  får innebära att timbeloppet för avstämningsperioden  överstiger schablonbeloppet med mer än 12 procent.
Den slutliga avstämningen ska göras skyndsamt efter det att  Försäkringskassan i slutliga beslut har bedömt den  försäkrades rätt till utbetalning av assistansersättning för  samtliga månader i beviljandeperioden.  Förordning (2018:557).
8 §
Försäkringskassan får meddela föreskrifter om
1. utbetalningsförfarande enligt 51 kap. 14 §  socialförsäkringsbalken,
2. utbetalnings- och avräkningsförfarande enligt 51 kap. 15 §  samma balk,
3. den försäkrades uppgiftsskyldighet enligt 7 § denna  förordning, och
4. avstämnings- och utbetalningsförfarande enligt 7 a § denna  förordning. Förordning (2018:557).
9 §
Assistansersättning som betalas månadsvis ska kunna  lyftas av mottagaren den 20 i utbetalningsmånaden. Om  utbetalningsdagen infaller på en lördag, söndag eller  helgdag, ska ersättningen kunna lyftas närmast föregående  vardag.
Försäkringskassan ska senast den 15 i varje månad debitera  kommunen den ersättning som kommunen ska betala månadsvis  enligt 51 kap. 22 och 23 §§ socialförsäkringsbalken.  Betalning ska därefter ha inkommit senast den sista vardagen  i samma månad. Vid för sen betalning får dröjsmålsränta  enligt räntelagen (1975:635) debiteras.
Reglering med anledning av slutavräkning enligt 51 kap. 15 §  socialförsäkringsbalken ska göras snarast efter det att  slutavräkning skett. En utbetalning enligt 7 a § ska göras  snarast efter den slutliga avstämningen, dock tidigast i  samband med den sista månadsvisa utbetalningen för  beviljandeperioden. Förordning (2018:557).
10 §
Har upphävts genom förordning (2008:871).
10 §
/Träder i kraft I:2018-10-01/
Av 51 kap. 22 § socialförsäkringsbalken följer att  kommunen ska ersätta Försäkringskassan för den del av  utbetalningen enligt 7 a § som avser de 20 första  assistanstimmarna per vecka.
Försäkringskassan ska senast den 15 dagen i månaden efter  månaden för utbetalningen enligt 7 a § debitera kommunen den  ersättning som kommunen ska betala enligt första stycket.  Betalning ska ha inkommit senast den sista vardagen i samma  månad. Vid för sen betalning får dröjsmålsränta enligt  räntelagen (1975:635) debiteras.
Kommunen har rätt att ta del av den slutliga avstämning som  har gjorts enligt 7 a §. Förordning (2018:557).
11 §
Har upphävta genom förordning (2010:1684).
11 a §
En försäkrad som har köpt personlig assistans ska redovisa till Försäkringskassan att assistansersättningen har använts för sådant köp. En försäkrad som själv har anställt sina personliga assistenter ska redovisa till Försäkringskassan att assistansersättningen har använts för kostnader för sådana assistenter. Förordning (2013:278).
Verkställighetsföreskrifter
12 §
Försäkringskassan får meddela de ytterligare föreskrifter som behövs för verkställighet av bestämmelserna om assistansersättning i socialförsäkringsbalken samt av denna förordning. Förordning (2010:1684).
Övergångsbestämmelser
1997:1309
Denna förordning träder i kraft den 1 januari 1998. Äldre bestämmelser gäller fortfarande för tiden före ikraftträdandet.
1998:1393
Denna förordning träder i kraft den 1 januari 1999. Äldre bestämmelser gäller fortfarande för tid före ikraftträdandet.
1999:918
Denna förordning träder i kraft den 1 januari 2000. Äldre bestämmelser gäller fortfarande för tid före ikraftträdandet.
2000:1076
Denna förordning träder i kraft den 1 januari 2001. Äldre föreskrifter gäller fortfarande för assistansersättning som avser tid före ikraftträdandet.
2001:1197
Denna förordning träder i kraft den 1 januari 2002. I fråga om 5 § gäller äldre föreskrifter fortfarande för assistansersättning som avser tid före ikraftträdandet.
2002:1103
Denna förordning träder i kraft den 1 januari 2003. Äldre föreskrifter gäller fortfarande för assistansersättning som avser tid före ikraftträdandet.
2003:878
Denna förordning träder i kraft den 1 januari 2004. Äldre föreskrifter gäller fortfarande för assistansersättning som avser tid före ikraftträdandet.
2004:717
Denna förordning träder i kraft den 1 januari 2005. Äldre föreskrifter gäller fortfarande för assistansersättning som avser tid före ikraftträdandet.
2005:370
Denna förordning träder i kraft den 1 januari 2006. Äldre föreskrifter gäller fortfarande för assistansersättning som avser tid före ikraftträdandet.
2006:914
Denna förordning träder i kraft den 1 januari 2007. Äldre föreskrifter gäller fortfarande för assistansersättning som avser tid före ikraftträdandet.
2007:689
Denna förordning träder i kraft den 1 januari 2008. Äldre föreskrifter gäller fortfarande för assistansersättning som avser tid före ikraftträdandet.
2008:479
Denna förordning träder i kraft den 1 januari 2009. Äldre föreskrifter gäller fortfarande för assistansersättning som avser tid före ikraftträdandet.
2009:931
Denna förordning träder i kraft den 1 januari 2010. Äldre föreskrifter gäller fortfarande för assistansersättning som avser tid före ikraftträdandet.
2010:812
Denna förordning träder i kraft den 1 januari 2011. Äldre föreskrifter gäller fortfarande för assistansersättning som avser tid före ikraftträdandet.
2011:790
Denna förordning träder i kraft den 1 januari 2012. Äldre föreskrifter gäller fortfarande för assistansersättning som avser tid före ikraftträdandet.
2012:531
Denna förordning träder i kraft den 1 januari 2013. Äldre föreskrifter gäller fortfarande för assistansersättning som avser tid före ikraftträdandet.
2013:723
1. Denna förordning träder i kraft den 1 januari 2014.
2. Äldre föreskrifter gäller fortfarande för assistansersättning som avser tid före ikraftträdandet.
2014:1311
1. Denna förordning träder i kraft den 1 januari 2015.
2. Äldre föreskrifter gäller fortfarande för assistansersättning som avser tid före ikraftträdandet.
2015:556
1. Denna förordning träder i kraft den 1 januari 2016.
2. Äldre föreskrifter gäller fortfarande för  assistansersättning som avser tid före ikraftträdandet.
2016:88
1. Denna förordning träder i kraft den 1 april 2016.
2. De nya bestämmelserna ska tillämpas första gången på  assistansersättning som avser assistans som har lämnats i  april månad 2016.
2016:870
1. Denna förordning träder i kraft den 1 januari 2017.
2. Äldre föreskrifter gäller fortfarande för  assistansersättning som avser tid före ikraftträdandet.
2017:891
1. Denna förordning träder i kraft den 1 januari 2018.
2. Äldre bestämmelser gäller fortfarande för  assistansersättning som avser tid före ikraftträdandet.
2018:557
1. Denna förordning träder i kraft den 1 oktober 2018.
2. Den äldre bestämmelsen i 5 § gäller fortfarande för  assistansersättning som avser tid före ikraftträdandet.
3. Om en tidsperiod med rätt till högre ersättning än  schablonbeloppet pågår vid ikraftträdandet, ska avstämningen  enligt 7 a § avse tiden från ikraftträdandet till utgången av  beviljandeperioden. Om tidsperioden med rätt till högre  ersättning än schablonbeloppet löper ut före  beviljandeperioden, ska avstämningen i stället avse tiden  från ikraftträdandet till utgången av perioden med rätt till  högre ersättning.
2018:1750
1. Denna förordning träder i kraft den 1 januari 2019.
2. Äldre bestämmelser gäller fortfarande för  assistansersättning som avser tid före ikraftträdandet.
2019:576
1. Denna förordning träder i kraft den 1 januari 2020.
2. Äldre bestämmelser gäller fortfarande för  assistansersättning som avser tid före ikraftträdandet.
2020:791
1. Denna förordning träder i kraft den 1 januari 2021.
2. Äldre bestämmelser gäller fortfarande för  assistansersättning som avser tid före ikraftträdandet.
2021:880
1. Denna förordning träder i kraft den 1 januari 2022.
2. Äldre bestämmelser gäller fortfarande för  assistansersättning som avser tid före ikraftträdandet.
2022:1541
1. Denna förordning träder i kraft den 1 januari 2023.
2. Äldre bestämmelser gäller fortfarande för  assistansersättning som avser tid före ikraftträdandet.
2023:578
1. Denna förordning träder i kraft den 1 januari 2024.
2. Äldre bestämmelser gäller fortfarande för  assistansersättning som avser tid före ikraftträdandet.
2024:999
1. Denna förordning träder i kraft den 1 januari 2025.
2. Äldre bestämmelser gäller fortfarande för  assistansersättning som avser tid före ikraftträdandet.
2024:1064
1. Denna förordning träder i kraft den 1 januari 2025.
2. Äldre bestämmelser gäller fortfarande för  assistansersättning som avser tid före ikraftträdandet.
Bilaga
Barnets ålder   Föräldraavdrag för      Föräldraavdrag för
(år)            grundläggande behov     andra personliga
(timmar per dygn som    behov (timmar per dygn
personlig assistans     som personlig assistans
lämnas)                 lämnas)
0       	6               	0
1-6     	1,25            	0,25
7-11    	0,5             	0,5
12-17   	0               	0,5
Förordning (2024:1064).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.