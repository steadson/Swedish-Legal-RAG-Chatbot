Title: Förordning (2012:316) om statsbidrag för viss verksamhet på funktionshindersområdet
SFS Number: Svensk författningssamling 2012:316
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2012316-om-statsbidrag-for-viss_sfs-2012-316/
Source Link: http://rkrattsbaser.gov.se/sfst?bet=2012:316
Amendment Register Link: http://rkrattsbaser.gov.se/sfsr?bet=2012:316
Ministry/Authority: Socialdepartementet
Issued: 2012-05-24
Metadata: {"Utfärdad": "2012-05-24", "Ändrad": "t.o.m. SFS 2025:620"}

==================================================

Förordning (2012:316) om statsbidrag för viss verksamhet på funktionshindersområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2012:316
Departement/myndighet
:   
Socialdepartementet
Utfärdad
:   
2012-05-24
Ändrad
:   
t.o.m. SFS 2025:620
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde och syfte
1 §
I denna förordning finns bestämmelser om statsbidrag för  verksamhet inom områdena
1. kontakt, stöd och utbildning i samband med rehabilitering  för personer med ryggmärgsskada, företrädesvis personer över 
18 år,
2. punktskriftsutbildning och liknande rehabilitering för  personer med synskada, företrädesvis personer över 18 år,
3. läger- och mötesaktiviteter med kunskaps- och  erfarenhetsutbyte för vuxna eller barn med sällsynta  hälsotillstånd som orsakar funktionsnedsättning, samt för  barnens familjemedlemmar,
4. rekreation för personer som till följd av  funktionsnedsättning har så omfattande behov av särskilda  tillgänglighetsinsatser att de inte kan ta del av allmänna  rekreationsanläggningars utbud. Förordning (2025:620).
2 §
Syftet med statsbidrag enligt denna förordning är att  främja specialanpassad rehabilitering och att stödja  utbildning, kunskapsutbyte och rekreation för personer som  avses i 1 §. Statsbidraget ska förstärka och komplettera  insatser som utförs eller finansieras av stat, region eller  kommun. Förordning (2019:1089).
Förutsättningar för statsbidrag
3 §
Statsbidrag enligt denna förordning lämnas i mån av tillgång på medel.
4 §
Statsbidrag enligt denna förordning får lämnas till en  ideell förening som
1. är en juridisk person,
2. är demokratiskt uppbyggd,
3. bedriver verksamhet utan vinstsyfte,
4. riktar verksamheten till personer med funktionsnedsättning  i hela landet,
5. bedriver verksamhet mot fastställda mål och förväntade  resultat och har en plan för en period av två år eller mer,  som beskriver vilka aktiviteter som planeras för att lösa  identifierade problem och hur arbetet kommer att följas upp,
6. kan dokumentera sin verksamhet genom fastställda  verksamhets- och revisionsberättelser, och
7. sedan minst två år i Sverige bedriver frivilligt arbete  inom något eller några av de områden som anges i 1 §.
Statsbidrag får även lämnas till en stiftelse som inte är  statlig eller kommunal och som uppfyller kraven i första  stycket 3-7. Förordning (2025:620).
4 a §
Statsbidrag får inte lämnas till en ideell förening  eller en stiftelse om den eller någon av dess företrädare som  agerar inom ramen för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Statsbidrag får inte heller lämnas till en ideell förening  eller en stiftelse om det framkommer att någon av dess  samarbetsorganisationer, eller en företrädare för  samarbetsorganisationen, agerar på ett sådant sätt som anges i  första stycket. Förordning (2025:620).
4 b §
Om en ideell förening, en stiftelse eller dess  företrädare, föreningens eller stiftelsens  samarbetsorganisation eller samarbetsorganisationens  företrädare har agerat på ett sådant sätt som anges i 4 a §,  får statsbidrag ändå lämnas till föreningen eller stiftelsen  om det finns särskilda skäl. Vid denna bedömning ska det  särskilt beaktas om
1. föreningen eller stiftelsen har tagit avstånd från  agerandet,
2. föreningen eller stiftelsen har vidtagit adekvata åtgärder  för att säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:620).
5 §
Statsbidrag får inte lämnas till en förening eller en  stiftelse som har fått annat statsbidrag för samma verksamhet  som en ansökan enligt denna förordning avser.
Statsbidrag får inte lämnas till en förening eller en  stiftelse som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Socialstyrelsen.
Förordning (2025:620).
Formen för statsbidraget
6 §
Statsbidraget är ett verksamhetsbidrag för sådan verksamhet som avses i 1 §. Beviljat bidrag får även avse vissa kostnader för administration av verksamheten.
Ansökan och beslut
7 §
Socialstyrelsen prövar frågor om statsbidrag enligt denna förordning. Beslut fattas en gång per år och avser bidrag för ett kalenderår.
8 §
En ansökan om statsbidrag ska ha kommit in till  Socialstyrelsen senast vid den tidpunkt som myndigheten  bestämmer.
Ansökan ska göras av en behörig företrädare för den ideella  föreningen eller stiftelsen. Förordning (2025:620).
9 §
En ansökan ska innehålla
1. sökandens stadgar eller stiftelseförordnande,
2. handlingar som visar vem eller vilka som har rätt att företräda föreningen eller stiftelsen,
3. årsredovisning, årsbokslut eller motsvarande sammanställning av räkenskaper, verksamhetsberättelse och revisionsberättelse för närmast föregående räkenskapsår,
4. uppgifter om vilka aktiviteter ansökan avser, vad som är målet med aktiviteterna, hur resultat ska följas upp och hur resultaten förhåller sig till syftet med statsbidraget,
5. årlig budget för den verksamhet som ansökan avser, och
6. uppgifter om förekomsten av andra sökta eller beviljade bidrag.
10 §
En sökande ska till Socialstyrelsen lämna de handlingar och uppgifter som Socialstyrelsen begär för att kunna pröva ansökan.
11 §
Om en sökande inte lämnar de handlingar eller uppgifter  som följer av 9 och 10 §§, ska sökanden ges möjlighet att  komplettera sin ansökan inom en viss tid. Om sökanden inte  följer en uppmaning att komplettera ansökan, får  Socialstyrelsen pröva ansökan i befintligt skick.
Förordning (2019:52).
12 §
Vid prövningen av inkomna ansökningar får Socialstyrelsen  prioritera och bevilja de ansökningar som bedöms ha bäst  förutsättningar att uppfylla det syfte som anges i 2 §.
Vid prövningen av inkomna ansökningar enligt 1 § 3 bör  Socialstyrelsen prioritera och bevilja de ansökningar som har  bred inriktning mot flera sällsynta hälsotillstånd.  Socialstyrelsen får också prioritera och bevilja de  ansökningar från sökande som erbjuder aktiviteter för både  vuxna och barn. Förordning (2025:620).
13 §
I ett beslut om statsbidrag ska det anges
1. för vilka mål och aktiviteter bidraget beviljas,
2. vilka villkor som gäller för bidraget,
3. för vilket år bidraget beviljas, och
4. skälen för den prioritering som gjorts enligt 12 §.
Beslutet ska även innehålla en upplysning om 14, 17 och 18 §§.
Anmälningsskyldighet
13 a §
Den som ansöker om statsbidrag eller har beviljats  bidrag enligt denna förordning ska snarast möjligt anmäla  sådana ändrade förhållanden som kan påverka rätten till eller  storleken på bidraget till Socialstyrelsen.  Förordning (2025:620).
Redovisning
14 §
En förening eller stiftelse som har tagit emot bidrag enligt denna förordning ska senast den 30 april året efter bidragsåret till Socialstyrelsen lämna en årlig redovisning som innehåller
1. en ekonomisk redovisning och redogörelse för vad medlen använts till,
2. en redogörelse för de resultat som har uppnåtts och som kan antas kunna uppnås och hur de förhåller sig till det mål som bidraget beviljats för och till det syfte som anges i 2 §, och
3. övriga uppgifter och handlingar som Socialstyrelsen begär.
Redovisningen ska göras på en särskild blankett som ges in till Socialstyrelsen.
En revisor ska granska redovisningen. Revisorns rapport över granskningen ska bifogas redovisningen. Om det bidrag som har tagits emot uppgått till minst fem prisbasbelopp enligt 2 kap.
6 och 7 §§ socialförsäkringsbalken, ska granskningen göras av en auktoriserad eller godkänd revisor.
15 §
Socialstyrelsen ska senast den 30 september året efter bidragsåret till regeringen lämna en samlad redovisning av de statsbidrag som har lämnats enligt denna förordning, uppdelad på de områden som anges i 1 §. Redovisningen ska innehålla
1. uppgifter om vem eller vilka som har fått statsbidrag, med hur stort belopp och för vilka mål och aktiviteter,
2. uppgifter om vilka resultat som har uppnåtts och som antas kunna uppnås och hur de förhåller sig till de mål som bidragen beviljats för, och
3. en redogörelse för statsbidragets användning i förhållande till det syfte som anges i 2 §.
Socialstyrelsen ska vart femte år utvärdera bidragsgivningen enligt denna förordning och särskilt bedöma hur bidragsgivningen uppfyller det syfte som anges i 2 §.
Utbetalning och hinder mot utbetalning
16 §
Statsbidrag ska betalas ut halvårsvis med högst hälften  av bidraget för året.
Socialstyrelsen får besluta att ett beviljat statsbidrag helt  eller delvis inte ska betalas ut om bidragsmottagaren inte  längre uppfyller villkoren för det eller om det finns grund  för återbetalning enligt 17 §. Beslutet gäller omedelbart.
Förordning (2025:620).
Återbetalning och återkrav
17 §
En bidragsmottagare är skyldig att betala tillbaka  statsbidraget om
1. mottagaren genom att lämna oriktiga uppgifter eller på  annat sätt har orsakat att bidraget har lämnats felaktigt  eller med ett för högt belopp,
2. bidraget av något annat skäl har lämnats felaktigt eller  med ett för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för den verksamhet som det har beviljats för,
4. mottagaren inte har lämnat en sådan redovisning som avses i 
14 §,
5. villkor i beslutet om bidrag inte har följts, eller
6. mottagaren inte uppfyller villkoren i 4 a § och det inte  finns sådana särskilda skäl enligt 4 b § som innebär att  bidrag ändå får lämnas. Förordning (2025:620).
18 §
Socialstyrelsen ska besluta att helt eller delvis kräva  tillbaka statsbidraget, om bidragsmottagaren är  återbetalningsskyldig enligt 17 §.
Om det finns särskilda skäl för det, får Socialstyrelsen  besluta att helt eller delvis avstå från ett krav på  återbetalning. Förordning (2025:620).
Överklagande
19 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut  enligt denna förordning än beslut om hinder mot utbetalning  enligt 16 § andra stycket och beslut om återkrav enligt 18 §  får inte överklagas. Förordning (2025:620).
Bemyndigande
20 §
Socialstyrelsen får meddela föreskrifter om  verkställigheten av denna förordning. Förordning (2025:620).
Övergångsbestämmelser
2012:316
1. Denna förordning träder i kraft den 1 juli 2012 och tillämpas första gången i fråga om statsbidrag för år 2013.
2. Äldre beslut gäller fortfarande för statsbidrag som avser tiden före den 1 januari 2013.
2013:197
1. Denna förordning träder i kraft den 1 juni 2013, då förordningen (1994:950) om statsbidrag till handikapporganisationernas rekreationsanläggningar ska upphöra att gälla.
2. Denna förordning tillämpas första gången i fråga om statsbidrag för år 2014.
3. Äldre föreskrifter gäller fortfarande för statsbidrag som avser tiden före den 1 januari 2014.
2014:526
1. Denna förordning träder i kraft den 15 juli 2014.
2. Förordningen tillämpas första gången i fråga om statsbidrag för år 2015.
3. Äldre föreskrifter gäller fortfarande för statsbidrag som avser tiden före den 1 januari 2015.
2025:620
1. Denna förordning träder i kraft den 8 juli 2025.
2. Förordningen tillämpas första gången i fråga om statsbidrag  för bidragsåret 2026.
3. Äldre föreskrifter gäller fortfarande för statsbidrag som  avser tid före den 1 januari 2026.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.