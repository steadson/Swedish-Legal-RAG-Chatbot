Title: Lag (1985:582) om inbetalning på 
likviditetskonto under budgetåret 1985/86
SFS Number: Svensk författningssamling 1985:582
URL: https://www.riksdagen.se/sv/dokument-och-lagar/dokument/svensk-forfattningssamling/lag-1985582-om-inbetalning-pa-likviditetskonto_sfs-1985-582/
Source Link: http://rkrattsbaser.gov.se/sfst?bet=1985:582
Amendment Register Link: http://rkrattsbaser.gov.se/sfsr?bet=1985:582
Ministry/Authority: Finansdepartementet
Issued: 1985-06-13
Metadata: {"Utfärdad": "1985-06-13"}

==================================================

Lag (1985:582) om inbetalning på 
likviditetskonto under budgetåret 1985/86
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1985:582
Departement/myndighet
:   
Finansdepartementet
Utfärdad
:   
1985-06-13
Tidsbestämd
: 
1988-05-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Arbetsgivare skall betala in medel på räntebärande konto
(likviditetskonto) i riksbanken enligt bestämmelserna i denna lag.
Staten och kyrkliga kommuner är inte skyldiga att betala in medel på likviditetskonto.
Om det finns synnerliga skäl får regeringen medge befrielse, helt eller delvis, från skyldighet att betala in medel på likviditetskonto.
2 §
Andra arbetsgivare än landstingskommuner och kommuner skall på likviditetskonto betala in ett belopp motsvarande 10 procent av den del av lönesumman för år 1984 som överstiger 20 miljoner kronor.
Landstingskommuner och kommuner skall på likviditetskonto betala in ett belopp motsvarande 6 procent av den del av lönesumman för år 1984 som överstiger 20 miljoner kronor. Med lönesumman avses underlaget för år 1984 för arbetsgivaravgift till folkpensioneringen enligt lagen
(1981:691) om socialavgifter. Om det belopp som skall betalas in inte uppgår till minst 10 000 kronor skall inbetalning inte göras.
3 §
För inbetalning av medel på likviditetskonto enligt 2 § gäller följande.
Andra arbetsgivare än landstingskommuner och kommuner skall senast den 30 augusti 1985, i avräkning på det slutliga beloppet, betala in ett belopp motsvarande 6 procent av den del av avgiftsunderlaget för preliminär arbetsgivaravgift till folkpensioneringen för år 1984 som överstiger 20 miljoner kronor (preliminär inbetalning). Om detta belopp inte uppgår till minst 5 000 kronor skall någon preliminär inbetalning på likviditetskonto inte göras. Återstoden av beloppet enligt 2 § skall betalas in senast den 31 januari 1986 (slutlig inbetalning).
Landstingskommuner och kommuner skall senast den 31 januari 1986 betala in det i 2 § angivna beloppet.
Om den preliminära inbetalningen överstiger vad arbetsgivaren enligt 2
§ skall betala in på likviditetskonto skall riksbanken betala tillbaka överskjutande belopp jämte 7 procent årlig ränta på det beloppet från inbetalningsdagen. Öretal som uppkommer vid ränteberäkningen bortfaller.
4 §
Riksförsäkringsverket skall i god tid före den 30 augusti 1985 och den 31 januari 1986 underrätta varje arbetsgivare om hans skyldighet enligt 2 och 3 §§ och därvid ange det belopp som skall inbetalas.
Kopia av sådan underrättelse skall sändas till riksbanken.
Beloppet som skall betalas in på likviditetskonto avrundas till närmast lägre hundratal kronor.
5 §
På medel som står inne på likviditetskonto utgår årlig ränta med 7 procent, vilken läggs till kapitalet. Öretal som uppkommer vid ränteberäkningen bortfaller.
6 §
Om inbetalning på likviditetskonto inte sker inom föreskriven tid skall arbetsgivaren betala ränta på beloppet till staten. Räntan är 2 procent för varje påbörjad kalendermånad efter den månad då beloppet rätteligen skulle ha betalats till dess inbetalning sker, dock längst till och med den dag återbetalning skulle ha skett enligt 7 §.
Ränta enligt första stycket fastställs av riksbanken och skall betalas inom den tid som riksbanken beslutar i varje särskilt fall. Ränta som inte betalas inom föreskriven tid får omedelbart drivas in i den ordning som gäller för indrivning av skatt enligt uppbördslagen
(1953:272). Restavgift utgår dock inte.
Riksbanken får medge befrielse, helt eller delvis, från skyldighet att erlägga ränta, när särskilda skäl föreligger.
7 §
Det belopp som en arbetsgivare har betalat in på likviditetskonto skall med ränta enligt 5 § av riksbanken betalas tillbaka till arbetsgivaren den 31 mars 1988 eller den tidigare dag som regeringen föreskriver eller beslutar i särskilda fall.
8 §
Riksbankens beslut enligt denna lag får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.