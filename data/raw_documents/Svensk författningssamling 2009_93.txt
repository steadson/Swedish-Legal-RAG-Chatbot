Title: Förordning (2009:93) med instruktion för Finansinspektionen
SFS Number: Svensk författningssamling 2009:93
URL: https://www.riksdagen.se/sv/dokument-och-lagar/dokument/svensk-forfattningssamling/forordning-200993-med-instruktion-for_sfs-2009-93/
Source Link: http://rkrattsbaser.gov.se/sfst?bet=2009:93
Amendment Register Link: http://rkrattsbaser.gov.se/sfsr?bet=2009:93
Ministry/Authority: Finansdepartementet FMA FPM
Issued: 2009-02-19
Metadata: {"Utfärdad": "2009-02-19", "Ändrad": "t.o.m. SFS 2022:766"}

==================================================

Förordning (2009:93) med instruktion för Finansinspektionen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:93
Departement/myndighet
:   
Finansdepartementet FMA FPM
Utfärdad
:   
2009-02-19
Ändrad
:   
t.o.m. SFS 2022:766
Övrig text
:   
Rättelseblad 2009:93 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Finansinspektionen ansvarar för
1. tillsynen, regelgivningen och tillståndsprövningen som rör  finansiella marknader och finansiella företag, och
2. att vidta åtgärder för att motverka finansiella obalanser  i syfte att stabilisera kreditmarknaden, men med beaktande av  åtgärdernas effekt på den ekonomiska utvecklingen.
Förordning (2017:676).
1 a §
Finansinspektionen är beredskapsmyndighet och  sektorsansvarig myndighet enligt förordningen (2022:524) om  statliga myndigheters beredskap. Förordning (2022:543).
2 §
Myndigheten ska inom ramen för egna beslut om  resursfördelning och planering arbeta för att det finansiella  systemet
- är stabilt och präglas av ett högt förtroende med väl  fungerande marknader som tillgodoser hushållens och företagens  behov av finansiella tjänster,
- ger ett högt skydd för konsumenter, och
- bidrar till en hållbar utveckling.
Myndigheten ska särskilt svara för att följa och analysera  utvecklingen inom ansvarsområdet. Om myndigheten bedömer att  instabilitet i finanssektorn riskerar att negativt påverka det  svenska finansiella systemets funktionssätt, ska regeringen  underrättas.
Myndigheten ska se till att de regelverk och rutiner som  myndigheten disponerar över är kostnadseffektiva och enkla för  medborgare och företag att förstå och följa.  Förordning (2020:10).
3 §
Myndigheten ska
1. biträda regeringen med yttranden och utredningar,
2. i en särskild rapport till regeringen senast den 15 april  varje år redovisa avgiftsutfall och kostnadstäckning för  avgifter enligt förordningen (2001:911) om avgifter för  prövning av ärenden hos Finansinspektionen och förordningen 
(2007:1135) om årliga avgifter för finansiering av  Finansinspektionens verksamhet,
3. i särskilda rapporter till regeringen senast den 15 april  och senast den 1 oktober varje år redovisa förslag till  ändringar i bestämmelserna i förordningen om avgifter för  prövning av ärenden hos Finansinspektionen och förordningen om  årliga avgifter för finansiering av Finansinspektionens  verksamhet som bör göras med anledning av gjorda eller  kommande ändringar i regelverket på myndighetens  ansvarsområde,
4. i en särskild rapport till regeringen senast den 15 maj  varje år redogöra för myndighetens erfarenheter av  tillsynsarbetet avseende konsumentskydd, lämna en bedömning av  riskerna för konsumenterna inom det finansiella området, ange  de åtgärder som vidtagits eller kan komma att vidtas för att  stärka konsumentskyddet samt redogöra för behovet av  utveckling av regler på området, och
5. i särskilda rapporter till regeringen senast den 20 juni  och den 15 december varje år redogöra för myndighetens analys  och bedömning av den finansiella stabiliteten, de åtgärder som  vidtagits och kan komma att vidtas för att motverka att  finansiella obalanser uppstår, åtgärdernas effekter på  samhällsekonomin samt behovet av utveckling av regler på  området.
Myndigheten har också uppgifter enligt förordningen (2001:100)  om den officiella statistiken. Förordning (2022:543).
4 §
Myndigheten ska fullgöra de uppgifter som ska skötas av  behörig myndighet enligt
1. Europaparlamentets och rådets förordning (EU) nr 345/2013  av den 17 april 2013 om europeiska riskkapitalfonder,
2. Europaparlamentets och rådets förordning (EU) nr 346/2013  av den 17 april 2013 om europeiska fonder för socialt  företagande, och
3. Europaparlamentets och rådets förordning (EU) 2017/2394 av  den 12 december 2017 om samarbete mellan de nationella  myndigheter som har tillsynsansvar för  konsumentskyddslagstiftningen och om upphävande av förordning 
(EG) nr 2006/2004, i fråga om efterlevnaden av sådana regler  som myndigheten har tillsyn över.
Myndigheten ska vara behörig myndighet och kontaktpunkt enligt
1. Europaparlamentets och rådets direktiv 2014/17/EU av den 
4 februari 2014 om konsumentkreditavtal som avser  bostadsfastighet och om ändring av direktiven 2008/48/EG och 
2013/36/EU och förordning (EU) nr 1093/2010, i den  ursprungliga lydelsen, och
2. Europaparlamentets och rådets direktiv 2014/92/EU av den 
23 juli 2014 om jämförbarhet för avgifter som avser  betalkonto, byte av betalkonto och tillgång till betalkonto  med grundläggande funktioner, i den ursprungliga lydelsen.
Myndigheten ska, i fråga om ett sådant referensvärde som avses  i artikel 20.1 b i Europaparlamentets och rådets förordning 
(EU) 2016/1011 av den 8 juni 2016 om index som används som  referensvärden för finansiella instrument och finansiella  avtal eller för att mäta investeringsfonders resultat, och om  ändring av direktiven 2008/48/EG och 2014/17/EU och förordning 
(EU) nr 596/2014, informera regeringen ifall någon av de  händelser som anges i artikel 23c.1 a-d har inträffat och  lämna förslag på en eller flera ersättningar för det  referensvärdet. Innan myndigheten lämnar ett sådant förslag  till regeringen, ska den beakta tillgängliga rekommendationer  om ersättningen för ett referensvärde och samråda med  Riksbanken och andra berörda parter som myndigheten finner  lämpliga. Förordning (2021:1271).
4 a §
När myndigheten fullgör uppgifter enligt 2 § lagen
(2010:1010) om kreditvärderingsinstitut, 2 § lagen (2012:735)
med kompletterande bestämmelser till EU:s blankningsförordning eller 2 § lagen (2013:287) med kompletterande bestämmelser till EU:s förordning om OTC-derivat, centrala motparter och transaktionsregister, får den ingå sådana internationella överenskommelser som följer av respektive EU-förordning och som inte kräver riksdagens eller Utrikesnämndens medverkan. Förordning (2013:598).
4 b §
Finansinspektionen får ingå sådana internationella  överenskommelser som följer av
1. Europaparlamentets och rådets direktiv 2009/138/EG av den 
25 november 2009 om upptagande och utövande av försäkrings-  och återförsäkringsverksamhet (Solvens II), i lydelsen enligt  Europaparlamentets och rådets direktiv 2014/51/EU,
2. Europaparlamentets och rådets direktiv (EU) 2016/97 av den 
20 januari 2016 om försäkringsdistribution, i lydelsen enligt  Europaparlamentets och rådets direktiv (EU) 2018/411, och
3. Europaparlamentets och rådets direktiv (EU) 2016/2341 av  den 14 december 2016 om verksamhet i och tillsyn över  tjänstepensionsinstitut, i den ursprungliga lydelsen.
Första stycket gäller inte om överenskommelsen kräver  riksdagens eller Utrikesnämndens medverkan.
Förordning (2019:819).
4 c §
Finansinspektionen får ingå sådana internationella överenskommelser som följer av artiklarna 8.2, 8.5, 20.5, 30.4, 59.3 c, 61.4 b och 62.8 i Europaparlamentets och rådets direktiv 2014/59/EU av den 15 maj 2014 om inrättande av en ram för återhämtning och resolution av kreditinstitut och värdepappersföretag och om ändring av rådets direktiv 82/891/EEG och Europaparlamentets och rådets direktiv 2001/24/EG, 2002/47/EG, 2004/25/EG, 2005/56/EG, 2007/36/EG, 2011/35/EU, 2012/30/EU och 2013/36/EU samt Europaparlamentets och rådets förordningar (EU) nr 1093/2010 och (EU) nr 648/2012, i den ursprungliga lydelsen. Detta gäller dock inte om överenskommelsen kräver riksdagens eller Utrikesnämndens medverkan. Förordning (2015:1041).
4 d §
Finansinspektionen får ingå sådana internationella  överenskommelser som följer av artikel 57a.5 i  Europaparlamentets och rådets direktiv (EU) 2015/849 av den 20  maj 2015 om åtgärder för att förhindra att det finansiella  systemet används för penningtvätt eller finansiering av  terrorism, om ändring av Europaparlamentets och rådets  förordning (EU) nr 648/2012 och om upphävande av  Europaparlamentets och rådets direktiv 2005/60/EG och  kommissionens direktiv 2006/70/EG, i lydelsen enligt  Europaparlamentets och rådets direktiv (EU) 2018/843. Detta  gäller dock inte om överenskommelsen kräver riksdagens eller  Utrikesnämndens medverkan. Förordning (2019:1173).
5 §
Myndigheten ska
1. inom sitt ansvarsområde aktivt delta i det samarbete inom Europeiska unionen som sker inom ramen för det europeiska system för finansiell tillsyn som avses i 5 a § och samarbeta med utländska myndigheter som har behörighet att utöva tillsyn över finansiella marknader och finansiella företag samt i det sammanhanget bidra till att tillsynen samordnas,
2. överväga om åtgärder som myndigheten vidtar kan påverka stabiliteten i de finansiella systemen i andra länder inom Europeiska ekonomiska samarbetsområdet,
3. inom sitt ansvarsområde aktivt delta i verksamheten inom globala standardsättande organ, och
4. informera Europeiska systemrisknämnden om vilka åtgärder som myndigheten vidtar för att motverka finansiella obalanser. Förordning (2013:1111).
5 a §
Finansinspektionen är en del av det europeiska system för finansiell tillsyn som avses i Europaparlamentets och rådets förordning (EU) nr 1092/2010 av den 24 november 2010 om makrotillsyn av det finansiella systemet på EU-nivå och om inrättande av en europeisk systemrisknämnd, Europaparlamentets och rådets förordning (EU) nr 1093/2010 av den 24 november 2010 om inrättande av Europeiska bankmyndigheten, Europaparlamentets och rådets förordning (EU) nr 1094/2010 av den 24 november 2010 om inrättande av Europeiska försäkrings- och tjänstepensionsmyndigheten, Europaparlamentets och rådets förordning (EU) nr 1095/2010 av den 24 november 2010 om inrättande av Europeiska värdepappers- och marknadsmyndigheten.
Förordning (2011:1609).
5 b §
Finansinspektionen ska bearbeta och rapportera uppgifter  som ska lämnas till myndigheten enligt
1. föreskrifter som har meddelats med stöd av 8 § första  stycket 5 förordningen (2011:834) om insättningsgaranti, eller
2. föreskrifter som har meddelats med stöd av 22 § första  stycket 11 förordningen (2015:1034) om resolution.
Myndigheten får ta ut avgifter för att finansiera verksamheten  enligt första stycket, besluta om avgifternas storlek och  disponera inkomsterna i verksamheten. Avgifterna ska täcka  myndighetens kostnader för den verksamheten.
I verksamheten enligt första stycket behöver myndigheten inte  tillämpa bestämmelserna om samråd med Ekonomistyrningsverket  om avgifter i 7 § första stycket 1 denna förordning eller i 
7 § avgiftsförordningen (1992:191). Förordning (2020:186).
Samverkan
6 §
Myndigheten ska samverka med Riksbanken och Myndigheten  för samhällsskydd och beredskap i frågor som rör krisberedskap  enligt förordningen (2022:524) om statliga myndigheters  beredskap. Förordning (2022:543).
6 a §
Myndigheten ska samverka med Fondtorgsnämnden i frågor  som rör tillsyn, granskning och utvärdering av
- fondförvaltare som deltar i upphandlingar enligt lagen 
(2022:760) om upphandling av fonder till premiepensionens  fondtorg eller som Fondtorgsnämnden har ingått fondavtal med  enligt den lagen, och
- fonder som en fondförvaltare erbjuder i en upphandling  enligt lagen om upphandling av fonder till premiepensionens  fondtorg eller erbjuder på fondtorget för premiepensionen.
Vid samverkan ska myndigheten lämna de uppgifter som  Fondtorgsnämnden behöver. Förordning (2022:766).
Samråd
7 §
Myndigheten ska samråda med
1. Ekonomistyrningsverket och företrädare för berörda branschorganisationer i frågor om de avgifter som myndigheten tar ut eller avser att ta ut,
2. Konsumentverket löpande i frågor på de områden där myndigheterna har ett gemensamt tillsynsansvar,
3. Riksbanken i viktigare frågor som har samband med betalningssystemets stabilitet eller som berör Riksbankens ansvar för valuta- och kreditpolitiken och för betalningsväsendet, och
4. Riksgäldskontoret i frågor av betydelse för insättningsgarantin enligt SFS 2009:93 lagen (1995:1571) om insättningsgaranti och för investerarskyddet enligt lagen
(1999:158) om investerarskydd.
Vid samråd enligt första stycket ska Finansinspektionen lämna berörda myndigheter de uppgifter som behövs.
Ledning
8 §
Myndigheten leds av en styrelse.
9 §
Styrelsen ska bestå av högst tio ledamöter.
Organisation
10 §
Myndigheten upplåter lokaler och utför administrativa uppgifter åt Bokföringsnämnden enligt avtal mellan myndigheterna.
11 §
Myndigheten utför administrativa och handläggande uppgifter åt Krigsförsäkringsnämnden.
Anställningar och uppdrag
12 §
Regeringen utser vice ordförande i myndighetens styrelse.
13 §
Generaldirektören är myndighetschef.
Bisysslor m.m.
14 §
Den som är styrelseledamot eller anställd hos myndigheten får inte för egen eller någon annans räkning driva eller ha del i ett företag som driver verksamhet som är tillstånds-, registrerings- eller anmälningspliktig hos myndigheten eller motsvarande myndighet i ett annat land.
Ledamoten eller den anställde får inte heller vara anställd hos eller åta sig uppdrag för ett sådant företag.
Ledamöterna i styrelsen och de anställda som styrelsen bestämmer får inte utan tillstånd ha lån hos företag som står under tillsyn av myndigheten. Tillstånd meddelas av regeringen i fråga om ordföranden och av ordföranden i fråga om övriga ledamöter i styrelsen inklusive myndighetschefen samt av myndigheten i andra fall.
Personalansvarsnämnd
15 §
Vid myndigheten ska det finnas en personalansvarsnämnd.
Tillämpligheten av vissa förordningar
16 §
Myndigheten ska tillämpa personalföreträdarförordningen
(1987:1101) och internrevisionsförordningen (2006:1228).
Delegering
17 §
Styrelsen får överlåta till myndighetschefen att besluta  Finansinspektionens föreskrifter som fastställer kvantitativa  tröskelvärden (positionslimiter) för den nettoposition som en  fysisk eller juridisk person får inneha i råvaruderivat som  handlas på en handelsplats och OTC-kontrakt som ekonomiskt  motsvarar dessa enligt 15 a kap. 1-4 §§ lagen (2007:528) om  värdepappersmarknaden. Förordning (2017:713).
Övergångsbestämmelser
2009:93
1. Denna förordning träder i kraft den 15 mars 2009, då förordningen (2007:841) med instruktion för Finansinspektionen ska upphöra att gälla.
2. I stället för 16 § i denna förordning ska äldre föreskrifter i 14 § den upphävda förordningen (2007:841) med instruktion för Finansinspektionen tillämpas av Finansinspektionen före den 1 juni 2009.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.