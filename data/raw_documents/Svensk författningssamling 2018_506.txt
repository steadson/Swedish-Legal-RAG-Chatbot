Title: Strålskyddsförordning (2018:506)
SFS Number: Svensk författningssamling 2018:506
URL: https://www.riksdagen.se/sv/dokument-och-lagar/dokument/svensk-forfattningssamling/stralskyddsforordning-2018506_sfs-2018-506/
Source Link: http://rkrattsbaser.gov.se/sfst?bet=2018:506
Amendment Register Link: http://rkrattsbaser.gov.se/sfsr?bet=2018:506
Ministry/Authority: Klimat- och näringslivsdepartementet
Issued: 2018-05-03
Metadata: {"Utfärdad": "2018-05-03", "Ändrad": "t.o.m. SFS 2024:1010"}

==================================================

Strålskyddsförordning (2018:506)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:506
Departement/myndighet
:   
Klimat- och näringslivsdepartementet
Utfärdad
:   
2018-05-03
Ändrad
:   
t.o.m. SFS 2024:1010
Övrig text
:   
Rättelsesida 2018:506 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Förordningens innehåll
2 kap. Dosgränser
3 kap. Optimering
4 kap. Andra bestämmelser om skydd mot strålning
5 kap. Tillstånd och anmälan
6 kap. Dokumentation, information och samtycke
7 kap. Andra bestämmelser om undantag och dispenser
8 kap. Tillsyn
9 kap. Straff, överklagande och verkställighet
Övergångsbestämmelser
1 kap. Förordningens innehåll
1 §
Denna förordning är indelad i följande kapitel:
- 1 kap. Förordningens innehåll,
- 2 kap. Dosgränser,
- 3 kap. Optimering,
- 4 kap. Andra bestämmelser om skydd mot strålning,
- 5 kap. Tillstånd och anmälan,
- 6 kap. Dokumentation, information och samtycke,
- 7 kap. Andra bestämmelser om undantag och dispenser,
- 8 kap. Tillsyn,
- 9 kap. Straff, överklagande och verkställighet.
2 §
Förordningen är meddelad med stöd av
- 2 kap. 5 § strålskyddslagen (2018:396) i fråga om 5 kap. 
15 § och 7 kap. 1 och 3 §§,
- 2 kap. 6 § strålskyddslagen i fråga om 5 kap. 22 § och 
7 kap. 4 §,
- 3 kap. 4 § strålskyddslagen i fråga om 4 kap. 9 § 1,
- 3 kap. 7 § strålskyddslagen i fråga om 3 kap. 1-12 §§,
- 3 kap. 8 § strålskyddslagen i fråga om 2 kap. 1-13 §§,
- 3 kap. 17 § strålskyddslagen i fråga om 4 kap. 9 § 2 och 3, 
6 kap. 1-5 och 8 §§ och 8 kap. 9 §,
- 4 kap. 2 § strålskyddslagen i fråga om 7 kap. 2 § 1,
- 4 kap. 6 § strålskyddslagen i fråga om 7 kap. 2 § 2,
- 4 kap. 16 § strålskyddslagen i fråga om 4 kap. 9 § 4,
- 5 kap. 8 § strålskyddslagen i fråga om 4 kap. 9 § 5, 5 kap. 
28 och 29 §§ och 6 kap. 3-6 §§,
- 5 kap. 9 § strålskyddslagen i fråga om 4 kap. 9 § 6, 5 kap. 
28 och 29 §§ och 6 kap. 6 §,
- 6 kap. 6 § strålskyddslagen i fråga om 5 kap. 3 och 5 §§,
- 6 kap. 7 § strålskyddslagen i fråga om 5 kap. 7 §,
- 6 kap. 8 § strålskyddslagen i fråga om 5 kap. 4 och 6 §§,
- 6 kap. 12 § strålskyddslagen i fråga om 5 kap. 17 och 
18 §§,
- 6 kap. 17 § strålskyddslagen i fråga om 5 kap. 23-25 §§,
- 7 kap. 8 § strålskyddslagen i fråga om 8 kap. 11 §,
- 7 kap. 9 § strålskyddslagen i fråga om 5 kap. 8-14 §§,
- 7 kap. 11 § strålskyddslagen i fråga om 4 kap. 10 §,
- 8 kap. 2 § strålskyddslagen i fråga om 8 kap. 2 § 3 och 
8 kap. 4 §,
- 8 kap. 3 § strålskyddslagen i fråga om 8 kap. 3 §,
- 8 kap. 13 § strålskyddslagen i fråga om 8 kap. 10 och 
12 §§,
- 8 kap. 14 § strålskyddslagen i fråga om 8 kap. 13 och 
15 §§,
- 10 kap. 4 § strålskyddslagen i fråga om 8 kap. 14 §,
- 8 kap. 11 § regeringsformen i fråga om 6 kap. 7 § och 
9 kap. 3 §, och
- 8 kap. 7 § regeringsformen i fråga om övriga  bestämmelser.
Ordförklaringar
3 §
Ord och uttryck som används i denna förordning har  samma innebörd som i strålskyddslagen (2018:396).
4 §
I denna förordning avses med kärnämne och kärnavfall  detsamma som i 2 § 2 och 3 lagen (1984:3) om kärnteknisk  verksamhet.
5 §
I denna förordning avses med
dosgräns: värde för stråldos som inte får överskridas för en  enskild person under en bestämd tidsperiod,
dosrestriktion: värde för stråldos för optimering av  strålskyddet,
referensnivå: värde för stråldos eller  aktivitetskoncentration för optimering av strålskyddet, och
byggnadsmaterial: byggprodukt som är avsedd att utgöra en  permanent del av en byggnad.
5 a §
I denna förordning avses med herrelös strålkälla en  strålkälla
1. som är ett radioaktivt material eller en anordning som  innehåller ett radioaktivt ämne,
2. vars hantering utgör en tillståndspliktig verksamhet med  joniserande strålning, och
3. som inte står under tillsynsmyndighetens kontroll, eftersom  myndigheten inte känner till strålkällan eller känner till den  men inte vet var den finns. Förordning (2024:1010).
6 §
I denna förordning avses med stark laserpekare en  bärbar teknisk anordning som
1. kan alstra icke-joniserande elektromagnetisk strålning  inom våglängdsområdet 180 nanometer till 1 millimeter,  huvudsakligen genom processen stimulerad emission,
2. är batteridriven eller försedd med annan egen  strömförsörjning,
3. är konstruerad för användning vid en märkspänning som är  lägre än 50 volt för växelström eller lägre än 75 volt för  likström,
4. är avsedd att hållas i handen och riktas mot något på  avstånd, och
5. har de strålningsegenskaper som uppfyller kriterierna för  laserklass 3R, 3B eller 4 enligt svensk standard SS EN 
60825-1, utgåva 4, 2007.
Arbetstagare
7 §
Det som i denna förordning sägs om arbetstagare gäller  även den som hos en arbetsgivare eller uppdragsgivare
1. står till förfogande för att utföra eller utför arbete som  inhyrd arbetskraft,
2. är lärling, praktikant eller studerande, eller
3. har tilldelats särskilda uppgifter vid en radiologisk  nödsituation och därför kan komma att exponeras för  joniserande strålning.
2 kap. Dosgränser
Dosgränser vid verksamhet med joniserande strålning
1 §
För en enskild person i allmänheten får den  sammanlagda årliga stråldosen från verksamheter med  joniserande strålning inte överskrida
1. en effektiv dos på 1 millisievert,
2. en ekvivalent dos på 15 millisievert till ögats lins,  eller
3. en ekvivalent dos på 50 millisievert till huden som ett  medelvärde över 1 kvadratcentimeter oavsett hur stor yta som  exponeras.
2 §
För arbetstagare som har fyllt 18 år och sysselsätts i  verksamhet med joniserande strålning får den sammanlagda  årliga stråldosen inte överskrida
1. en effektiv dos på 20 millisievert,
2. en ekvivalent dos på 20 millisievert till ögats lins,
3. en ekvivalent dos på 500 millisievert till extremiteter,  eller
4. en ekvivalent dos på 500 millisievert till huden som ett  medelvärde över 1 kvadratcentimeter oavsett hur stor yta som  exponeras.
3 §
För lärlingar, praktikanter och studerande som har  fyllt 16 år men inte 18 år och som i en verksamhet med  joniserande strålning som en del av sin utbildning fysiskt  hanterar radioaktivt material eller tekniska anordningar som  innehåller ett radioaktivt ämne eller kan alstra joniserande  strålning, får den årliga stråldosen inte överskrida
1. en effektiv dos på 6 millisievert,
2. en ekvivalent dos på 15 millisievert till ögats lins,
3. en ekvivalent dos på 150 millisievert till extremiteter,  eller
4. en ekvivalent dos på 150 millisievert till huden som ett  medelvärde över 1 kvadratcentimeter oavsett hur stor yta som  exponeras.
4 §
För arbetstagare som inte har fyllt 18 år och inte  omfattas av 3 § men sysselsätts i en verksamhet med  joniserande strålning får den sammanlagda årliga stråldosen  inte överskrida dosgränserna i 1 §.
5 §
Dosgränserna i 2 § gäller även för den som utför  arbete i egen verksamhet med joniserande strålning.
Radiologiska nödsituationer
6 §
Dosgränserna i 1-5 §§ gäller inte i en radiologisk  nödsituation.
7 §
Så långt som det är möjligt ska dosgränserna i 2 §  inte överskridas för arbetstagare som tilldelats särskilda  uppgifter i en radiologisk nödsituation.
8 §
I en radiologisk nödsituation får personer i  allmänheten inte tilldelas uppgifter som kan leda till  stråldoser som överskrider dosgränserna i 2 §.
Undantag från dosgränserna
9 §
Dosgränserna i detta kapitel gäller inte medicinsk  exponering.
10 §
Strålsäkerhetsmyndigheten får meddela föreskrifter om  undantag från 1 § för människor som utan medicinskt syfte  avbildas i en verksamhet som har tillstånd för medicinsk  exponering.
Dispenser
11 §
Strålsäkerhetsmyndigheten får i det enskilda fallet  ge dispens från 1 § för människor som utan medicinskt syfte  avbildas i en verksamhet som har tillstånd för medicinsk  exponering.
12 §
Strålsäkerhetsmyndigheten får i det enskilda fallet  ge dispens från 2 § för arbetstagare som har fyllt 18 år.
Ytterligare föreskrifter om dosgränser
13 §
Strålsäkerhetsmyndigheten får meddela ytterligare  föreskrifter om dosgränser.
3 kap. Optimering
Dosrestriktioner
1 §
Den som bedriver en verksamhet med joniserande  strålning ska bestämma dosrestriktioner dels för arbetstagare  i verksamheten, dels för personer i allmänheten som kan komma  att exponeras för strålning från verksamheten. Det gäller  dock bara om det behövs från strålskyddssynpunkt.
2 §
Den som är ansvarig för en verksamhet där det används  en metod för medicinsk exponering med joniserande strålning  ska bestämma dosrestriktioner för personer som utanför sin  yrkesutövning hjälper och stöder en patient och är medvetna  om exponeringen. Det gäller dock bara om det behövs från  strålskyddssynpunkt.
3 §
I ärenden om etikprövning av medicinsk, biomedicinsk eller  odontologisk forskning som innebär exponering med joniserande  strålning ska Etikprövningsmyndigheten fastställa  dosrestriktioner för forskningspersoner som inte förväntas få  någon direkt medicinsk fördel av exponeringen.
I ärenden om etisk granskning av kliniska prövningar eller  prestandastudier som innebär exponering med joniserande  strålning ska Etikprövningsmyndigheten i sitt yttrande enligt 
3 § lagen (2018:1091) med kompletterande bestämmelser om etisk  granskning till EU:s förordning om kliniska prövningar av  humanläkemedel eller enligt 4 § lagen (2021:603) med  kompletterande bestämmelser om etisk granskning till EU:s  förordningar om medicintekniska produkter föreslå  dosrestriktioner för forskningspersoner som inte förväntas få  någon direkt medicinsk fördel av exponeringen.  Läkemedelsverket ska fastställa dosrestriktioner för dessa  forskningspersoner.
I det fall Etikprövningsmyndigheten fattar beslut enligt 5 §  lagen med kompletterande bestämmelser om etisk granskning till  EU:s förordningar om medicintekniska produkter ska myndigheten  fastställa dosrestriktioner för forskningspersoner som inte  förväntas få någon direkt medicinsk fördel av exponeringen.
Förordning (2022:403).
4 §
En dosrestriktion ska avse stråldosen för en enskild  person och bestämmas som effektiv dos eller ekvivalent dos  under en bestämd tidsperiod eller för en viss åtgärd.
5 §
För personer i allmänheten får en dosrestriktion  angiven i effektiv dos inte fastställas till en nivå som  överskrider 0,1 millisievert per år och per verksamhet med  joniserande strålning.
Referensnivåer för radon
6 §
Referensnivån för radon är 200 becquerel per  kubikmeter luft inomhus i bostäder, lokaler som allmänheten  har tillträde till och på arbetsplatser, uttryckt som årlig  genomsnittlig aktivitetskoncentration.
Referensnivå för gammastrålning från byggnadsmaterial
7 §
Referensnivån för extern exponering för gammastrålning  från byggnadsmaterial är 1 millisievert årlig effektiv dos  till personer som vistas i byggnaden.
Referensnivåer i samband med radiologiska nödsituationer
8 §
Referensnivån för exponering av personer i allmänheten  i en radiologisk nödsituation är
1. för händelser på ett kärnkraftverk som inte beaktats i  kärnkraftsreaktorns konstruktion 100 millisievert årlig  effektiv dos, och
2. för andra händelser 20 millisievert årlig effektiv dos.
9 §
I en radiologisk nödsituation där det inte är möjligt  att underskrida de dosgränser som anges i 2 kap. 2 § får den  som ansvarar för räddningsarbetet fastställa referensnivåer  för den exponering som arbetstagare utsätts för.  Referensnivåerna får
1. inte överskrida en effektiv dos på 100 millisievert,  eller
2. överskrida en effektiv dos på 100 millisievert men inte 
500 millisievert, om det behövs för att rädda liv, förhindra  allvarliga strålningsrelaterade hälsoeffekter eller förhindra  att katastrofartade förhållanden uppstår.
Föreskrifter om undantag
10 §
Strålsäkerhetsmyndigheten får meddela föreskrifter om  undantag från bestämmelserna om dosrestriktioner och  referensnivåer.
Föreskrifterna får inte avse undantag som kan antas medföra  en oacceptabel risk för att människor eller miljön utsätts  för skadlig verkan av strålning.
Dispenser
11 §
Strålsäkerhetsmyndigheten får i det enskilda fallet  ge dispens från bestämmelserna om dosrestriktioner och  referensnivåer.
En dispens får inte innebära en oacceptabel risk för att  människor eller miljön utsätts för skadlig verkan av  strålning.
Ytterligare föreskrifter om optimering
12 §
Strålsäkerhetsmyndigheten får meddela ytterligare  föreskrifter om dosrestriktioner, referensnivåer och annan  optimering.
Föreskrifter som avser en omgivning med joniserande strålning  som uppstår till följd av en radiologisk nödsituation får  inte innebära referensnivåer för exponering av personer i  allmänheten som överskrider en årlig effektiv dos på 20  millisievert. Innan Strålsäkerhetsmyndigheten meddelar sådana  föreskrifter ska myndigheten ge berörda myndigheter tillfälle  att yttra sig.
Utvärdering av diagnostiska referensnivåer
13 §
Strålsäkerhetsmyndigheten ska vart femte år utvärdera  diagnostiska referensnivåer som fastställts enligt  föreskrifter meddelade med stöd av 12 §.
4 kap. Andra bestämmelser om skydd mot strålning
Strålsäkerhetsmyndighetens uppgifter som behörig myndighet
1 §
Strålsäkerhetsmyndigheten är behörig myndighet och ska  utföra de uppgifter som den behöriga myndigheten har enligt
- rådets direktiv 2013/59/Euratom av den 5 december 2013 om  fastställande av grundläggande säkerhetsnormer för skydd mot  de faror som uppstår till följd av exponering för joniserande  strålning och om upphävande av direktiven 89/618/Euratom, 
90/641/Euratom, 96/29/Euratom, 97/43/Euratom och 
2003/122/Euratom, i den ursprungliga lydelsen, och
- Internationella atomenergiorganets uppförandekod (Code of  Conduct on the Safety and Security of Radioactive Sources,  IAEA/CODEOC/2004). Förordning (2024:1010).
Råd och information om herrelösa strålkällor
1 a §
Strålsäkerhetsmyndigheten ska till ledningen vid  anläggningar, där det är sannolikt att en herrelös strålkälla  påträffas eller att det förekommer metallprodukter som har  kontaminerats med radioaktiva ämnen, vid behov ge råd och  information när det gäller
1. risken för kontakt med en strålkälla,
2. utbildning till anställda om
a) joniserande strålning, och
b) hur strålkällor kan upptäckas och åtgärder vid upptäckt,  och
3. system för att upptäcka herrelösa strålkällor och  kontamination med radioaktiva ämnen. Förordning (2024:1010).
Kartläggning av verksamheter som hanterar naturligt  förekommande radioaktivt material
2 §
Strålsäkerhetsmyndigheten ska kartlägga de  verksamheter som hanterar naturligt förekommande radioaktivt  material och som medför exponering av arbetstagare eller  enskilda personer ur allmänheten och som inte kan förbises  från strålskyddssynpunkt.
Undersökning av patientdoser i olika patientgrupper
3 §
Strålsäkerhetsmyndigheten ska vart femte år undersöka  hur de uppskattade patientdoserna från medicinsk exponering i  diagnostiskt och interventionellt radiologiskt syfte har  fördelats mellan olika patientgrupper.
Utvärdering av verksamheter med joniserande strålning
4 §
Strålsäkerhetsmyndigheten ska vart femte år utvärdera  verksamheter med joniserande strålning som har tillstånd och  som medför exponering av enskilda personer i allmänheten och  uppskatta doser som sådana personer utsätts för.
Nationellt miljöövervakningsprogram
5 §
Strålsäkerhetsmyndigheten ska se till att det finns  ett nationellt miljöövervakningsprogram för joniserande  strålning och hålla det aktuellt.
Utvärdering och strategier för omgivningar med joniserande  strålning
6 §
Strålsäkerhetsmyndigheten ska
1. vidta åtgärder för att identifiera och utvärdera en  omgivning med joniserande strålning enligt artikel 100 i  rådets direktiv 2013/59/Euratom, och
2. fastställa strategier för omgivningar med joniserande  strålning som inte avser föroreningsskador och andra  miljöskador som avses i 10 kap. miljöbalken orsakade av  radioaktiva ämnen eller kan härledas till en radiologisk  nödsituation och föreslå ansvarsfördelning för genomförandet  av sådana strategier enligt artiklarna 101 och 102 i rådets  direktiv 2013/59/Euratom.
Nationell handlingsplan för hantering av riskerna med radon
7 §
Strålsäkerhetsmyndigheten ska se till att det finns en  nationell handlingsplan för hantering av de långsiktiga  riskerna med radon på arbetsplatser, i lokaler som  allmänheten har tillträde till och i bostäder.  Handlingsplanen ska tas fram i samarbete med berörda  myndigheter och hållas aktuell.
Samordning av statliga myndigheters arbete med radon
8 §
Strålsäkerhetsmyndigheten ska samordna statliga  myndigheters arbete med radon. Samordningen ska ske med  utgångspunkt i den nationella handlingsplanen för radon.
Andra föreskrifter om skydd mot strålning
9 §
Strålsäkerhetsmyndigheten får meddela föreskrifter  om
1. berättigande av sådana verksamheter, metoder och  åtgärder som medför att människor eller miljön exponeras för  joniserande strålning,
2. funktionskrav för tekniska anordningar som kan alstra  joniserande strålning eller innehåller ett radioaktivt  ämne,
3. krav på särskild kompetens för utförande av vissa  arbetsuppgifter inom verksamhet med joniserande strålning,
4. skydd för arbetstagare mot risk för skador från  joniserande strålning,
5. förbud och andra försiktighetsmått till skydd för  människors hälsa mot risk för skador från joniserande  strålning, och
6. övervakning, utsläpp av radioaktiva ämnen, radioaktivt  avfall, avveckling av verksamheter med joniserande strålning  och andra försiktighetsmått till skydd för miljön mot risk  för skadlig verkan av joniserande strålning.
10 §
Strålsäkerhetsmyndigheten får meddela föreskrifter om  hur tekniska anordningar som kan alstra icke-joniserande  strålning ska hanteras och andra försiktighetsmått i samband  med hanteringen.
5 kap. Tillstånd och anmälan
Prövningsmyndighet
1 §
Strålsäkerhetsmyndigheten prövar frågor om tillstånd  och villkor enligt strålskyddslagen (2018:396) och denna  förordning.
2 §
Strålsäkerhetsmyndigheten ska ta emot och pröva sådana  ansökningar om transporttillstånd för radioaktivt avfall till  eller genom Sverige som överlämnats av en behörig myndighet i  ett annat land inom Europeiska atomenergigemenskapen enligt  rådets direktiv 2006/117/Euratom av den 20 november 2006 om  övervakning och kontroll av transporter av radioaktivt avfall  och använt kärnbränsle.
Strålsäkerhetsmyndigheten ska följa de tidsfrister som anges  i artiklarna 8 och 9 i direktivet. Om myndigheten inte har  svarat inom den tid som anges i artikel 9.1, ska myndigheten  anses ha lämnat sitt medgivande till transporten.
Tillstånds- och anmälningsplikt för verksamheter med  joniserande strålning
3 §
Strålsäkerhetsmyndigheten får meddela föreskrifter om  att tillståndsplikt för verksamhet med joniserande strålning  ska ersättas med anmälningsplikt enligt 6 kap. 6 §  strålskyddslagen (2018:396).
4 §
Strålsäkerhetsmyndigheten får meddela föreskrifter om  skyldighet att anmäla
1. förvärv, innehav, överlåtelse, upplåtelse, saluförande  eller införsel till Sverige av tekniska anordningar som kan  alstra joniserande strålning, och
2. hantering av komponenter som har väsentlig betydelse från  strålskyddssynpunkt och är tillverkade för att ingå i  tekniska anordningar som kan alstra joniserande strålning.
Innan Strålsäkerhetsmyndigheten meddelar föreskrifter om  skyldighet att anmäla införsel enligt första stycket 1, ska  myndigheten ge Tullverket tillfälle att yttra sig.
5 §
Strålsäkerhetsmyndigheten får i det enskilda fallet  besluta att en verksamhet med joniserande strålning som är  undantagen från tillstånds- eller anmälningsplikt enligt  denna förordning eller föreskrifter som meddelats med stöd av  förordningen inte får bedrivas utan tillstånd eller anmälan.  Det gäller dock bara om det behövs från strålskyddssynpunkt.
Innehållet i ansökningar om tillstånd till verksamhet med  joniserande strålning
5 a §
En ansökan om tillstånd till verksamhet med joniserande  strålning ska innehålla
1. en beskrivning av
a) verksamheten och de strålkällor som ingår samt syftet med  att använda strålkällorna,
b) vilka arbetsmoment och händelser som vid normal användning  kan medföra att människor eller miljön utsätts för strålning,
c) verksamhetens tillgång till en strålskyddsexpertfunktion,  med tillhörande dokumentation, och
d) hur arbetstagare är kategoriindelade och hur det  säkerställs att de har tillräcklig kompetens innan de påbörjar  arbete med strålkällor,
2. en organisationsplan,
3. en beskrivning av verksamhetslokalerna som gör det möjligt  att bedöma hur exponering för joniserande strålning kan  begränsas och mätas,
4. en redogörelse för vilken person eller funktion som  ansvarar för att strålskyddsrelaterade uppgifter utförs när  det gäller
a) organisation och ledningssystem,
b) kompetens,
c) skyddet av arbetstagare och allmänheten,
d) lokaler och strålskyddsutrustning,
e) strålkällor, och
f) radioaktivt avfall, och
5. en redogörelse för hur strålkällor ska tas om hand när  verksamheten upphör. Förordning (2024:1010).
Villkor i vissa tillstånd till verksamhet med joniserande  strålning
5 b §
Strålsäkerhetsmyndigheten ska förena ett tillstånd till  en verksamhet med joniserande strålning, som innefattar en  sluten strålkälla med hög aktivitet enligt artikel 4.41 och  bilaga III i rådets direktiv 2013/59/Euratom, med villkor om
1. ansvar och organisation när det gäller strålskydd och  säkerhet,
2. personalens kompetens,
3. prestanda för strålkällan, för strålkällans behållare och  för tillhörande utrustning,
4. förfaranden i händelse av en radiologisk nödsituation,
5. de arbetsrutiner som ska följas,
6. underhåll av utrustning, strålkällor och behållare, och
7. hantering av uttjänta strålkällor. Förordning (2024:1010).
Skyldighet att anmäla herrelösa strålkällor
6 §
Den som kommer i besittning av något som kan antas vara en  herrelös strålkälla ska omgående anmäla detta till  Strålsäkerhetsmyndigheten.
Om strålkällan, genom smältning eller någon annan metallurgisk  process vid en anläggning för metallåtervinning, har eller kan  misstänkas ha kontaminerat något annat material, ska anmälan  innehålla uppgifter om detta. Förordning (2024:1010).
Tillstånds- eller anmälningsplikt för verksamheter som  bedrivs i en omgivning med joniserande strålning
7 §
Strålsäkerhetsmyndigheten får meddela föreskrifter om  tillstånds- eller anmälningsplikt för verksamheter som på  grund av att de bedrivs i en omgivning med joniserande  strålning kan innebära en risk för skador på människors hälsa  eller miljön.
Anmälningsplikt för kosmetiska solarier
8 §
Strålsäkerhetsmyndigheten får meddela föreskrifter om  att den som yrkesmässigt upplåter ett kosmetiskt solarium  till solare ska ha anmält sin verksamhet till kommunen.
Tillstånds- och anmälningsplikt för starka laserpekare
9 §
Det krävs tillstånd för att
1. föra in starka laserpekare till Sverige, eller
2. tillverka, förvärva, inneha, använda, överlåta eller  upplåta starka laserpekare.
Tillståndsplikten för starka laserpekare gäller inte
1. medicintekniska produkter och andra produkter som avses i  Europaparlamentets och rådets förordning (EU) 2017/745 av den 
5 april 2017 om medicintekniska produkter, om ändring av  direktiv 2001/83/EG, förordning (EG) nr 178/2002 och  förordning (EG) nr 1223/2009 och om upphävande av rådets  direktiv 90/385/EEG och 93/42/EEG, eller
2. medicintekniska produkter för in vitro-diagnostik som avses  i Europaparlamentets och rådets förordning (EU) 2017/746 av  den 5 april 2017 om medicintekniska produkter för in vitro-
diagnostik och om upphävande av direktiv 98/79/EG och  kommissionens beslut 2010/227/EU. Förordning (2022:403).
10 §
Ett tillstånd enligt 9 § får endast gälla laserpekare  som är utformade, klassificerade och märkta i enlighet med  svensk standard SS EN 60825-1, utgåva 4, 2007 eller på annat  sätt har en likvärdig säkerhet. Utrustning som levereras till  en myndighet inom totalförsvaret för att användas i krig  eller under krigsliknande förhållanden behöver dock inte  följa den angivna standardens avsnitt 4.4 och 4.6-4.8.
11 §
Ett tillstånd enligt 9 § för att föra in en  laserpekare till Sverige, eller för att tillverka, förvärva,  inneha eller använda en laserpekare, får endast ges till den  som behöver laserpekaren för ett godtagbart ändamål och  endast om det skäligen kan antas att laserpekaren inte kommer  att missbrukas.
12 §
Ett tillstånd enligt 9 § för att inom ramen för  yrkesmässigt bedriven handel med laserpekare föra in  laserpekare till Sverige, eller tillverka, förvärva, inneha,  använda, överlåta eller upplåta laserpekare, får endast ges  om den som bedriver verksamheten och den som har ett  bestämmande inflytande över verksamheten är lämpliga att  driva den med hänsyn till kunskap, laglydnad och övriga  omständigheter.
13 §
Ett tillstånd att överlåta eller upplåta starka  laserpekare ska förenas med villkor att sådana laserpekare  endast får överlåtas eller upplåtas till den som har  tillstånd enligt 9 § för sitt förvärv eller sin användning.
Tillstånds- och anmälningsplikt för andra anordningar som kan  alstra icke-joniserande strålning
14 §
Strålsäkerhetsmyndigheten får meddela föreskrifter om  att det krävs ett tillstånd eller en anmälan för att hantera  andra tekniska anordningar än starka laserpekare som kan  alstra icke-joniserande strålning. Föreskrifterna får endast  avse tillstånds- eller anmälningsplikt som behövs från  strålskyddssynpunkt.
Verksamheter där människor avbildas utan medicinskt syfte
15 §
Tillståndsplikten enligt 6 kap. 1 § strålskyddslagen 
(2018:396) gäller inte för att utan medicinskt syfte avbilda  en människa med en metod som medför exponering för joniserande  strålning, om
1. avbildningen sker i en verksamhet som har tillstånd för  medicinsk exponering, och
2. exponeringen sker med stöd av 28 kap. rättegångsbalken,  lagen (2005:225) om rättsintyg med anledning av brott,  utlänningslagen (2005:716) eller tullbefogenhetslagen 
(2024:710). Förordning (2024:777).
16 §
Innan Strålsäkerhetsmyndigheten avgör ett ärende om  tillstånd för en verksamhet med joniserande strålning där en  människa avbildas utan medicinskt syfte, ska myndigheten ge  berörda myndigheter tillfälle att yttra sig.
Tillstånd för att slutförvara radioaktivt avfall utomlands  eller för att slutförvara utländskt radioaktivt avfall i  Sverige
17 §
För att en internationell överenskommelse om  slutförvaring som avses i 6 kap. 11 § 1 strålskyddslagen 
(2018:396) ska kunna godtas vid en tillståndsprövning krävs  det att det land där slutförvaring ska ske
1. är medlem i Internationella atomenergiorganet och följer  dess tillämpliga säkerhetsstandarder,
2. har undertecknat, ratificerat och följer
a) konventionen om säkerheten vid hantering av använt  kärnbränsle och om säkerheten vid hantering av radioaktivt  avfall (SÖ 1999:60),
b) konventionen om bistånd i händelse av kärnteknisk olycka  eller ett nödläge med radioaktiva ämnen (SÖ 1992:81), och
c) konventionen om tidig information vid en kärnenergiolycka 
(SÖ 1987:3),
3. har undertecknat, ratificerat och följer
a) Wienkonventionen om civilrättsligt ansvar för atomskada av  den 21 maj 1963,
b) Wienkonventionens ändringsprotokoll av den 29 september 
1997,
c) konventionen om supplerande ersättning för atomskada av  den 12 september 1997, eller
d) Pariskonventionen om skadeståndsansvar på atomenergins  område av den 29 juli 1960 (SÖ 1968:17) i dess lydelse enligt  tilläggsprotokollet av den 28 januari 1964 och  ändringsprotokollet av den 16 november 1982, och
4. följer
a) Chicagokonventionen av den 7 december 1944 och dess  tillägg,
b) Solaskonventionen av den 1 november 1974 och dess tillägg,  och
c) andra internationella instrument avseende säkerhet vid  transport av farligt gods.
18 §
En internationell överenskommelse om slutförvaring  som avses i 6 kap. 11 § 1 strålskyddslagen (2018:396) får  godtas vid en tillståndsprövning endast om överenskommelsen  kan anses lämplig med hänsyn till politiska, ekonomiska,  sociala, etiska och vetenskapliga faktorer samt allmän  säkerhet.
19 §
Innan en fråga om tillstånd till slutförvaring i ett  land utanför Europeiska atomenergigemenskapen enligt 6 kap. 
2 § strålskyddslagen (2018:396) avgörs, ska  Strålsäkerhetsmyndigheten vidta rimliga åtgärder för att  försäkra sig om att
1. det land där slutförvaring ska ske har ingått ett avtal  med Europeiska atomenergigemenskapen som omfattar kärnavfall,  annat kärnämne som inte är avsett att användas på nytt och  annat radioaktivt avfall,
2. det land där slutförvaring ska ske har ett program för  hantering och slutförvaring av radioaktivt avfall med mål om  en hög säkerhetsnivå som är likvärdiga med de mål som  uppställs i rådets direktiv 2011/70/Euratom av den 19 juli 
2011 om inrättande av ett gemenskapsramverk för ansvarsfull  och säker hantering av använt kärnbränsle och radioaktivt  avfall, i den ursprungliga lydelsen, och
3. den anläggning där slutförvaring ska ske
a) omfattas av ett tillstånd att ta emot det radioaktiva  avfall som är avsett att slutförvaras,
b) är i drift innan transporten av det radioaktiva avfallet  från Sverige är beräknad att påbörjas, och
c) sköts i enlighet med kraven i det program som avses i 2.
20 §
En ansökan om ett sådant tillstånd till slutförvaring  utomlands som avses i 6 kap. 2 § 1 strålskyddslagen 
(2018:396) ska innehålla
1. uppgifter om hur det radioaktiva avfallet slutligt ska tas  om hand, och
2. en skriftlig försäkran från det andra landet om att  förutsättningarna i 17 § är uppfyllda och, om ansökan avser  slutförvaring utanför Europeiska atomenergigemenskapen, att  förutsättningarna i 19 § är uppfyllda.
21 §
Om ett ärende om tillstånd för slutförvaring enligt 
6 kap. 2 § strålskyddslagen (2018:396) har principiell  betydelse eller annars är av särskild vikt, ska  Strålsäkerhetsmyndigheten med eget yttrande lämna över  ärendet till regeringens prövning.
Undantag för främmande staters militära styrkor
22 §
Tillståndsplikten enligt 6 kap. 1 § strålskyddslagen 
(2018:396) och 9 § gäller inte en främmande stats militära  styrka som befinner sig i Sverige inom ramen för  internationellt militärt samarbete eller internationell  krishantering.
Miljökonsekvensbeskrivningar
23 §
Strålsäkerhetsmyndigheten får meddela föreskrifter om  att 6 kap. miljöbalken ska tillämpas i fråga om sådana  ärenden om tillstånd som avses i strålskyddslagen 
(2018:396).
24 §
Strålsäkerhetsmyndigheten får i det enskilda fallet  besluta om att 6 kap. miljöbalken ska tillämpas i fråga om  ärenden om tillstånd som avses i 6 kap. 1 och 2 §§  strålskyddslagen (2018:396) eller ärenden om villkor enligt 
6 kap. 22 § strålskyddslagen.
25 §
Om en miljökonsekvensbeskrivning ska tas fram enligt  föreskrifter som avses i 23 § eller enligt beslut som avses i 
24 §, ska Strålsäkerhetsmyndigheten kungöra beskrivningen i  ortstidning eller på annat sätt bereda den som kan beröras av  verksamheten tillfälle att yttra sig. Kungörelsen ska även  ske på en lämplig webbplats.
I kungörelsen ska det anges att skriftliga anmärkningar mot  miljökonsekvensbeskrivningen får lämnas till  Strålsäkerhetsmyndigheten inom en viss angiven tid.
Om ärendet avser villkor för en kärnteknisk verksamhet ska  kungörelsen även omfatta den miljökonsekvensbeskrivning som  har upprättats enligt förordningen (1984:14) om kärnteknisk  verksamhet.
Handläggningen av ärenden som rör tjänster på den inre  marknaden
26 §
Om en tillståndsplikt som avses i 9 eller 14 § gäller  utövandet av en tjänst enligt definitionen i 4 § lagen 
(2009:1079) om tjänster på den inre marknaden, ska  Strålsäkerhetsmyndigheten besluta i tillståndsärendet inom  fyra veckor efter det att en fullständig ansökan kom in till  myndigheten. Tiden får förlängas om det är nödvändigt på  grund av utredningen i ärendet. En förlängning får inte göras  mer än en gång i ärendet och inte avse mer än två veckor  utöver de ursprungliga fyra veckorna. Sökanden ska informeras  om förlängningen och skälen för den innan den ursprungliga  tidsfristen har gått ut.
Bestämmelser om att ett mottagningsbevis ska skickas till  sökanden när en fullständig ansökan har kommit in och om  innehållet i ett sådant bevis finns i 8 § lagen om tjänster  på den inre marknaden.
Underrättelse till Europeiska kommissionen
27 §
Om ett tillstånd till slutförvaring utanför  Europeiska atomenergigemenskapen har getts enligt 6 kap. 2 § 
1 strålskyddslagen (2018:396), ska Strålsäkerhetsmyndigheten  underrätta Europeiska kommissionen om innehållet i den  internationella överenskommelse som avses i 6 kap. 11 § 1  strålskyddslagen. Underrättelsen ska ske innan transporten av  det radioaktiva avfallet från Sverige påbörjas.
Anmälan vid konkurs och dödsfall
28 §
Om den som bedriver en verksamhet som har tillstånd  eller är anmäld enligt strålskyddslagen (2018:396), denna  förordning eller föreskrifter som meddelats med stöd av  förordningen försätts i konkurs, ska konkursförvaltaren  snarast och senast två månader efter konkursbeslutet anmäla  konkursen till Strålsäkerhetsmyndigheten.
29 §
Om den som bedriver en verksamhet som har tillstånd  eller är anmäld enligt strålskyddslagen (2018:396), denna  förordning eller föreskrifter som meddelats med stöd av  förordningen avlider, ska den som har dödsboet i sin vård  snarast men senast tre månader efter dödsfallet anmäla  dödsfallet till Strålsäkerhetsmyndigheten.
Föreskrifter om tillståndsansökningar
30 §
Strålsäkerhetsmyndigheten får meddela ytterligare  föreskrifter om vad en ansökan om tillstånd enligt  strålskyddslagen (2018:396) ska innehålla.
Förordning (2024:1010).
6 kap. Dokumentation, information och samtycke
Dokumentation om strålkällor
1 §
Den som bedriver en verksamhet med joniserande  strålning ska i den utsträckning som behövs från  strålskyddssynpunkt föra register över eller på annat sätt  dokumentera de strålkällor som ingår i verksamheten.
2 §
Strålsäkerhetsmyndigheten får meddela ytterligare  föreskrifter om skyldighet att dokumentera strålkällor som  ingår i en verksamhet med joniserande strålning.
Information och samtycke vid avbildning utan medicinskt  syfte
3 §
Den som utan medicinskt syfte avbildar en människa med  en metod som medför exponering för joniserande strålning ska  innan avbildningen se till att den som ska avbildas får den  information som har betydelse från strålskyddssynpunkt.  Avbildningen får ske endast om den som ska avbildas har  samtyckt till exponeringen.
Första stycket gäller inte avbildning med stöd av 28 kap.  rättegångsbalken eller lagen (2000:1225) om straff för  smuggling.
4 §
Strålsäkerhetsmyndigheten får meddela föreskrifter om  undantag från 3 § första stycket.
Föreskrifterna får inte innebära en oacceptabel risk för att  människor eller miljön utsätts för skadlig verkan av  strålning.
5 §
Strålsäkerhetsmyndigheten får i det enskilda fallet ge  dispens från 3 § första stycket.
En dispens får inte innebära en oacceptabel risk för att  människor eller miljön utsätts för skadlig verkan av  strålning.
Information om byggnadsmaterial som har betydelse från  strålskyddssynpunkt
6 §
Den som tillhandahåller ett byggnadsmaterial ska  skaffa sig kunskap om aktivitetskoncentrationer och  aktivitetsindex för de radionuklider som materialet  innehåller och som behövs för att fullgöra skyldigheten att  lämna uppgifter enligt 3 kap. 13 § strålskyddslagen 
(2018:396).
7 §
Boverket får meddela föreskrifter om verkställigheten  av 3 kap. 13 § strålskyddslagen (2018:396) avseende uppgifter  om radionuklider i byggnadsmaterial.
Andra föreskrifter om skyldighet att lämna uppgifter
8 §
Strålsäkerhetsmyndigheten får meddela föreskrifter om  skyldighet att lämna uppgifter som har betydelse från  strålskyddssynpunkt.
Spridning av information av betydelse från  strålskyddssynpunkt
9 §
Strålsäkerhetsmyndigheten ska se till att viktiga  lärdomar från inspektioner och rapporterade händelser och att  information om andra förhållanden som har betydelse från  strålskyddssynpunkt sprids till tillståndshavare, tillverkare  och leverantörer av strålkällor samt andra berörda.
7 kap. Andra bestämmelser om undantag och dispenser
Föreskrifter om undantag
1 §
Strålsäkerhetsmyndigheten får meddela föreskrifter om  undantag från strålskyddslagen (2018:396) eller denna  förordning i fråga om
1. radioaktivt material och tekniska anordningar som  innehåller ett radioaktivt ämne eller som kan alstra  strålning,
2. material, byggnadsstrukturer och områden som kan ha  förorenats av radioaktiva ämnen från en verksamhet med  joniserande strålning men som från strålskyddssynpunkt inte  behöver omfattas av lagens krav (friklassning), och
3. verksamheter som bedrivs och åtgärder som vidtas i en  omgivning med joniserande strålning.
Undantag från 3 kap. 2 § strålskyddslagen får endast avse  kravet att exponeringen ska vara berättigad i varje enskilt  fall och endast avse avbildning utan medicinskt syfte med  tekniska anordningar som sker i annan verksamhet än sådan som  har tillstånd för medicinsk exponering.
2 §
Strålsäkerhetsmyndigheten får meddela föreskrifter om  undantag från
1. förbudet i 4 kap. 1 § 1 strålskyddslagen (2018:396) för  lärlingar, praktikanter eller studerande som i sin utbildning  måste befatta sig med ett radioaktivt material eller med en  teknisk anordning som innehåller ett radioaktivt ämne eller  som kan alstra joniserande strålning, och
2. bestämmelserna om medicinsk kontroll i 4 kap. 3-5 §§  strålskyddslagen.
3 §
Föreskrifter enligt 1 och 2 §§ får inte avse undantag  som kan antas medföra en oacceptabel risk för att människor  eller miljön utsätts för skadlig verkan av strålning.
4 §
Försvarsmakten och Strålsäkerhetsmyndigheten får  meddela föreskrifter om avvikelser från strålskyddslagen 
(2018:396) och denna förordning för totalförsvaret i den  utsträckning det på grund av rådande särskilda förhållanden  är nödvändigt för att stärka försvarsberedskapen.
Innan Försvarsmakten meddelar sådana föreskrifter ska  Försvarsmakten ge Strålsäkerhetsmyndigheten tillfälle att  yttra sig.
Dispens
5 §
Strålsäkerhetsmyndigheten får i det enskilda fallet ge  dispens från
1. strålskyddslagen (2018:396) och denna förordning i fråga  om radioaktivt material och tekniska anordningar som  innehåller ett radioaktivt ämne eller som kan alstra  strålning, och
2. bestämmelserna om medicinsk kontroll i 4 kap. 3-5 §§  strålskyddslagen.
En dispens från 3 kap. 2 § strålskyddslagen får endast avse  kravet att exponeringen ska vara berättigad i varje enskilt  fall och endast avse avbildning utan medicinskt syfte med  tekniska anordningar som sker i annan verksamhet än sådan som  har tillstånd för medicinsk exponering.
6 §
En dispens enligt 5 § får inte ges om den kan antas  medföra en oacceptabel risk för att människor eller miljön  utsätts för skadlig verkan av strålning.
8 kap. Tillsyn
Tillsynsmyndigheter
1 §
Strålsäkerhetsmyndigheten ska utöva tillsyn över att  strålskyddslagen (2018:396), denna förordning och  föreskrifter som meddelats med stöd av förordningen följs, om  inte annat följer av 2 eller 3 §.
2 §
Tillsyn över att strålskyddslagen (2018:396), denna  förordning och föreskrifter som meddelats med stöd av  förordningen följs, ska utövas av
1. Arbetsmiljöverket i fråga om radon på arbetsplatser där  radonhalten underskrider referensnivån för radon eller där  åtgärder för att sänka radonhalten genomförs enligt  arbetsmiljölagen (1977:1160),
2. Boverket i fråga om uppgifter om radionuklider i  byggnadsmaterial som ska lämnas enligt 3 kap. 13 §  strålskyddslagen,
3. den kommunala nämnd som ansvarar för miljö- och  hälsoskyddsområdet i fråga om verksamheter med kosmetiska  solarier inom kommunen och i fråga om radonhalten i bostäder  och lokaler som allmänheten har tillträde till inom kommunen.
Trots första stycket 1 och 3 ska försvarsinspektören för  hälsa och miljö utöva tillsyn över verksamheter som  Försvarsmakten, Försvarets materielverk, Fortifikationsverket  eller Försvarets radioanstalt bedriver i en omgivning med  joniserande strålning.
3 §
Strålsäkerhetsmyndigheten får
1. efter åtagande av försvarsinspektören för hälsa och miljö,  överlåta åt försvarsinspektören att i ett visst avseende  utöva tillsyn över verksamheter som Försvarsmakten,  Försvarets materielverk, Fortifikationsverket eller  Försvarets radioanstalt bedriver, och
2. efter åtagande av en kommun överlåta åt den kommunala  nämnd som ansvarar för miljö- och hälsoskyddsområdet att inom  kommunen utöva tillsyn över andra verksamheter än sådana som  Försvarsmakten, Försvarets materielverk, Fortifikationsverket  eller Försvarets radioanstalt bedriver.
4 §
Om det finns särskilda skäl, får  Strålsäkerhetsmyndigheten i det enskilda fallet besluta att  tillsynen av verksamheter med kosmetiska solarier ska utövas  av Strålsäkerhetsmyndigheten i stället för av den kommunala  nämnden. Innan ett sådant beslut fattas ska  Strålsäkerhetsmyndigheten ge kommunen tillfälle att yttra  sig.
Tillsynsmyndighetens skyldigheter
5 §
Tillsynsmyndigheten ska på eget initiativ eller efter  anmälan vidta de åtgärder som behövs för att i nödvändig  utsträckning kontrollera att strålskyddslagen (2018:396),  denna förordning och föreskrifter som meddelats med stöd av  förordningen följs och för att åstadkomma rättelse.
6 §
Tillsynsmyndigheten ska fortlöpande bedöma om de  villkor för tillstånd som beslutats enligt strålskyddslagen 
(2018:396) är tillräckliga från strålskyddssynpunkt och vidta  de åtgärder som behövs för att villkoren ska bli  tillräckliga.
7 §
Tillsynsmyndigheten ska anmäla överträdelser av  strålskyddslagen (2018:396), denna förordning och  föreskrifter som meddelats i anslutning till lagen och  förordningen till Polismyndigheten, Säkerhetspolisen eller  Åklagarmyndigheten, om det finns misstanke om brott.
Tillsynsvägledning
8 §
Strålsäkerhetsmyndigheten ska ge tillsynsvägledning  till dem som utövar tillsyn.
Upplysningar till tillsynsmyndigheten
9 §
Den som bedriver en verksamhet med joniserande  strålning eller i en omgivning med joniserande strålning ska  snarast lämna upplysningar till tillsynsmyndigheten om  händelser och förhållanden i verksamheten som har betydelse  från strålskyddssynpunkt. Om det finns misstanke om att en  dosgräns har överskridits ska verksamhetsutövaren omgående  rapportera detta till tillsynsmyndigheten.
Kontrollköp
10 §
Strålsäkerhetsmyndigheten får meddela föreskrifter om  hur kontrollköp enligt 8 kap. 5 § strålskyddslagen (2018:396)  ska göras.
Egenkontroll
11 §
Strålsäkerhetsmyndigheten får meddela föreskrifter om  den egenkontroll som avses i 7 kap. 7 § 3 strålskyddslagen 
(2018:396).
Kostnader och avgifter för tillsynen
12 §
Strålsäkerhetsmyndigheten får meddela föreskrifter om  skyldighet för den vars verksamhet tillsynen avser att  ersätta en tillsynsmyndighets kostnader för provtagning och  undersökning av prov.
13 §
Strålsäkerhetsmyndigheten får meddela föreskrifter om  avgifter för provning, kontroll och besiktning.
14 §
En kommun får meddela föreskrifter om avgifter för  den tillsyn som den kommunala nämnden utövar.
Ytterligare föreskrifter för att säkerställa att reglerna  följs
15 §
Strålsäkerhetsmyndigheten får meddela ytterligare  föreskrifter om sådana mät- och skyddsutrustningar,  provningar, besiktningar och kontroller som från  strålskyddssynpunkt behövs för att säkerställa att  strålskyddslagen (2018:396), denna förordning och  föreskrifter som har meddelats med stöd av förordningen  följs.
9 kap. Straff, överklagande och verkställighet
1 §
Bestämmelser om ansvar för överträdelser av denna  förordning finns i strålskyddslagen (2018:396).
2 §
Beslut enligt denna förordning som avser  Försvarsmakten, Försvarets materielverk, Fortifikationsverket  eller Försvarets radioanstalt får överklagas till  regeringen.
I 40 § förvaltningslagen (2017:900) finns bestämmelser om  överklagande till allmän förvaltningsdomstol.  Strålsäkerhetsmyndighetens beslut om förlängd  handläggningstid enligt 5 kap. 26 § första stycket får inte  överklagas. Förordning (2018:517).
3 §
Strålsäkerhetsmyndigheten får meddela föreskrifter om  verkställigheten av 3 kap. 10-16 §§, 5 kap. 1-4 §§ och 7 kap. 
1 och 3-5 §§ strålskyddslagen (2018:396) och om  verkställigheten av denna förordning.
Övergångsbestämmelser
2018:506
1. Denna förordning träder i kraft den 1 juni 2018.
2. Genom förordningen upphävs strålskyddsförordningen 
(1988:293) och förordningen (2007:193) om producentansvar för  vissa radioaktiva produkter och herrelösa strålkällor.
3. Tillstånd, förelägganden, förbud och andra beslut i  enskilda fall som har meddelats med stöd av den upphävda  förordningen gäller fortfarande och ska anses beslutade med  stöd av motsvarande bestämmelser i denna förordning eller  föreskrifter som har meddelats med stöd av förordningen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.