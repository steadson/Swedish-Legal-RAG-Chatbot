Title: Lag (2022:964) om företagsrekonstruktion
SFS Number: Svensk författningssamling 2022:964
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022964-om-foretagsrekonstruktion_sfs-2022-964/
Source Link: http://rkrattsbaser.gov.se/sfst?bet=2022:964
Amendment Register Link: http://rkrattsbaser.gov.se/sfsr?bet=2022:964
Ministry/Authority: Justitiedepartementet L2
Issued: 2022-06-16
Metadata: {"Utfärdad": "2022-06-16", "Ändrad": "SFS 2024:126"}

==================================================

Lag (2022:964) om företagsrekonstruktion
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:964
Departement/myndighet
:   
Justitiedepartementet L2
Utfärdad
:   
2022-06-16
Ändrad
:   
SFS 2024:126
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Företagsrekonstruktion i allmänhet
3 kap. Avtal som ingåtts före beslutet om  företagsrekonstruktion
4 kap. Planförhandling under företagsrekonstruktionen
5 kap. Återvinning och kvittning under  företagsrekonstruktionen
6 kap. Företagsrekonstruktionens upphörande
7 kap. Tillsyn över rekonstruktörer
8 kap. Straff och skadestånd
9 kap. Övriga bestämmelser
Övergångsbestämmelser
1 kap. Inledande bestämmelser
Lagens tillämpningsområde
1 §
Denna lag gäller för näringsidkare med ekonomiska  svårigheter som, efter beslut av domstol, i ett särskilt  förfarande kan rekonstruera sin verksamhet under ledning av en  rekonstruktör (företagsrekonstruktion).
2 §
Lagen gäller inte för gäldenärer som är
1. kreditinstitut,
2. försäkringsföretag,
3. tjänstepensionsföretag,
4. värdepappersbolag,
5. centrala motparter eller clearingbolag,
6. värdepapperscentraler, eller
7. finansiella institut eller holdingföretag som är försatta i  resolution enligt lagen (2015:1016) om resolution.
Lagen gäller inte heller för sådana gäldenärer där staten, en  kommun, en region eller ett kommunalförbund har ett  bestämmande inflytande i verksamheten.
Lag (2024:126)
.
Lagens innehåll
3 §
Innehållet i lagen är uppdelat enligt följande.
1 kap. - Inledande bestämmelser
2 kap. - Företagsrekonstruktion i allmänhet
3 kap. - Avtal som ingåtts före beslutet om  företagsrekonstruktion
4 kap. - Planförhandling under företagsrekonstruktionen
5 kap. - Återvinning och kvittning under  företagsrekonstruktionen
6 kap. - Företagsrekonstruktionens upphörande
7 kap. - Tillsyn över rekonstruktörer
8 kap. - Straff och skadestånd
9 kap. - Övriga bestämmelser
Internationella säkerhetsrätter
4 §
Bestämmelser i lagen (2015:860) om internationella  säkerhetsrätter i lösa saker som avviker från denna lag gäller  framför bestämmelserna i denna lag.
2 kap. Företagsrekonstruktion i allmänhet
Ansökan om företagsrekonstruktion
1 §
En ansökan om företagsrekonstruktion får göras av  gäldenären eller av en borgenär. Ansökan görs skriftligen till  tingsrätten.
Sökanden ska ange och styrka de omständigheter som gör rätten  behörig, om de inte är kända.
I 3 och 4 §§ lagen (2017:473) med kompletterande bestämmelser  till 2015 års insolvensförordning finns ytterligare  bestämmelser om ansökans innehåll.
2 §
Regeringen kan med stöd av 8 kap. 7 § regeringsformen  meddela föreskrifter om vilka tingsrätter som får pröva en  ansökan om företagsrekonstruktion.
3 §
En ansökan om företagsrekonstruktion ska vara egenhändigt  undertecknad av sökanden eller sökandens ombud.
Om ansökan ges in elektroniskt, ska den skrivas under med en  sådan avancerad elektronisk underskrift som avses i artikel 3  i Europaparlamentets och rådets förordning (EU) nr 910/2014 av  den 23 juli 2014 om elektronisk identifiering och betrodda  tjänster för elektroniska transaktioner på den inre marknaden  och om upphävande av direktiv 1999/93/EG, i den ursprungliga  lydelsen.
4 §
En ansökan av gäldenären ska innehålla
1. en kortfattad redogörelse för gäldenärens ekonomi och  orsakerna till de ekonomiska svårigheterna,
2. en borgenärsförteckning,
3. en redogörelse för hur gäldenären avser att verksamheten  ska bedrivas i fortsättningen och hur verksamhetens livskraft  ska säkerställas,
4. ett förslag till rekonstruktör och de uppgifter som behövs  för att rätten ska kunna bedöma hans eller hennes lämplighet  för uppdraget, och
5. uppgift om vilka borgenärer som har kontaktats före ansökan  och deras inställning till förslaget till rekonstruktör.
5 §
En ansökan av en borgenär ska innehålla
1. uppgift om borgenärens fordran på gäldenären,
2. upplysningar om gäldenärens ekonomiska svårigheter,
3. ett förslag till rekonstruktör och de uppgifter som behövs  för att rätten ska kunna bedöma hans eller hennes lämplighet  för uppdraget, och
4. uppgift om vilka andra borgenärer som har kontaktats före  ansökan och deras inställning till förslaget till  rekonstruktör.
6 §
Om en ansökan inte uppfyller kraven i 1 och 3-5 §§ ska  sökanden föreläggas att avhjälpa bristen. För det fall  sökanden inte följer föreläggandet ska ansökan avvisas.
Prövning av ansökan om företagsrekonstruktion
7 §
Om gäldenärens ansökan inte avvisas, ska rätten genast  pröva den.
8 §
Om en borgenärs ansökan inte avvisas, ska rätten inom två  veckor från det att ansökan gjordes hålla ett sammanträde för  prövning av ansökan. Om det finns särskilda skäl, får  sammanträdet hållas senare, dock senast inom sex veckor.
Till sammanträdet ska den borgenär som ansökt om  företagsrekonstruktion och gäldenären kallas. Gäldenären ska i  kallelsen föreläggas att senast vid sammanträdet yttra sig  över ansökan. Kallelsen ska innehålla en upplysning om  innehållet i 9 §.
Borgenären och gäldenären ska delges kallelsen. Delgivning med  gäldenären får inte ske enligt 34-38 och 48 §§  delgivningslagen (2010:1932).
9 §
En borgenärs ansökan förfaller om
1. gäldenären skriftligen bestrider ansökan,
2. gäldenären eller borgenären uteblir från det sammanträde  som avses i 8 §, eller
3. gäldenären försätts i konkurs.
Beslut om företagsrekonstruktion
10 §
Företagsrekonstruktion får beslutas endast om
1. det kan antas att gäldenären inte kan betala sina förfallna  skulder eller att en sådan oförmåga inträder inom kort eller  att gäldenären i något annat avseende har ekonomiska  svårigheter som innebär en risk för insolvens, och
2. det finns grundad anledning att anta att verksamhetens  livskraft kan säkras genom rekonstruktionen.
11 §
Företagsrekonstruktion får inte beslutas om gäldenärens  bokföring har sådana brister eller fel att rörelsens förlopp,  ekonomiska resultat eller ställning i huvudsak inte går att  bedöma.
12 §
En ansökan om företagsrekonstruktion som görs av en  borgenär får bifallas endast om gäldenären har medgett  ansökan.
13 §
Om företagsrekonstruktion beslutas, ska rätten samtidigt  utse en rekonstruktör. Finns det särskilda skäl får fler än en  rekonstruktör utses. Innan rätten utser en rekonstruktör ska  tillsynsmyndigheten ges tillfälle att yttra sig.
Rätten ska också bestämma tidpunkt för ett  borgenärssammanträde inför rätten. Sammanträdet ska hållas  inom tre veckor från beslutet om företagsrekonstruktion eller  den längre tid efter beslutet som är nödvändig.
14 §
Rekonstruktören ska inom en vecka från beslutet om  företagsrekonstruktion underrätta samtliga kända borgenärer om  beslutet.
Till underrättelsen ska bifogas
1. en preliminär förteckning över gäldenärens tillgångar och  skulder,
2. gäldenärens senaste årsredovisning eller årsbokslut och de  ytterligare upplysningar som behövs om gäldenärens ekonomiska  ställning,
3. uppgift om orsakerna till de ekonomiska svårigheterna och  om hur verksamheten kan rekonstrueras, och
4. upplysning om den tidpunkt för borgenärssammanträde som  bestämts enligt 13 § andra stycket.
Om antalet borgenärer med fordringar utan förmånsrätt är  mycket stort, får underrättelser till dessa borgenärer  ersättas av ett tillkännagivande genom kungörelse. En sådan  kungörelse ska innehålla upplysning om beslutet om  företagsrekonstruktion och om tidpunkten för  borgenärssammanträdet.
Rekonstruktören
15 §
En rekonstruktör ska uppfylla de krav som framgår av 
7 kap. 1 § första stycket konkurslagen (1987:672) och ha  borgenärernas förtroende.
Vid bedömningen av om någon är lämplig som rekonstruktör ska  det särskilt beaktas om han eller hon har erfarenhet av att i  egenskap av konkursförvaltare fortsätta driva rörelse för ett  konkursbos räkning enligt 8 kap. 2 § konkurslagen eller har  annan motsvarande erfarenhet.
16 §
Under företagsrekonstruktionen ska rekonstruktören  undersöka om den verksamhet som gäldenären bedriver kan  fortsätta helt eller delvis och i så fall på vilket sätt.  Rekonstruktören ska dessutom biträda gäldenären med att  upprätta en rekonstruktionsplan och i övrigt fullgöra de  uppgifter som framgår av lagen.
Rekonstruktören ska verka för att borgenärernas intressen inte  åsidosätts.
Rekonstruktören får anlita ett sakkunnigt biträde.
17 §
En rekonstruktör som inte är lämplig eller av någon annan  orsak bör skiljas från uppdraget ska entledigas av rätten. En  fråga om entledigande tas upp på begäran av  tillsynsmyndigheten, rekonstruktören, en borgenär eller  gäldenären.
Tillsynsmyndigheten ska ges tillfälle att yttra sig innan  rätten prövar en fråga om entledigande.
Borgenärssammanträde och borgenärskommitté
18 §
Vid borgenärssammanträdet ska borgenärerna ges tillfälle  att yttra sig i frågan om huruvida företagsrekonstruktionen  bör fortsätta.
Om någon borgenär begär det, ska rätten vid sammanträdet bland  borgenärerna utse en borgenärskommitté. I kommittén får det  ingå högst tre personer. Om gäldenären under det senast  förflutna räkenskapsåret har sysselsatt i genomsnitt minst 25  arbetstagare, har de anställda rätt att därutöver utse en  representant i kommittén. Om det finns särskilda skäl, får  rätten utse ytterligare personer att ingå i  borgenärskommittén.
Rekonstruktören ska ge borgenärskommittén tillfälle att yttra  sig i väsentliga frågor, om inte något hindrar det.
Gäldenärens skyldigheter
19 §
Gäldenären är skyldig att lämna alla upplysningar till  rekonstruktören om sina ekonomiska förhållanden som är av  betydelse för rekonstruktionen av verksamheten.
Gäldenären ska följa rekonstruktörens anvisningar om hur  verksamheten ska bedrivas.
20 §
Under företagsrekonstruktionen behåller gäldenären  rådigheten över sin egendom. Utan rekonstruktörens samtycke  får dock gäldenären inte
1. fullgöra förpliktelser som uppkommit före beslutet om  företagsrekonstruktion eller ställa säkerhet för sådana  förpliktelser,
2. åta sig nya förpliktelser som ligger utanför den löpande  förvaltningen av verksamheten, eller
3. överlåta, pantsätta eller upplåta annan rätt till egendom  av väsentlig betydelse för gäldenärens verksamhet.
Krav på rekonstruktörens samtycke finns även i 3 kap. 2 och 
9 §§.
21 §
Rekonstruktören får samtycka till en åtgärd även i andra  fall än de som anges i 20 §.
Rekonstruktören får samtycka till att gäldenären fullgör en  förpliktelse enligt 20 § första stycket 1 endast om det finns  synnerliga skäl.
Återgång av en rättshandling
22 §
En rättshandling som gäldenären företar i strid med 20 §  första stycket 1-3 ska gå åter om rekonstruktören, inom skälig  tid från det att han eller hon fick eller borde ha fått  kännedom om rättshandlingen, begär det.
En rättshandling mellan gäldenären och någon annan som företas  senast den dag då företagsrekonstruktionen registrerades i  insolvensregistret ska gälla trots första stycket, om det inte  visas att motparten kände till eller hade skälig anledning att  anta att företagsrekonstruktion hade beslutats för gäldenären.
Exekutiva åtgärder under en företagsrekonstruktion
23 §
Under den tid som företagsrekonstruktionen pågår får  utmätning eller annan verkställighet enligt utsökningsbalken  inte ske mot gäldenären. Under denna tid får en borgenär inte  heller på annat sätt realisera gäldenärens tillgångar.
Verkställighet eller realisation får dock ske för en fordran
1. som borgenären har handpanträtt eller retentionsrätt i, om  det inte är sannolikt att företagsrekonstruktionen därigenom  äventyras eller om borgenären annars skulle drabbas oskäligt  hårt,
2. som avser underhållsbidrag, eller
3. på lön eller annan ersättning eller på pension som skulle  ha haft förmånsrätt enligt 12 eller 13 § förmånsrättslagen 
(1970:979) eller på uppsägningslön, allt till den del fordran  inte omfattas av den statliga lönegarantin enligt  lönegarantilagen (1992:497).
För realisation enligt andra stycket 1 krävs rekonstruktörens  samtycke. Om borgenären realiserar gäldenärens tillgångar i  strid med kravet på samtycke gäller inte rättshandlingen.
24 §
Under den tid som företagsrekonstruktionen pågår får  handräckning enligt lagen (1978:599) om avbetalningsköp mellan  näringsidkare m.fl. inte ske. Inte heller får beslut om  kvarstad eller betalningssäkring meddelas.
25 §
Om det finns särskilda skäl att befara att gäldenären  vidtar eller låter bli att vidta en viss åtgärd och därigenom  sätter en borgenärs rätt i fara, får rätten på borgenärens  begäran besluta om en lämplig åtgärd för att säkerställa  borgenärens rätt. Bestämmelserna i 23 § hindrar inte  verkställighet av ett sådant beslut.
26 §
I 2 kap. 10 a § konkurslagen (1987:672) finns  föreskrifter om en borgenärs ansökan om att gäldenären ska  försättas i konkurs under en pågående företagsrekonstruktion.
3 kap. Avtal som ingåtts före beslutet om  företagsrekonstruktion
Hinder mot hävning
1 §
När en ansökan om företagsrekonstruktion har gjorts, får  en motpart i ett avtal med gäldenären inte häva avtalet på  grund av ett dröjsmål med betalning eller någon annan  prestation om dröjsmålet inträffat eller befarats inträffa  före beslutet om företagsrekonstruktion. Detta gäller inte om  något annat anges i detta kapitel.
Gäldenärens rätt till fullföljd
2 §
Gäldenären får med rekonstruktörens samtycke bestämma att  ett avtal som ingåtts före beslutet om företagsrekonstruktion  ska fullföljas. Rekonstruktörens samtycke krävs dock inte om  avtalet ligger inom den löpande förvaltningen av verksamheten.
Om avtalet gäller fortlöpande eller delbara prestationer får  gäldenären bestämma att avtalet ska fullföljas endast för viss  tid eller mängd av de prestationer som återstår att fullgöra.  Det gäller dock inte om en sådan begränsning skulle medföra en  betydande olägenhet för motparten eller om motpartens rätt  till gäldenärens prestationer gäller mot gäldenärens  borgenärer.
3 §
Om gäldenären bestämmer att ett avtal ska fullföljas  enligt 2 § ska gäldenären och dennes motpart fullgöra de  prestationer som återstår enligt den del av avtalet som ska  fullföljas.
I den utsträckning som gäldenärens prestationer enligt avtalet  inte kan delas upp utan betydande olägenhet för motparten, ska  gäldenären även fullgöra sådana prestationer som svarar mot  prestationer som motparten har fullgjort före beslutet om  företagsrekonstruktion.
Motpartens krav enligt första och andra styckena ska anses ha  uppkommit under rekonstruktionen.
4 §
Om gäldenären bestämmer att ett avtal ska fullföljas  enligt 2 § ska, ifall motparten enligt avtalet är skyldig att  prestera före gäldenären och tiden för motpartens fullgörelse  är inne, gäldenären på motpartens begäran utan oskäligt  uppehåll ställa säkerhet för sin fullgörelse. Är tiden för  motpartens fullgörelse inte inne, har motparten rätt att få  säkerhet endast om det av någon särskild anledning är  nödvändigt för att skydda motparten mot förlust.
5 §
Motparten har rätt att häva avtalet om gäldenären inte  fullgör sin prestation enligt 3 § första och andra styckena  eller inte ställer säkerhet enligt 4 §.
Motpartens rätt till besked om fullföljd
6 §
Gäldenären ska på motpartens begäran ge besked inom skälig  tid om huruvida och i vilken utsträckning ett avtal ska  fullföljas enligt 2 §. Om gäldenären inte lämnar något besked  inom skälig tid får motparten häva avtalet. Detsamma gäller  för den del av avtalet som inte ska fullföljas om gäldenären  bestämmer att avtalet ska fullföljas endast till viss del.
Motpartens skydd för prestationer som gäldenären tar emot  under företagsrekonstruktionen
7 §
Om gäldenären efter beslutet om företagsrekonstruktion tar  emot en prestation från en motpart, utan att gäldenären  bestämmer att avtalet ska fullföljas enligt 2 §, får motparten  kräva att prestationen lämnas tillbaka.
Om gäldenären förfogar över prestationen på ett sådant sätt  som gör att den inte kan lämnas tillbaka väsentligen  oförändrad eller oförminskad, ska gäldenären anses ha bestämt  att avtalet ska fullföljas i fråga om prestationen. Detsamma  gäller om gäldenären utnyttjar en prestation som är sådan att  den inte kan lämnas tillbaka.
Om prestationen ligger utanför den löpande förvaltningen av  verksamheten, ska gäldenären anses ha bestämt att avtalet ska  fullföljas endast ifall rekonstruktören vid tidpunkten för  förfogandet eller utnyttjandet kände till eller borde ha känt  till att prestationen tagits emot eller det avtal som  prestationen avser.
8 §
Bestämmelserna i 7 § andra stycket gäller inte nyttjande  av en hyreslokal som sker under den första månaden efter  beslutet om företagsrekonstruktion.
Gäldenärens rätt att säga upp varaktiga avtal
9 §
Gäldenären får med rekonstruktörens samtycke säga upp ett  varaktigt avtal till den del som det inte ska fullföljas  enligt 2 § att upphöra efter tre månader. Gäldenären är  skyldig att ersätta den skada som uppsägningen orsakar  motparten. Motpartens fordran på skadestånd ska anses ha  uppkommit före beslutet om företagsrekonstruktion.
Första stycket gäller inte om motpartens rätt till gäldenärens  prestationer gäller mot gäldenärens borgenärer.
Avtalsvillkor som avviker från lagen
10 §
Ett avtalsvillkor som inskränker gäldenärens rätt enligt 
1-9 §§ är utan verkan.
Detsamma gäller ett sådant villkor som ger gäldenärens motpart  rätt att hålla inne sin prestation, häva avtalet eller på  annat sätt ändra avtalet till gäldenärens nackdel på grund av  ansökan eller beslutet om företagsrekonstruktion eller  planförhandling eller de ekonomiska svårigheter hos gäldenären  som legat till grund för ansökan om företagsrekonstruktion.
Undantag för vissa fordringar och avtal
11 §
Bestämmelserna i 1-10 §§ gäller inte för en borgenär som  innehar finansiella instrument, valuta eller sådana fordringar  som avses i 8 kap. 10 § andra stycket konkurslagen (1987:672)  som säkerhet.
I 5 kap. 1 § andra stycket lagen (1991:980) om handel med  finansiella instrument finns bestämmelser om  slutavräkningsklausuler.
Anställningsavtal
12 §
Bestämmelserna i 1-10 §§ gäller inte för  anställningsavtal.
Om en arbetstagare fortsätter att fullgöra sina åtaganden  enligt ett anställningsavtal med gäldenären, ska  arbetstagarens fordran på lön eller annan ersättning för  arbete som utförs senare än en månad efter beslutet om  företagsrekonstruktion anses ha uppkommit under  rekonstruktionen.
4 kap. Planförhandling under företagsrekonstruktionen
Begäran om planförhandling
1 §
Gäldenären får i ett ärende om företagsrekonstruktion  begära att rätten beslutar om förhandling om en  rekonstruktionsplan (planförhandling).
Rekonstruktören får begära att rätten beslutar om  planförhandling om gäldenärens begäran om planförhandling inte  leder till att en rekonstruktionsplan blir fastställd.
2 §
En begäran om planförhandling ska vara skriftlig och  innehålla
1. ett förslag till rekonstruktionsplan,
2. uppgift om huruvida säkerhet har ställts för det som  gäldenären erbjuder i betalning enligt rekonstruktionsplanen  och vad den i så fall består av, och
3. bevis om att rekonstruktionsplanen har sänts till de  berörda parter som anges i planen.
Gäldenären ska betala förskott till staten för kostnaden för  handläggningen av frågan om rekonstruktionsplanens  fastställande.
Deltagare i en planförhandling
3 §
I en planförhandling deltar borgenärer vilkas fordringar  uppkommit före beslutet om företagsrekonstruktion samt  aktieägare och andra med ett ägarintresse i gäldenären eller  gäldenärens verksamhet, under förutsättning att deras  fordringar eller rättigheter berörs direkt av en  rekonstruktionsplan (berörda parter).
Allmänt om rekonstruktionsplanen
4 §
En rekonstruktionsplan ska innehålla de åtgärder som är  nödvändiga för att komma till rätta med gäldenärens ekonomiska  svårigheter och säkerställa att den verksamhet som gäldenären  bedriver, helt eller delvis ska kunna fortsättas av gäldenären  eller någon annan.
5 §
I rekonstruktionsplanen ska de berörda parterna delas in i  en eller flera av följande grupper:
1. borgenärer vars fordringar är förenade med förmånsrätt,  säkerhetsrätt eller kvittningsrätt,
2. borgenärer med offentligrättsliga fordringar, om fordran  inte är sådan som avses i 1 eller 3,
3. borgenärer med efterställda fordringar,
4. borgenärer med andra fordringar än de som avses i 1-3, och
5. aktieägare eller andra som har ett ägarintresse i  gäldenären eller gäldenärens verksamhet.
Berörda parter i de grupper som anges i första stycket får i  sin tur delas in i ytterligare grupper om det är motiverat  utifrån att de har likvärdiga intressen.
6 §
I rekonstruktionsplanen ska berörda parter i samma grupp  behandlas lika i proportion till deras respektive fordran  eller rättighet, medan berörda parter i olika grupper kan  föreslås olika villkor och ges olika rätt.
Innehållet i en rekonstruktionsplan
7 §
En rekonstruktionsplan ska innehålla uppgift om
1. namn, personnummer eller organisationsnummer och  kontaktuppgifter,
2. vem som förordnats till rekonstruktör,
3. arbetstagarnas ställning och planens övergripande  konsekvenser för anställningar med beaktande av arbetstagarnas  kollektiva och individuella rättigheter samt vilka åtgärder  som vidtagits för att informera och samråda med  arbetstagarrepresentanter,
4. de berörda parterna och deras fordringar eller rättigheter,
5. de berörda parternas gruppindelning och skälen för  indelningen samt värdena av fordringarna och rättigheterna i  varje grupp,
6. de borgenärer och de aktieägare och andra med ett  ägarintresse i gäldenären eller gäldenärens verksamhet som  inte berörs av rekonstruktionsplanen samt en redogörelse för  varför planen inte ska beröra dem,
7. rekonstruktionsåtgärderna, inklusive en eventuell  skulduppgörelse, och tidpunkten eller tidsperioden för de  föreslagna åtgärderna, och
8. nytt finansiellt stöd som tillhandahålls i syfte att  genomföra planen (ny finansiering) och skälen till att den nya  finansieringen är nödvändig för att genomföra planen.
8 §
Till rekonstruktionsplanen ska bifogas
1. en berättelse av rekonstruktören som redogör för
a) vilka åtgärder som vidtagits under rekonstruktionen,
b) gäldenärens ekonomiska situation och orsakerna till och  omfattningen av de ekonomiska svårigheterna,
c) den utdelning som kan förväntas i en konkurs,
d) om gäldenären har gjort sig av med egendom under sådana  förhållanden att den kan bli föremål för återvinning,
e) om det finns skälig anledning att anta att gäldenären har  gjort sig skyldig till brott mot sina borgenärer och i så fall  grunden för detta, och
f) hur gäldenären har fullgjort sin bokföringsskyldighet,
2. en förteckning över gäldenärens tillgångar och skulder vid  beslutet om företagsrekonstruktion och begäran om  planförhandling, som har upprättats av rekonstruktören enligt 
9 och 10 §§,
3. senaste årsredovisningen eller årsbokslutet, och
4. ett yttrande av rekonstruktören som innehåller en bedömning  av om rekonstruktionsplanen bör antas av de berörda parterna  och som förklarar varför planen har rimliga utsikter att säkra  verksamhetens livskraft och förebygga insolvens.
Förteckning över tillgångar och skulder
9 §
I förteckningen enligt 8 § 2 ska tillgångarna tas upp till  marknadsvärdet vid den tidpunkt då förteckningen upprättas.
Värdet ska bestämmas med utgångspunkten att gäldenärens  verksamhet helt eller delvis ska fortsätta. Dessutom ska ett  värde bestämmas med utgångspunkt från det pris till vilket  tillgångarna hade kunnat säljas i en konkurs.
Om möjligt ska det även lämnas en specificerad uppgift om de  värden som i bokföringshandlingarna har angetts för  tillgångarna eller, när en sådan värdering inte har gjorts, om  anskaffningskostnaden.
Ränta på en berörd parts fordran ska inte beräknas längre än  till dagen för beslutet om företagsrekonstruktion. En fordran  i utländsk valuta ska beräknas efter den kurs som gällde  nämnda dag.
10 §
I förteckningen enligt 8 § 2 ska det anges om en borgenär  har förmånsrätt och grunden till det.
Om värdet av egendom som en borgenär har särskild förmånsrätt  eller säkerhet genom återtaganderätt i bedöms understiga  borgenärens fordran, ska säkerhetens värde anges i  förteckningen. Detsamma gäller för egendom som är föremål för  finansiell leasing.
Om en borgenärs fordran är förenad med allmän förmånsrätt som  vid en konkurs, om den hade beslutats vid tiden för beslutet  om företagsrekonstruktion, inte skulle ha täckt hela  borgenärens fordran, ska det anges hur stor del av fordringen  som täcks av förmånsrätten.
Om någon har gjort en anmärkning ska det anges.
Avvisning
11 §
Om en begäran om planförhandling inte uppfyller kraven i 
2 § eller om rekonstruktionsplanen inte uppfyller kraven i 7  och 8 §§ ska sökanden föreläggas att avhjälpa bristen. För det  fall sökanden inte följer föreläggandet ska begäran om  planförhandling avvisas.
Beslut om planförhandling
12 §
Om begäran om planförhandling inte avvisas, ska rätten  genast besluta om planförhandling. Rätten ska samtidigt
1. bestämma tidpunkt för ett sammanträde med de berörda  parterna inför rätten (plansammanträde),
2. kalla gäldenären, rekonstruktören och de berörda parterna  till sammanträdet, och
3. kungöra beslutet i Post- och Inrikes Tidningar och i övrigt  på det sätt som regeringen föreskriver.
Senare anmälda fordringar eller rättigheter
13 §
Om någon vill delta i planförhandlingen med en fordran  eller en rättighet som inte har tagits med i förslaget till  rekonstruktionsplan och inte heller senare blivit känd, ska  han eller hon skriftligen anmäla fordringen eller rättigheten  hos rekonstruktören senast en vecka före plansammanträdet.  Görs anmälan senare, får det inte leda till att omröstningen  vid plansammanträdet skjuts upp.
Anmärkningar mot rekonstruktionsplanen
14 §
Rekonstruktören, gäldenären eller en berörd part får  anmärka mot följande uppgifter i rekonstruktionsplanen:
1. fordringar och rättigheter, och
2. valet av berörda parter och gruppindelningen.
En anmärkning ska göras skriftligen hos rekonstruktören i så  god tid som möjligt och i vart fall före omröstningen vid  plansammanträdet.
Rekonstruktören ska lämna gjorda anmärkningar till rätten och  skyndsamt underrätta gäldenären och den som anmärkningen kan  påverka.
Plansammanträdet
15 §
Ett plansammanträde ska hållas tidigast tre och senast  fem veckor efter beslutet om planförhandling.
Gäldenären bör inställa sig personligen vid plansammanträdet.  Vid sammanträdet ska gäldenären till rätten, rekonstruktören  och de berörda parterna lämna de upplysningar om gäldenärens  ekonomiska situation som de begär. Kan gäldenären inte infinna  sig personligen, bör denne utse ett ombud.
Rekonstruktören ska tillhandahålla en förteckning över de  berörda parterna och över de grupper som de berörda parterna  har delats in i, med uppgift om de värden för vilka rösträtt  får utövas. Förteckningen ska även innehålla gjorda  anmärkningar.
16 §
En rekonstruktionsplan får inte återtas eller ändras utan  godkännande av rätten. En begäran om detta ska göras senast  vid plansammanträdet innan omröstning sker.
Om rätten har godkänt en ändring av rekonstruktionsplanen, får  prövningen av planen skjutas upp till ett fortsatt sammanträde  inom tre veckor. Om ändringen inte medför att  rekonstruktionsplanen blir sämre för de berörda parterna, får  prövningen dock skjutas upp endast om det finns särskilda  skäl.
17 §
Vid plansammanträdet ska rätten pröva valet av berörda  parter och den gruppindelning som gjorts i  rekonstruktionsplanen. Om rätten inte godkänner valet av  berörda parter eller gruppindelningen får rätten göra  nödvändiga ändringar av rekonstruktionsplanen eller besluta  att omröstningen enligt andra stycket ska skjutas upp till  fortsatt sammanträde inom tre veckor.
Efter att rätten godkänt valet av berörda parter och  gruppindelningen ska de berörda parterna rösta om  rekonstruktionsplanen. En anmärkning som har gjorts mot en  fordran eller en rättighet hindrar inte att den berörda parten  deltar med fordringen eller rättigheten i omröstningen.
18 §
Om utgången av omröstningen är beroende av om en  anmärkning mot en fordran eller en rättighet godtas eller  inte, ska rätten vid sammanträdet utreda tvistefrågan och  verka för en förlikning. De närvarande får med bindande verkan  för dem som har uteblivit medge att en anmärkning förfaller  eller inskränks eller uppdra åt rekonstruktören att ingå  förlikning med dem som berörs. Om en förlikning inte kan  träffas, ska rätten pröva anmärkningarna eller så många av dem  att utgången av omröstningen blir densamma, oavsett om övriga  anmärkningar godkänns eller inte.
En förlikning om en framställd anmärkning får inte ingås på  annat sätt än som anges i första stycket utan samtycke av alla  vars rätt är beroende av förlikningen.
19 §
Om det finns särskilda skäl får rätten, i annat fall än  som anges i 16 § andra stycket eller 17 § första stycket,  besluta att skjuta upp omröstningen till fortsatt sammanträde  inom tre veckor.
Antagande av en rekonstruktionsplan
20 §
En rekonstruktionsplan ska anses antagen av de berörda  parterna, om i varje grupp minst två tredjedelar av de  röstande har godtagit planen, och deras fordringar eller  rättigheter uppgår till minst två tredjedelar av de fordringar  eller rättigheter för vilka rösträtt får utövas.
21 §
Om både en borgenär och en borgensman eller någon annan  som förutom gäldenären ansvarar för borgenärens fordran vill  rösta för denna, har de tillsammans en röst, som beräknas  efter borgenärens fordran. Kan de inte enas, gäller  borgenärens mening, om inte de andra löser ut borgenären eller  ställer betryggande säkerhet för fordringen.
Fastställelse av en rekonstruktionsplan
22 §
Om en rekonstruktionsplan har antagits, ska rätten så  snart som möjligt pröva om planen ska fastställas.
23 §
Rätten ska vägra att fastställa rekonstruktionsplanen om
1. berörda parter inom samma grupp inte behandlas lika i  proportion till deras respektive fordran eller rättighet,
2. planen inte har rimliga utsikter att förhindra att  gäldenären blir insolvent eller säkra verksamhetens livskraft,
3. det finns skälig anledning att anta att gäldenären i  hemlighet har gynnat någon berörd part för att inverka på  planförhandlingen eller att något annat svek har inträffat vid  planförhandlingen,
4. planen strider mot lag eller annan författning eller är  uppenbart till skada för berörda parter, eller
5. ärendet inte har handlagts på föreskrivet sätt och felet  kan ha inverkat på planförhandlingens utgång.
Om rekonstruktionsplanen föreskriver ny finansiering ska  planen fastställas endast om den nya finansieringen är  nödvändig för att genomföra planen och inte otillbörligen  skadar borgenärernas intressen.
Om rätten vägrar att fastställa planen med stöd av första  stycket 5, får rätten besluta att de berörda parterna ska  rösta om planen vid ett nytt plansammanträde.
24 §
Rätten ska efter invändning av en berörd part också vägra  att fastställa rekonstruktionsplanen om det ekonomiska  utfallet för den berörda parten blir sämre genom planen än vad  det hade blivit vid gäldenärens konkurs.
Rätten får dessutom efter invändning av en berörd part vägra  att fastställa rekonstruktionsplanen om den på något annat  sätt är till skada för den berörda parten, det inte finns  betryggande säkerhet för planens fullgörande, eller om det  annars finns särskild anledning att inte fastställa planen.
Fastställelse av en rekonstruktionsplan som inte antagits
25 §
Trots att en rekonstruktionsplan inte antagits, ska den  på begäran av gäldenären, rekonstruktören eller en berörd part  fastställas av rätten, om
1. det inte finns något skäl att vägra fastställelse enligt 23  eller 24 §,
2. planen har godkänts av fler än hälften av grupperna med  berörda parter och
a) minst en av dessa grupper utgörs av borgenärer vars  fordringar är förenade med förmånsrätt, säkerhetsrätt eller  kvittningsrätt, eller
b) minst två av dessa grupper utgörs av borgenärer som kan  förväntas få betalt vid gäldenärens konkurs,
3. den eller de grupper av berörda parter som röstat mot  planen behandlas minst lika fördelaktigt som andra grupper som  vid gäldenärens konkurs har samma prioritet,
4. den eller de grupper av berörda parter som röstat mot  planen får sina fordringar fullt tillgodosedda med samma eller  likvärdiga medel, om en grupp som vid gäldenärens konkurs har  lägre prioritet ska få någon betalning eller behålla någon  rättighet enligt planen, och
5. ingen grupp av berörda parter enligt planen får eller  behåller mer än det fulla värdet av sina fordringar eller  rättigheter.
26 §
Om det finns synnerliga skäl får rekonstruktionsplanen  fastställas även om den avviker från 25 § första stycket 3  eller 4.
27 §
För att rätten ska fastställa en rekonstruktionsplan  enligt 25 eller 26 § krävs gäldenärens samtycke om gäldenären  har färre än 250 anställda och
1. en omsättning som inte överstiger 50 miljoner euro per år,  eller
2. en balansomslutning som inte överstiger 43 miljoner euro  per år.
Värdering av gäldenärens verksamhet
28 §
Om en berörd part invänder att det finns hinder mot att  fastställa rekonstruktionsplanen enligt 24 § första stycket  eller 25 § första stycket 2 b, ska rätten i samband med  prövningen av invändningen göra en värdering som fastställer  det ekonomiska utfallet för berörda parter om gäldenären  försätts i konkurs.
Verkan av en fastställd rekonstruktionsplan
29 §
En fastställd rekonstruktionsplan är bindande för  gäldenären och alla berörda parter samt för gäldenärens  motpart i avtal om ny finansiering.
Om rekonstruktionsplanen innehåller en skulduppgörelse har en  borgenär, vars fordran inte var känd när rekonstruktionsplanen  fastställdes, endast rätt till betalning motsvarande vad den  grupp som borgenären skulle ha delats in i har erhållit, om  borgenären varit känd.
30 §
En borgenär som har godtagit en rekonstruktionsplan som  innehåller en skulduppgörelse förlorar inte därigenom sin rätt  mot en borgensman eller någon annan som förutom gäldenären  svarar för fordringen.
Förhållandet till aktiebolagslagen
31 §
Om en fastställd rekonstruktionsplan innehåller uppgift  om ändring av aktiekapitalet har planen samma verkan som ett  beslut av bolagsstämman enligt 11 kap. 2 §, 16 kap. 2 eller 
3 § eller 20 kap. 3 § aktiebolagslagen (2005:551).
Om en fastställd rekonstruktionsplan innehåller sådana  ändringar av bolagsordningen som enligt 11 kap. 2 § andra  stycket eller 20 kap. 4 § första stycket aktiebolagslagen  krävs för att genomföra en ändring av aktiekapitalet, har  planen samma verkan som ett beslut av bolagsstämman.
I en rekonstruktionsplan får avvikelse göras från det som  anges om aktieägarnas företrädesrätt i 13 kap. 1 § första  stycket, 14 kap. 1 § första stycket och 15 kap. 1 § första  stycket aktiebolagslagen.
32 §
Om det i en rekonstruktionsplan föreslås en ökning eller  minskning av aktiekapitalet gäller det som anges i 12 kap. 
3 §, 13 kap. 3 §, 14 kap. 3 §, 15 kap. 3 § och 20 kap. 6 §  aktiebolagslagen (2005:551) om styrelsens skyldigheter att  upprätta förslag till beslut i stället för den som begär  planförhandling.
Förordnande av en tillsynsperson
33 §
På begäran av en berörd part ska rätten, om det finns  skäl för det, förordna rekonstruktören eller någon annan  lämplig person att utöva tillsyn över att gäldenären fullgör  sina åtaganden enligt rekonstruktionsplanen. Om det behövs,  ska även en ersättare för tillsynspersonen förordnas.
Gäldenären ska ge tillsynspersonen de uppgifter som han eller  hon begär och följa de anvisningar som tillsynspersonen  lämnar.
I fråga om entledigande av en tillsynsperson tillämpas  bestämmelserna om entledigande av rekonstruktör i 2 kap. 17 §.
Upphävande av en fastställd rekonstruktionsplan
34 §
På begäran av en berörd part eller en tillsynsperson får  rätten, helt eller delvis, upphäva en fastställd  rekonstruktionsplan, om gäldenären
1. har gjort sig skyldig till oredlighet mot borgenärer,
2. har gjort sig skyldig till uppsåtligt försvårande av  konkurs eller exekutiv förrättning,
3. i hemlighet har gynnat någon berörd part för att inverka på  utgången av planförhandlingen,
4. har åsidosatt sina skyldigheter enligt 33 § andra stycket,  eller
5. på något annat sätt väsentligen har brutit mot sina  skyldigheter enligt rekonstruktionsplanen.
Om hela eller delar av rekonstruktionsplanen upphävs har  gäldenären och de berörda parterna den rätt som hade gällt om  planen inte blivit fastställd. Rättshandlingar som redan har  företagits ska dock bestå.
5 kap. Återvinning och kvittning under  företagsrekonstruktionen
Återvinning
1 §
Sedan beslut meddelats om företagsrekonstruktion tillämpas  bestämmelserna i konkurslagen (1987:672) om återvinning i  konkurs, om en rekonstruktionsplan som innehåller en  skulduppgörelse därefter fastställs.
Om en återvinningstalan avser förmånsrätt eller betalning som  vunnits genom utmätning får rätten besluta att fortsatt  verkställighet i utsökningsmålet tills vidare inte får ske.
2 §
Talan om återvinning får väckas av rekonstruktören eller  av en berörd part. Talan ska väckas före plansammanträdet och  får inte slutligt prövas innan rekonstruktionsplanen har  blivit fastställd. En berörd part som vill väcka talan ska  underrätta rekonstruktören. Om så inte har skett, får den  berörda partens talan inte tas upp till prövning.
En återvinningstalan ska avvisas om
1. företagsrekonstruktionen upphör utan att en  rekonstruktionsplan fastställts, och
2. gäldenären inte försätts i konkurs efter en ansökan som  gjorts inom tre veckor från det att företagsrekonstruktionen  upphörde.
3 §
Vad som vinns genom en återvinningstalan ska, sedan  kärandens kostnader har ersatts, fördelas enligt grunderna för  skulduppgörelsen om något annat inte har angetts i  rekonstruktionsplanen. En svarande som med anledning av  kärandens talan kan få en fordran mot gäldenären deltar med  fordringen i planförhandlingen och har rätt att avräkna den  utdelning som tillkommer svaranden på vad denne annars skulle  ha betalat.
Rätten får besluta om särskild förvaltning av det som enligt  första stycket ska tillkomma de berörda parterna, om en av  dessa eller gäldenären begär det i återvinningsmålet. Egendom  som har satts under sådan förvaltning får utmätas endast om  rekonstruktionsplanen har upphävts.
Kvittning
4 §
En borgenär som hade en fordran mot gäldenären vid  beslutet om företagsrekonstruktion får, även om fordringen  inte är förfallen till betalning, använda den till kvittning  mot en fordran som gäldenären då hade mot borgenären. Detta  gäller dock inte om kvittning är utesluten på grund av någon  av fordringarnas beskaffenhet eller undantagen enligt 5 och 
6 §§.
Gäldenärens fordran på betalning ska anses ha uppkommit under  rekonstruktionen, om den gäller en naturaprestation enligt ett  avtal som gäldenären har bestämt ska fullföljas enligt 3 kap. 
2 §.
5 §
Om en fordran mot gäldenären har förvärvats genom  överlåtelse från tredje man senare än tre månader före ansökan  om företagsrekonstruktion, får den inte användas till  kvittning mot en fordran som gäldenären hade när borgenären  förvärvade sin fordran, om förvärvet inte med hänsyn till  omständigheterna kan anses som ordinärt.
Första stycket gäller också om fordran mot gäldenären har  förvärvats tidigare och borgenären då hade skälig anledning  att anta att gäldenären var på obestånd.
I fråga om dödsbo räknas tiden som anges i första stycket från  ansökan om boets avträdande till förvaltning av  boutredningsman, under förutsättning att en ansökan om  företagsrekonstruktion följt inom tre månader från det att en  boutredningsman förordnats.
6 §
En borgenär som har satt sig i skuld till gäldenären under  sådana omständigheter att det är att jämställa med betalning  med annat än sedvanliga betalningsmedel får inte kvitta i den  utsträckning sådan betalning hade kunnat bli föremål för  återvinning enligt 1-3 §§.
7 §
En fordran på ersättning som en borgensman eller någon  annan har med anledning av en förpliktelse som han eller hon  har infriat ska vid tillämpning av 4-6 §§ anses ha förvärvats  när hans eller hennes förpliktelse grundades.
8 §
Om gäldenären efter beslutet om företagsrekonstruktion  överlåter en fordran och en borgenär därigenom förlorar sin  rätt till kvittning, ska borgenärens fordran så långt den hade  kunnat infrias genom kvittning anses ha uppkommit under  rekonstruktionen.
6 kap. Företagsrekonstruktionens upphörande
1 §
Rätten ska besluta att företagsrekonstruktionen ska  upphöra, om
1. syftet med företagsrekonstruktionen kan anses uppnått,
2. gäldenären begär det och något beslut om planförhandling  inte har meddelats,
3. rekonstruktören begär det,
4. syftet med företagsrekonstruktionen inte kan antas bli  uppnått,
5. det finns sådana brister eller fel i gäldenärens bokföring  att rörelsens förlopp, ekonomiska resultat eller ställning i  huvudsak inte går att bedöma,
6. det skulle vara oskäligt mot en eller flera borgenärer  eller grupper av borgenärer ifall företagsrekonstruktionen  fortsätter, eller
7. rekonstruktören entledigas och någon ny rekonstruktör inte  utses.
Om gäldenären försätts i konkurs upphör  företagsrekonstruktionen.
2 §
I andra fall än som avses i 1 § ska rätten besluta att  företagsrekonstruktionen ska upphöra när tre månader har  förflutit från dagen för beslutet om företagsrekonstruktion.
Om det finns särskilda skäl får dock rätten på begäran av  gäldenären, rekonstruktören eller en borgenär medge att  företagsrekonstruktionen får pågå under ytterligare högst tre  månader. Om det finns synnerliga skäl får rätten under  motsvarande förutsättning förlänga tiden med ytterligare högst  tre månader i taget.
Vid bedömningen av om en förlängning ska beslutas ska rätten  särskilt beakta vilka framsteg som har gjorts i  förhandlingarna om rekonstruktionsplanen, och hur en  fortsättning av företagsrekonstruktionen skulle påverka  borgenärernas rättigheter eller intressen.
3 §
En företagsrekonstruktion får inte pågå under längre tid  än sammanlagt tolv månader, om inte rätten dessförinnan har  beslutat om planförhandling. I så fall ska  företagsrekonstruktionen upphöra senast femton månader efter  beslutet om företagsrekonstruktion.
Reglerna i 2 kap. 23 och 24 §§ och 3 kap. 1 § denna lag och 
2 kap. 10 a § konkurslagen (1987:672) gäller aldrig längre än  tolv månader från beslutet om företagsrekonstruktion.
4 §
Innan rätten fattar beslut enligt 1 § första stycket eller 
2 § andra stycket ska gäldenären, rekonstruktören,  tillsynsmyndigheten och de borgenärer som infunnit sig till  borgenärssammanträdet enligt 2 kap 13 § andra stycket ges  tillfälle att yttra sig. Om en borgenärskommitté har utsetts,  ska även den ges tillfälle att yttra sig.
7 kap. Tillsyn över rekonstruktörer
1 §
Kronofogdemyndigheten är tillsynsmyndighet.
Tillsynsmyndighetens uppgifter framgår av 2 kap. 13 och 17 §§, 
6 kap. 4 § och 9 kap. 4 §.
8 kap. Straff och skadestånd
Skadestånd
1 §
Om en borgenärs ansökan om företagsrekonstruktion inte  bifalls och om borgenären när ansökan gavs in saknade skälig  anledning att anta att gäldenären hade sådana ekonomiska  svårigheter som avses i 2 kap. 10 § 1, ska borgenären ersätta  gäldenären för den skada som skäligen kan anses ha orsakats  gäldenären genom ansökan och dess handläggning.
Talan om skadestånd enligt första stycket ska väckas vid den  tingsrätt som handlägger eller har handlagt ärendet om  företagsrekonstruktion.
2 §
En rekonstruktör ska ersätta de skador som han eller hon  vid fullgörandet av sitt uppdrag uppsåtligen eller av  oaktsamhet tillfogar gäldenären, en borgenär eller en berörd  part.
Skadeståndet kan sättas ned efter vad som är skäligt med  hänsyn till handlingens beskaffenhet, skadans storlek och  omständigheterna i övrigt.
Om flera rekonstruktörer ska ersätta samma skada, svarar de  solidariskt för skadeståndet i den utsträckning inte  skadeståndsskyldigheten har satts ned för någon av dem enligt  andra stycket. Det som någon har betalat i skadestånd får  sökas åter av de andra efter vad som är skäligt med hänsyn  till omständigheterna.
3 §
En talan om skadestånd mot en rekonstruktör ska väckas  inom tre månader från den dag då beslutet om att  företagsrekonstruktionen ska upphöra fick laga kraft.
Talan ska väckas vid den tingsrätt som handlägger eller har  handlagt ärendet om företagsrekonstruktion.
Straff
4 §
En berörd part som för sin röst vid ett plansammanträde  enligt 4 kap. har betingat sig någon särskild förmån av  gäldenären döms till böter eller fängelse i högst ett år.
5 §
Åtal mot en gäldenär för brott mot borgenärer får väckas  vid den tingsrätt som handlägger eller har handlagt ärendet om  företagsrekonstruktion. Detsamma gäller för åtal mot en berörd  part för brott som avses i 4 §.
9 kap. Övriga bestämmelser
Handläggningen av ärenden om företagsrekonstruktion
1 §
Om inte något annat föreskrivs, gäller lagen (1996:242) om  domstolsärenden för rättens handläggning enligt denna lag.
Överklagande
2 §
Beslut om företagsrekonstruktion, planförhandling,  fastställelse av en rekonstruktionsplan och beslut att  företagsrekonstruktionen ska upphöra ska gälla omedelbart, om  inte annat bestämts av rätten. Detsamma gäller beslut att utse  eller entlediga en rekonstruktör.
3 §
Rättens beslut enligt denna lag får överklagas för sig.  Detta gäller dock inte beslut i en fråga som avses i 4 kap. 
16 § första stycket eller 18 § eller om en sådan ny prövning  som avses i 23 § tredje stycket.
I fråga om beslut om planförhandling räknas överklagandetiden  från den dag då kungörelsen om beslutet var införd i Post- och  Inrikes Tidningar.
Ersättning till rekonstruktörer och tillsynspersoner
4 §
Rekonstruktören har rätt till ersättning för arbete och  för de utlägg som uppdraget har krävt. Arvodet får inte  bestämmas till ett högre belopp än som med hänsyn till det  arbete som uppdraget har krävt, den omsorg och skicklighet som  det har utförts med samt näringsverksamhetens omfattning kan  anses utgöra skälig ersättning för uppdraget.
Rekonstruktörens rätt till ersättning ska, på begäran av  tillsynsmyndigheten, rekonstruktören eller gäldenären, prövas  av rätten. Så länge rekonstruktionsplanen inte fullgjorts får  också en berörd part vars fordran eller rättighet omfattas av  planen begära en sådan prövning.
Tillsynsmyndigheten ska ges tillfälle att yttra sig innan  rätten fattar beslut om rekonstruktörens ersättning.
5 §
Rekonstruktören ska innan företagsrekonstruktionen upphör  underrätta tillsynsmyndigheten om den ersättning som han eller  hon begär för arbete och utlägg.
På begäran av tillsynsmyndigheten ska rekonstruktören  tillhandahålla myndigheten en redogörelse för det arbete som  uppdraget har medfört med en specificerad räkning som visar  det begärda beloppets fördelning på de olika åtgärderna. Om  rekonstruktören har anlitat ett sådant biträde som avses i 
2 kap. 16 § tredje stycket ska det anges i redogörelsen.
6 §
För ersättning till en tillsynsperson gäller det som  föreskrivs om rekonstruktörens rätt till ersättning i 4 §.
Gäldenärens kostnadsansvar
7 §
Gäldenären ska betala kostnaderna för handläggningen hos  rätten, liksom de ersättningar som avses i 4 och 6 §§.
Tillsynsavgift
8 §
Gäldenären ska betala en avgift till staten för tillsynen  över rekonstruktörer enligt föreskrifter som regeringen  meddelar.
Registrering av företagsrekonstruktioner
9 §
I lagen (2017:473) med kompletterande bestämmelser till 
2015 års insolvensförordning finns bestämmelser om  registrering av företagsrekonstruktioner i ett  insolvensregister.
Övergångsbestämmelser
2022:964
1. Denna lag träder i kraft den 1 augusti 2022.
2. Genom lagen upphävs lagen (1996:764) om  företagsrekonstruktion.
3. Den upphävda lagen gäller dock fortfarande när ansökan om  företagsrekonstruktion har gjorts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.