Title: Förordning (2021:757) om tidsfrister och kontaktpunkt för vissa ärenden som gäller tillförsel av förnybar energi
SFS Number: Svensk författningssamling 2021:757
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021757-om-tidsfrister-och_sfs-2021-757/
Source Link: http://rkrattsbaser.gov.se/sfst?bet=2021:757
Amendment Register Link: http://rkrattsbaser.gov.se/sfsr?bet=2021:757
Ministry/Authority: Klimat- och näringslivsdepartementet RSE
Issued: 2021-06-23
Metadata: {"Utfärdad": "2021-06-23", "Ändrad": "t.o.m. SFS 2022:662"}

==================================================

Förordning (2021:757) om tidsfrister och kontaktpunkt för vissa ärenden som gäller tillförsel av förnybar energi
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:757
Departement/myndighet
:   
Klimat- och näringslivsdepartementet RSE
Utfärdad
:   
2021-06-23
Ändrad
:   
t.o.m. SFS 2022:662
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna förordning finns kompletterande bestämmelser till  lagen (2021:755) med bemyndiganden att meddela föreskrifter om  tidsfrister och kontaktpunkt för vissa ärenden som gäller  tillförsel av förnybar energi.
2 §
Denna förordning är meddelad med stöd av
- 1 § lagen (2021:755) med bemyndiganden att meddela  föreskrifter om tidsfrister och kontaktpunkt för vissa ärenden  som gäller tillförsel av förnybar energi i fråga om 3-10 §§,
- 2 § lagen med bemyndiganden att meddela föreskrifter om  tidsfrister och kontaktpunkt för vissa ärenden som gäller  tillförsel av förnybar energi i fråga om 13 §§,
- 8 kap. 7 § regeringsformen i fråga om övriga bestämmelser.
Ord och uttryck
3 §
I denna förordning avses med
1. förnybar el: el som produceras genom användning av  förnybara energikällor,
2. utrustning för anslutning till nätet: utrustning för  anslutning till alla typer av nät, dvs. el-, gas- och  fjärrvärmenät, inklusive utrustning som behövs för att mata in  exempelvis gas på en distributionsledning,
3. utrustning för anslutning till elnätet: icke-
koncessionspliktiga nät och transformator- eller  kopplingsstationer som är belägna invid produktions-
anläggningen, och
4. uppgradering: helt eller delvist utbyte av utrustning i  syfte att i anläggningar för produktion av förnybar el ersätta  eller öka kapaciteten eller öka anläggningens effektivitet.
Övriga ord och uttryck i denna förordning har samma betydelse  som i Europaparlamentets och rådets direktiv (EU) 2018/2001 av  den 11 december 2018 om främjande av användningen av energi  från förnybara energikällor.
Avvikande bestämmelser i andra lagar eller förordningar
4 §
Om det vid handläggning enligt 5 § finns ett  handläggningsmål eller en bestämmelse i en annan lag eller  förordning med en kortare tidsfrist än de som anges i 7 och 
8 §§, tillämpas den bestämmelsen.
Tidsfrister för anläggningar som producerar förnybar el
5 §
Tidsfristerna i 7 och 8 §§ gäller för prövning av följande  ansökningar om tillstånd eller dispens och anmälningar, om de  behövs för att anläggningar för produktion av förnybar el och  deras utrustning för anslutning till elnätet ska kunna  uppföras och tas i drift eller uppgraderas:
1. ansökan om tillstånd eller anmälan om anläggningar och  verksamheter som är tillstånds- och anmälningspliktiga enligt 
8 kap. 5 §, 21 kap. 2-6 och 9-15 §§ och 29 kap. 5-17, 27, 28, 
40, 41, 65 och 67-72 §§ miljöprövningsförordningen (2013:251)  och 11 kap. miljöbalken,
2. anmälan om en sådan ändring som avses i 1 kap. 11 § 1  miljöprövningsförordningen,
3. ansökan om tillstånd eller dispens enligt 7 kap.  miljöbalken eller enligt föreskrifter som har meddelats med  stöd av 7 kap. miljöbalken med undantag för prövningar som  sker enligt 7 kap. 28 a-29 b §§,
4. anmälan för samråd enligt 12 kap. 6 § miljöbalken,
5. anmälan enligt 3 § förordningen (1998:915) om miljöhänsyn i  jordbruket,
6. ansökan om tillstånd enligt 2 kap. 12 § kulturmiljölagen 
(1988:950),
7. ansökan om bygglov och startbesked enligt plan- och  bygglagen (2010:900),
8. ansökan om lov eller anmälan om bygglov, startbesked och  slutbesked enligt plan- och byggförordningen (2011:338),
9. ansökan om tillstånd eller anmälan enligt 14, 15 och 27 §§  skogsvårdslagen (1979:429),
10. ansökan om godkännande enligt Europaparlamentets och  rådets förordning (EG) nr 1069/2009 av den 21 oktober 2009 om  hälsobestämmelser för animaliska biprodukter och därav  framställda produkter som inte är avsedda att användas som  livsmedel och om upphävande av förordning (EG) nr 1774/2002 
(förordning om animaliska biprodukter),
11. ansökan om tillstånd enligt lagen (1992:1140) om Sveriges  ekonomiska zon,
12. ansökan om tillstånd enligt lagen (1966:314) om  kontinentalsockeln, och
13. ansökan om koncession för en lagringsanläggning eller en  förgasningsanläggning enligt naturgaslagen (2005:403).
Tidsfristerna gäller dock inte för prövningar som görs av  domstol eller för överklaganden som prövas av en annan  myndighet än domstol.
6 §
En tidsfrist börjar löpa när den handläggande myndigheten  har tagit emot en fullständig anmälan eller ansökan.
Tidsfristen upphör när den handläggande myndigheten har fattat  ett slutligt beslut i ärendet eller när verksamheten får  påbörjas efter att en anmälan har gjorts.
7 §
Tidsfristen är två år för prövningar av ansökningar om  tillstånd eller dispens eller för anmälningar i ärenden som  avser uppförande och drift av anläggningar för produktion av  förnybar el och utrustning för anslutning av dessa till  elnätet.
För anläggningar med en elproduktionskapacitet under 
150 kilowatt är tidsfristen för prövningar och anmälningar ett  år.
8 §
Tidsfristen är ett år för ansökningar om tillstånd eller  dispens eller för anmälningar i ärenden som avser uppgradering  av befintliga anläggningar för produktion av förnybar el och  utrustning för anslutning av dessa till elnätet.
9 §
Arkeologiska förundersökningar, undersökningar och  utredningar enligt 2 kap. kulturmiljölagen (1988:950) som ska  ligga till grund för prövningar enligt 2 kap. 12 § samma lag  omfattas inte av tidsfristerna i 7 och 8 §§.
10 §
Tidsfristerna i 7 och 8 §§ får förlängas en gång med  högst ett år om det
1. efter det att en tidsfrist har börjat löpa uppstår behov av  tidskrävande kompletteringar på grund av nya bestämmelser, ny  information eller nya riktlinjer,
2. uppstår en försening vid handläggningen av ett ärende och  förseningen beror på någon yttre omständighet som inte kan  påverkas och som inte kunde förutses när tidsfristen började  löpa, eller
3. finns andra synnerliga skäl.
Tidsfristen i 8 § får därutöver förlängas med ett år om det  finns säkerhetsrelaterade skäl där uppgraderingsprojektet  inverkar påtagligt på elnätet eller anläggningens ursprungliga  kapacitet, storlek eller prestanda.
11 §
Om prövningen av ett ärende innefattar en prövning av  skyldigheter i unionsrätt på miljöområdet, får tidsfristerna i 
7 och 8 §§ förlängas med den tid som den prövningen tar.
Tidsfrister för starkströmsledningar
11 a §
Bestämmelser om tidsfrister för meddelande av  nätkoncession enligt 2 kap. 1 § ellagen (1997:857) finns i 
19 § första stycket förordningen (2021:808) om nätkoncession.
Förordning (2022:662).
Kontaktpunkt för vägledning och information för  starkströmsledningar och anläggningar som tillför förnybar  energi
12 §
Statens energimyndighet ska inrätta och ansvara för en  digital kontaktpunkt för vägledning och information om ärenden  som avser
1. tillstånd, dispenser och anmälningar enligt 17 §  förordningen (1998:899) om miljöfarlig verksamhet och  hälsoskydd och enligt de författningar som anges i 5 §, om  ärendena avser uppförande, uppgradering eller drift av  anläggningar för tillförsel av förnybar energi och utrustning  som krävs för anslutning av dessa till nätet, och
2. nätkoncession enligt 2 kap. ellagen (1997:857).
Förordning (2022:662).
13 §
Statens energimyndighet ska säkerställa att det genom  kontaktpunkten tillhandahålls
1. generell information om de krav som gäller för ärenden  enligt 12 §,
2. direktlänkar till vägledning och specifik information om de  ärenden som avses i 12 §,
3. kontaktuppgifter och direktlänkar till de myndigheter som  ska handlägga ett ärende, och
4. en digital handbok om förfarandet för utvecklare av projekt  för tillförsel av förnybar energi.
14 §
Kontaktpunkten ska omfatta uppgifter enligt 13 § 1-3 till
1. Boverket,
2. Energimarknadsinspektionen,
3. Havs- och vattenmyndigheten,
4. Statens jordbruksverk,
5. kommunerna,
6. länsstyrelserna,
7. mark- och miljödomstolarna,
8. Regeringskansliet,
9. Naturvårdsverket,
10. Riksantikvarieämbetet, och
11. Skogsstyrelsen.
Myndigheterna i första stycket 1-6 och 8-11 ska bistå Statens  energimyndighet i arbetet med kontaktpunkten genom att, inom  respektive ansvarsområde, säkerställa att det på den egna  webbplatsen finns uppdaterad vägledning och specifik  information om de tillstånd, anmälningar och dispenser som  myndigheten prövar eller informerar om och att handlingar kan  lämnas in digitalt till de myndigheter som prövar ärenden.
Övergångsbestämmelser
2021:757
1. Denna förordning träder i kraft den 15 juli 2021.
2. Tidsfristerna i 7 och 8 §§ gäller endast för ansökningar  eller anmälningar som har kommit in till den myndighet som ska  handlägga ärendet efter ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.