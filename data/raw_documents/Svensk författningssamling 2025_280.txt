Title: Förordning (2025:280) om nationellt professionsprogram för rektorer, lärare och förskollärare
SFS Number: Svensk författningssamling 2025:280
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025280-om-nationellt_sfs-2025-280/
Source Link: http://rkrattsbaser.gov.se/sfst?bet=2025:280
Amendment Register Link: http://rkrattsbaser.gov.se/sfsr?bet=2025:280
Ministry/Authority: Utbildningsdepartementet
Issued: 2025-04-10
Metadata: {"Utfärdad": "2025-04-10"}

==================================================

Förordning (2025:280) om nationellt professionsprogram för rektorer, lärare och förskollärare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:280
Departement/myndighet
:   
Utbildningsdepartementet
Utfärdad
:   
2025-04-10
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om det nationella  professionsprogrammet för rektorer, lärare och förskollärare.  Av 2 kap. 34 § första stycket skollagen (2010:800) framgår att  programmet ska innehålla dels en nationell struktur för  kompetensutveckling för rektorer, lärare och förskollärare,  dels ett nationellt meriteringssystem för legitimerade lärare  och legitimerade förskollärare.
Av 2 kap. 34 § fjärde stycket skollagen framgår att insatser  för rektorer inom ramen för den nationella strukturen för  kompetensutveckling även får erbjudas ställföreträdande  rektorer och anställda eller uppdragstagare som med stöd av 
10 § andra stycket samma lag har fått i uppdrag att fullgöra  enskilda ledningsuppgifter eller besluta i vissa frågor som  rektorn annars beslutar om.
Förordningen är meddelad med stöd av 8 kap. 11 §  regeringsformen i fråga om 13 § och med stöd av 8 kap. 7 §  regeringsformen i fråga om övriga bestämmelser.
Den nationella strukturen för kompetensutveckling för  rektorer, lärare och förskollärare
2 §
Kompetensutveckling inom den nationella strukturen för  kompetensutveckling ska i huvudsak vara individuell.  Kompetensutvecklingen ska ha relevans för professionerna,  stärka professionernas vetenskapliga grund och bidra till att  utveckla undervisningens kvalitet.
3 §
Den nationella strukturen för kompetensutveckling ska  innehålla erbjudande om relevant kompetensutveckling för
1. lärare och förskollärare som har behörighetsgivande examen  och som är yrkesverksamma som lärare eller förskollärare, och
2. rektorer, ställföreträdande rektorer och anställda eller  uppdragstagare som med stöd av 2 kap. 10 § andra stycket  skollagen (2010:800) har fått i uppdrag att fullgöra enskilda  ledningsuppgifter eller besluta i vissa frågor som rektorn  annars beslutar om.
Även lärare och förskollärare som saknar behörighetsgivande  examen får, inom ramen för sådan kompetensutveckling som avses  i 2 kap. 34 a § första stycket 2 skollagen, erbjudas viss  kompetensutveckling inom den nationella strukturen för  kompetensutveckling.
Kompetensutvecklingsinsatserna ska vila på vetenskaplig grund  och beprövad erfarenhet. Det ska framgå av de olika insatserna  vilka insatser som är avsedda för sådana lärare och  förskollärare som avses i första stycket 1 och vilka insatser  som är öppna även för lärare och förskollärare som avses i  andra stycket.
Det nationella meriteringssystemet för legitimerade lärare och  legitimerade förskollärare
Meriteringsnivåer i det nationella meriteringssystemet
4 §
Det nationella meriteringssystemet enligt 2 kap. 34 §  skollagen (2010:800) innehåller fyra meriteringsnivåer som  benämns meriteringsnivå 1, meriteringsnivå 2,  meriteringsnivå 3 och meriteringsnivå 4.
Meriterande utbildning
5 §
Med meriterande utbildning avses i denna förordning  utbildning på grundnivå eller avancerad nivå som omfattar  ämnesstudier, ämnesdidaktiska studier, studier inom det  förskolepedagogiska området, kognitionsvetenskap,  specialpedagogik eller ledarskap. Utbildningen ska ha relevans  för undervisning inom skolväsendet för att anses vara  meriterande utbildning.
Villkor för meritering till meriteringsnivå 1
6 §
Statens skolverk ska efter ansökan enligt 2 kap. 34 b §  skollagen (2010:800) besluta att en legitimerad lärare eller  legitimerad förskollärare har uppnått meriteringsnivå 1 om den  sökande
1. är yrkesverksam på minst halvtid som lärare eller  förskollärare inom skolväsendet,
2. efter den behörighetsgivande examen har varit yrkesverksam  som lärare eller förskollärare i minst sex år, och
3. efter den behörighetsgivande examen med godkänt resultat  har genomfört meriterande utbildning om 15 högskolepoäng.
Villkor för meritering till meriteringsnivå 2
7 §
Statens skolverk ska efter ansökan enligt 2 kap. 34 b §  skollagen (2010:800) besluta att en legitimerad lärare eller  legitimerad förskollärare har uppnått meriteringsnivå 2 om den  sökande
1. har fått ett beslut om att han eller hon har uppnått  meriteringsnivå 1 och är yrkesverksam på minst halvtid som  lärare eller förskollärare inom skolväsendet,
2. efter den behörighetsgivande examen med godkänt resultat  har genomfört meriterande utbildning om 45 högskolepoäng,  varav minst 22,5 högskolepoäng på avancerad nivå, och
3. med godkänt resultat har genomfört en sådan meriterande  uppdragsutbildning om 7,5 högskolepoäng som syftar till att  vidareutveckla och stärka lärares och förskollärares  undervisningsskicklighet.
Den som har deltagit i praktiknära forskning i enlighet med  föreskrifter som Skolverket har meddelat med stöd av 13 § ska,  i stället för vad som anges i första stycket 2, efter den  behörighetsgivande examen med godkänt resultat ha genomfört  meriterande utbildning om 37,5 högskolepoäng varav minst 
22,5 högskolepoäng på avancerad nivå. Praktiknära forskning  har i denna förordning samma betydelse som i 1 kap. 4 §  förordningen (2021:1335) om utbildning till lärare och  förskollärare.
Uppdragsutbildning enligt första stycket 3 får räknas in som  en del av sådan meriterande utbildning som avses i första  stycket 2 eller i andra stycket. Även utbildning som anges i 
6 § 3 får räknas in som en del av sådan meriterande utbildning  som avses i första stycket 2 eller andra stycket.
Villkor för meritering till meriteringsnivå 3
8 §
Statens skolverk ska efter ansökan enligt 2 kap. 34 b §  skollagen (2010:800) besluta att en legitimerad lärare eller  legitimerad förskollärare har uppnått meriteringsnivå 3, om  den sökande
1. uppfyller kraven för meriteringsnivå 2 och är yrkesverksam  på minst halvtid som lärare eller förskollärare inom  skolväsendet, och
2. efter den behörighetsgivande examen har avlagt en examen på  avancerad nivå om minst 60 högskolepoäng, där minst hälften av  högskolepoängen utgörs av meriterande utbildning enligt 5 §,  och övriga kurser är sådana som krävs för att erhålla en  examen.
Utbildning som anges i 6 § 3 och sådan utbildning som anges i 
7 § får räknas in som en del av sådan meriterande utbildning  som avses i första stycket 2.
Villkor för meritering till meriteringsnivå 4
9 §
Statens skolverk ska efter ansökan enligt 2 kap. 34 b §  skollagen (2010:800) besluta att en legitimerad lärare eller  legitimerad förskollärare har uppnått meriteringsnivå 4, om  den sökande
1. har fått ett beslut om att han eller hon har uppnått  meriteringsnivå 1 och är yrkesverksam på minst halvtid som  lärare eller förskollärare inom skolväsendet,
2. har avlagt en examen på forskarnivå, och
3. med godkänt resultat har genomfört en sådan meriterande  uppdragsutbildning om 7,5 högskolepoäng som syftar till att  vidareutveckla och stärka lärares och förskollärares  undervisningsskicklighet.
Utländska meriter
10 §
Om en ansökan om meriteringsnivå grundas på utländska  meriter ska Statens skolverk vid behov begära in ett yttrande  från Universitets- och högskolerådet innan ärendet avgörs.
Ärendehantering
11 §
En ansökan om meriteringsnivå ska lämnas in till Statens  skolverk.
12 §
En avgift ska tas ut för prövning av ansökan om  meriteringsnivå.
För ansökningsavgiftens storlek gäller 10 §  avgiftsförordningen (1992:191), varvid avgiftsklass 2 ska  tillämpas. För avgiften gäller i övrigt bestämmelserna i 11-14 §§ samma förordning.
Bemyndigande
13 §
Statens skolverk får meddela närmare föreskrifter om  vilken utbildning och praktiknära forskning som ska anses vara  meriterande enligt denna förordning.
Skolverket får även meddela andra föreskrifter som behövs för  verkställigheten av denna förordning.
Övergångsbestämmelser
2025:280
1. Denna förordning träder i kraft den 1 september 2025.
2. Bestämmelserna i 6 § 3 ska dock inte tillämpas under  perioden den 1 september 2025 till den 1 september 2029 för  den som senast den 1 september 2029 har varit yrkesverksam som  lärare eller förskollärare inom skolväsendet i minst tolv år,  efter sin behörighetsgivande examen. I dessa fall gäller  i stället att den sökande med godkänt resultat ska ha  genomgått meriterande utbildning om 7,5 högskolepoäng.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.