Title: Järnvägssäkerhetsförordning (2022:418)
SFS Number: Svensk författningssamling 2022:418
URL: https://www.riksdagen.se/sv/dokument-och-lagar/dokument/svensk-forfattningssamling/jarnvagssakerhetsforordning-2022418_sfs-2022-418/
Source Link: http://rkrattsbaser.gov.se/sfst?bet=2022:418
Amendment Register Link: http://rkrattsbaser.gov.se/sfsr?bet=2022:418
Ministry/Authority: Landsbygds- och infrastrukturdepartementet RSIB TM
Issued: 2022-05-12
Metadata: {"Utfärdad": "2022-05-12"}

==================================================

Järnvägssäkerhetsförordning (2022:418)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:418
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2022-05-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Säkerhetsansvar och säkerhetskrav
3 kap. Tillstånd för järnvägsföretag och  infrastrukturförvaltare
4 kap. Tillsyn
5 kap. Övriga bestämmelser
1 kap. Inledande bestämmelser
Förordningens innehåll
1 §
Denna förordning innehåller bestämmelser i anslutning till  järnvägssäkerhetslagen (2022:367).
2 §
Bestämmelserna i förordningen avser
- inledande bestämmelser (1 kap.),
- säkerhetsansvar och säkerhetskrav (2 kap.),
- tillstånd för järnvägsföretag och infrastrukturförvaltare 
(3 kap.),
- tillsyn (4 kap.), och
- övriga bestämmelser (5 kap.).
3 §
Förordningen är meddelad med stöd av
- 1 kap. 8 § järnvägssäkerhetslagen (2022:367) i fråga om 
1 kap. 6 §,
- 2 kap. 15 § i samma lag i fråga om 2 kap. 2-7, 20 och 21 §§,
- 3 kap. 13 § i samma lag i fråga om 3 kap. 2, 11 och 12 §§,
- 4 kap. 5 § i samma lag i fråga om 4 kap. 1-9 §§,
- 6 kap. 8 § i samma lag i fråga om 5 kap. 1 §,
- 8 kap. 11 § regeringsformen i fråga om 1 kap. 7 §, och
- 8 kap. 7 § regeringsformen i fråga om övriga bestämmelser.
Tillsynsmyndighet
4 §
Transportstyrelsen är tillsynsmyndighet enligt  järnvägssäkerhetslagen (2022:367).
Ord och uttryck
5 §
De ord och uttryck som används i denna förordning har  samma innebörd som i järnvägssäkerhetslagen (2022:367).  Därutöver betyder
ERA: Europeiska unionens järnvägsbyrå,
nationella regler: alla bindande regler som antagits och som  innehåller andra järnvägssäkerhetsrelaterade eller tekniska  krav än de som anges i unionsbestämmelser eller  internationella regler, vilka är tillämpliga på  järnvägsföretag, infrastrukturförvaltare eller tredje parter.
Bemyndiganden
6 §
Transportstyrelsen får meddela föreskrifter om avgifter  för tillsyn och ärendehandläggning enligt  järnvägssäkerhetslagen (2022:367), denna förordning,  föreskrifter som har meddelats med stöd av förordningen och  sådana direkt tillämpliga EU-rättsakter som har utfärdats med  stöd av Europaparlamentets och rådets direktiv (EU) 2016/798  av den 11 maj 2016 om järnvägssäkerhet.
Avgifter för kulturhistorisk järnvägsverksamhet som bedrivs i  begränsad omfattning och utan vinstsyfte får bestämmas upp  till full kostnadstäckning. Detsamma gäller avgifter för  prövning av undantag från medicinska krav för den som utför  säkerhetskritiska arbetsuppgifter inom sådan verksamhet.
7 §
Transportstyrelsen får meddela föreskrifter om  verkställigheten av järnvägssäkerhetslagen (2022:367) och av  denna förordning.
2 kap. Säkerhetsansvar och säkerhetskrav
Gemensamma säkerhetsindikatorer
1 §
Transportstyrelsen ska samla in information om gemensamma  säkerhetsindikatorer och varje år rapportera om dessa i den  rapport som avses i 11 § enligt artikel 5 i bilaga I till  direktiv (EU) 2016/798.
Säkerhetsstyrningssystem
2 §
Ett säkerhetsstyrningssystem ska anpassas till
1. verksamhetens art i form av persontrafik, inklusive eller  exklusive höghastighetstrafik, godstrafik, inklusive eller  exklusive trafik med farligt gods, eller enbart  växlingstjänster,
2. verksamhetens omfattning utifrån passagerarantal eller  godsvolym samt uppskattad storlek på ett järnvägsföretag efter  antalet anställda inom järnvägssektorn,
3. det eller de nät i en eller flera medlemsstater där  järnvägsföretaget avser att bedriva trafik, och
4. andra relevanta förhållanden.
Ett säkerhetsstyrningssystem ska främja en kultur av  ömsesidigt förtroende, tillit och lärande.
3 §
En infrastrukturförvaltares säkerhetsstyrningssystem ska  utformas så att järnvägsföretag kan bedriva trafik enligt  tillämpliga TSD, nationella regler och de villkor som framgår  av ett järnvägsföretags tillstånd. I  säkerhetsstyrningssystemet ska också effekterna beaktas av den  trafik som bedrivs på infrastrukturen.
4 §
Ett säkerhetsstyrningssystem ska särskilt beskriva
1. ansvarsfördelningen inom en infrastrukturförvaltares eller  ett järnvägsföretags organisation,
2. hur ledningen säkerställer kontroll på olika nivåer inom  organisationen,
3. hur personalen deltar i säkerhetsarbetet för att  kontinuerligt förbättra säkerheten, och
4. hur tillgängliga kunskaper och metoder avseende inverkan av  mänskliga faktorer omhändertas i verksamheten.
5 §
Ett säkerhetsstyrningssystem ska åtminstone innehålla
1. en säkerhetspolicy som har godkänts av organisationens  högsta chef och som all personal har fått del av,
2. organisationens kvantitativa och kvalitativa mål för  upprätthållande och förbättring av säkerheten samt planer och  förfaranden för att uppnå dessa mål,
3. förfaranden för att uppfylla kraven i TSD, nationella  regler, andra relevanta regler och myndighetsbeslut,
4. förfaranden för att säkerställa att instruktioner och  villkor följs under utrustningens och verksamhetens hela  livscykel,
5. förfaranden och metoder för att kunna identifiera risker,  utföra riskvärdering och genomföra åtgärder för riskhantering  närhelst en ändring av driftsförhållandena eller ibruktagande  av ny materiel medför nya risker för infrastrukturen eller  gränssnittet mellan människa, maskin och organisation,
6. förfaranden för att fortlöpande kunna utbilda personal och  för att kunna säkerställa att arbetsuppgifterna utförs på rätt  sätt, inklusive att säkerställa personalens fysiska och  psykiska lämplighet,
7. arrangemang för att kunna tillhandahålla tillräcklig  information inom organisationen och, i förekommande fall,  mellan organisationer inom järnvägssystemet,
8. förfaranden och format för hur säkerhetsinformation ska  dokumenteras och hur konfigurationskontroll av vital  säkerhetsinformation ska följas upp,
9. förfaranden för att säkerställa att olyckor, tillbud och  händelser som kunde ha lett till olyckor och andra farliga  händelser rapporteras, utreds och analyseras samt att  nödvändiga förebyggande åtgärder vidtas,
10. handlingsplaner, larmrutiner och information i  nödsituationer som har överenskommits med berörda myndigheter,  och
11. bestämmelser om regelbunden intern revision av  säkerhetsstyrningssystemet.
Underhållssystem för enheter som ansvarar för underhåll av  fordon
6 §
Med hjälp av ett underhållssystem som avses i 2 kap. 10 §  järnvägssäkerhetslagen (2022:367) ska den enhet som ansvarar  för underhåll av fordon
1. säkerställa att fordonen underhålls i enlighet med  underhållsjournalen för varje fordon och gällande krav,  inklusive underhållsregler och relevanta TSD,
2. tillämpa nödvändiga metoder för riskvärdering och  riskbedömning som fastställts i de gemensamma  säkerhetsmetoderna, i samarbete med andra aktörer där det är  lämpligt,
3. i avtalsvillkor med sina entreprenörer säkerställa att  dessa genomför riskkontrollåtgärder genom att tillämpa den  gemensamma säkerhetsmetoden om övervakning, och
4. säkerställa underhållsverksamhetens spårbarhet.
Den enhet som ansvarar för underhåll av fordon ska på begäran  av tillsynsmyndigheten eller ERA redovisa de avtalsvillkor som  avses i första stycket 3.
7 §
Ett underhållssystem ska ha en
1. ledningsfunktion som
a) övervakar och samordnar de underhållsfunktioner som avses i 
2-4, och
b) ser till att fordonen är i säkert skick,
2. funktion för underhållsutveckling som ansvarar för att  förvalta underhållsdokumentationen, inklusive  konfigurationsledningen, vilken ska bygga på utformningsdata  och operativa data samt på prestanda och erfarenheter,
3. funktion för styrning av fordonsflottans underhåll som ser  till att ett fordon tas ur drift för underhåll och åter tas i  drift efter underhåll, och
4. funktion för utförande av underhåll som sköter det  nödvändiga tekniska underhållet av ett fordon eller av delar  av det, inklusive dokumentationen i underhållsintyget.
Den underhållsansvariga enheten ska själv sköta  ledningsfunktionen men får överlåta åt någon annan att sköta  de underhållsfunktioner, eller delar av dem, som avses i  första stycket 2-4.
8 §
Transportstyrelsen får godkänna att en  infrastrukturförvaltare eller ett järnvägsföretag själv  underhåller de fordon som uteslutande används i den egna  verksamheten. I sådant fall ska underhållet framgå av  järnvägsföretagets gemensamma säkerhetsintyg eller  infrastrukturförvaltarens säkerhetstillstånd.
Rapportering av olyckor
9 §
Transportstyrelsen ska regelbundet rapportera tillbaka  till Statens haverikommission enligt 15 b § förordningen 
(1990:717) om undersökning av olyckor om vilka åtgärder som  vidtagits med anledning av säkerhetsrekommendationer som  riktats till styrelsen.
Om en säkerhetsrekommendation har utfärdats av en myndighet  eller ett organ i ett annat land inom EES eller i Schweiz och  riktats till Sverige enligt artikel 26.2 i direktiv (EU) 
2016/798, ska Transportstyrelsen handlägga ärendet, vidta  lämpliga åtgärder och rapportera till den myndighet eller det  organ som har utfärdat säkerhetsrekommendationen om vilka  åtgärder som vidtagits.
10 §
Föreskrifter om verksamhetsutövares skyldighet att  rapportera om olyckor och olyckstillbud finns även i  förordningen (1990:717) om undersökning av olyckor.
Årsrapport om säkerhetsarbetet inom järnvägsområdet och årlig  säkerhetsplan
11 §
Transportstyrelsen ska årligen upprätta och offentliggöra  en rapport om sitt säkerhetsarbete inom järnvägsområdet under  föregående år. Rapporten ska överlämnas till regeringen och  ERA senast den 30 september.
Rapporten ska innehålla uppgifter om
1. Transportstyrelsens bedömning av järnvägssäkerhetens  utveckling, med en sammanställning av gemensamma  säkerhetsindikatorer i enlighet med bilaga I till direktiv 
(EU) 2016/798,
2. mer betydelsefulla ändringar i lagar, förordningar eller  föreskrifter om järnvägssäkerhet,
3. utvecklingen när det gäller utfärdandet av gemensamma  säkerhetsintyg och säkerhetstillstånd enligt  järnvägssäkerhetslagen (2022:367),
4. resultat och erfarenheter från myndighetens tillsynsarbete,
5. de undantag som har beslutats i enlighet med artikel 15 i  direktiv (EU) 2016/798, och
6. infrastrukturförvaltarnas och järnvägsföretagens  erfarenheter av tillämpningen av de gemensamma  säkerhetsmetoderna.
12 §
Transportstyrelsen ska årligen utarbeta och föreslå en  säkerhetsplan.
Säkerhetsplanen ska innehålla förslag på åtgärder för att  uppnå de gemensamma säkerhetsmålen. Transportstyrelsen ska  underrätta regeringen innan säkerhetsplanen offentliggörs.
Tillgång till utbildning för infrastrukturförvaltare och  järnvägsföretag och deras personal som utför säkerhetskritiska  arbetsuppgifter
13 §
Transportstyrelsen ska följa marknaden för  järnvägsutbildningar och säkerställa att den uppfyller de krav  som fastställs i Europaparlamentets och rådets direktiv 
2007/59/EG av den 23 oktober 2007 om behörighetsprövning av  lokförare som framför lok och tåg på järnvägssystemet i  gemenskapen (lokförardirektivet), i TSD eller i nationella  regler som inte omfattas av lokförardirektivet eller av någon  TSD.
Transportstyrelsen ska så snart som möjligt underrätta  regeringen, om det finns risk för att det kommer att saknas  utbildning för lokförare, ombordpersonal eller personal hos  infrastrukturförvaltare och järnvägsföretag som utför  säkerhetskritiska arbetsuppgifter.
Nationella regler
14 §
Nya nationella regler får beslutas endast om
1. regler om befintliga säkerhetsmetoder inte redan omfattas  av en gemensam säkerhetsmetod,
2. regler för drift av järnvägsnätet ännu inte omfattas av en  TSD,
3. en brådskande förebyggande åtgärd krävs, särskilt till  följd av en olycka eller ett tillbud,
4. en redan anmäld regel behöver ändras, eller
5. regler om krav för personal som utför säkerhetskritiska  arbetsuppgifter, inbegripet urvalskriterier, fysisk och  psykisk lämplighet samt yrkesutbildning, ännu inte omfattas av  någon TSD eller av direktiv 2007/59/EG.
15 §
Innan en nationell regel beslutas ska Transportstyrelsen  i god tid lämna ett detaljerat utkast och en motivering till  införandet av regeln till Europeiska kommissionen och till  ERA. Utkastet ska lämnas via det it-system som avses i  artikel 27 i Europaparlamentets och rådets förordning (EU) 
2016/796 av den 11 maj 2016 om Europeiska unionens  järnvägsbyrå och om upphävande av förordning (EG) nr 881/2004.
Motiveringen till införandet av regeln ska vara så detaljerad  att ERA kan granska utkastet.
16 §
Transportstyrelsen ska till Europeiska kommissionen och  ERA anmäla nya, ändrade eller upphävda nationella regler på  säkerhetsområdet. Anmälan ska göras genom att texterna  överlämnas via det it-system som avses i 15 §.
17 §
Om förebyggande åtgärder behöver vidtas skyndsamt, får  Transportstyrelsen besluta och omedelbart tillämpa en ny  nationell regel. Regeln ska dock anmälas till Europeiska  unionens järnvägsbyrå via det it-system som avses i 15 §.
18 §
Nationella regler om uteslutande lokala förhållanden  behöver inte anmälas till Europeiska kommissionen eller ERA om  reglerna i stället förs in i det infrastrukturregister som  avses i 5 kap. 10 § järnvägstekniklagen (2022:366) eller om  det i registret hänvisas till reglerna.
19 §
Nationella regler som anmälts enligt 16 eller 17 § ska  inte anmälas i enlighet med Europaparlamentets och rådets  direktiv (EU) 2015/1535 av den 9 september 2015 om ett  informationsförfarande beträffande tekniska föreskrifter och  beträffande föreskrifter för informationssamhällets tjänster.
Bemyndiganden
20 §
Transportstyrelsen får meddela föreskrifter om
1. lämplighetskrav i fråga om kunskap, hälsa och personliga  förhållanden i övrigt för att få utföra säkerhetskritiska  arbetsuppgifter,
2. undantag från kravet på certifiering enligt 2 kap. 11 §  järnvägssäkerhetslagen (2022:367), och
3. rapportering av händelser som är av betydelse för  järnvägssäkerheten i andra fall än de som anges i 2 kap. 12 §  järnvägssäkerhetslagen.
Innan Transportstyrelsen meddelar föreskrifter om hälsokrav  med stöd av första stycket 1 ska myndigheten ha gett  Socialstyrelsen tillfälle att yttra sig.
21 §
Transportstyrelsen får meddela ytterligare föreskrifter  om
1. säkerhetsstyrningssystem enligt 2-5 §§, och
2. underhållssystem enligt 6 och 7 §§.
3 kap. Tillstånd för järnvägsföretag och  infrastrukturförvaltare
Gemensamt säkerhetsintyg för järnvägsföretag
1 §
Vid utfärdande av ett gemensamt säkerhetsintyg ska  Transportstyrelsen tillämpa de förfaranden som ett  certifieringsorgan för säkerhetsintyg ska följa enligt  kommissionens genomförandeförordning (EU) 2018/763 av den 
9 april 2018 om fastställande av praktiska arrangemang för  utfärdande av gemensamma säkerhetsintyg till järnvägsföretag i  enlighet med Europaparlamentets och rådets direktiv (EU) 
2016/798 och om upphävande av kommissionens förordning (EG) nr 
653/2007.
Av säkerhetsintyget ska arten och omfattningen av den  järnvägsdrift som omfattas av intyget och det geografiska  området för verksamheten framgå.
2 §
En ansökan om gemensamt säkerhetsintyg ska innehålla ett  intyg av försäkringsgivaren, eller den som har ställt annan  säkerhet, om att försäkringen eller säkerheten täcker det  ansvar som avses i 3 kap. 1 § första stycket 2  järnvägssäkerhetslagen (2022:367). Detta gäller dock inte om  järnvägsföretaget har licens enligt 2 kap. 2 §  järnvägsmarknadslagen (2022:365).
3 §
När Transportstyrelsen har utfärdat ett gemensamt  säkerhetsintyg ska styrelsen inom två veckor underrätta ERA om  detta. Om Transportstyrelsen beslutar att förnya, uppdatera,  begränsa eller återkalla ett gemensamt säkerhetsintyg, ska en  underrättelse göras omedelbart.
En underrättelse enligt första stycket ska innehålla uppgifter  om
1. järnvägsföretagets namn och adress,
2. dagen för utfärdande av intyget,
3. intygets giltighetstid,
4. arten och omfattningen av järnvägsdriften, och
5. det geografiska området för verksamheten.
4 §
Om ERA prövar en ansökan om gemensamt säkerhetsintyg som  omfattar ett område för verksamheten i Sverige, ska  Transportstyrelsen på begäran av ERA bedöma om det aktuella  järnvägsföretaget uppfyller de krav som avses i 3 kap. 3 § 4  järnvägssäkerhetslagen (2022:367).
5 §
Om Transportstyrelsen, efter en förfrågan från ERA, och  ERA gör olika bedömningar av om de krav som avses i 3 kap. 3 § 
4 järnvägssäkerhetslagen (2022:367) är uppfyllda, ska  Transportstyrelsen efter en underrättelse från ERA samarbeta  med ERA i syfte att enas om en bedömning. Om det bedöms  nödvändigt, får även järnvägsföretaget erbjudas att delta.
Om Transportstyrelsen och ERA inom en månad efter det att ERA  underrättade Transportstyrelsen enligt första stycket inte kan  enas om en bedömning, får Transportstyrelsen, om den anser att  de krav som avses i 3 kap. 3 § 4 järnvägssäkerhetslagen inte  är uppfyllda, överlämna ärendet för medling till den  överklagandenämnd som avses i artikel 55 i förordning (EU) 
2016/796.
6 §
Transportstyrelsen får efter samråd med den nationella  säkerhetsmyndigheten i Danmark, Norge eller Finland, i ett  enskilt fall eller för flera fall, ingå överenskommelser med  berörda nationella säkerhetsmyndigheter om att trafik med ett  gemensamt säkerhetsintyg som har beviljats i något av dessa  länder utan utvidgning av området för verksamheten ska gälla  till och från stationer och terminaler som är belägna nära  gränsen på den svenska sidan. Detta gäller dock endast om det  aktuella järnvägsnätet har liknande egenskaper och liknande  regler för driften.
Transportstyrelsen får också ingå överenskommelser med berörda  nationella säkerhetsmyndigheter om att trafik med ett  gemensamt säkerhetsintyg som har beviljats i Sverige ska gälla  för trafik till och från stationer och terminaler som är  belägna nära gränsen i Danmark, Norge eller Finland.
Säkerhetstillstånd för infrastrukturförvaltare
7 §
Transportstyrelsen ska tillhandahålla vägledning om kraven  för säkerhetstillstånd enligt 3 kap. 7 §  järnvägssäkerhetslagen (2022:367).
8 §
Transportstyrelsen ska meddela ett beslut om att bevilja  eller avslå en ansökan om säkerhetstillstånd så snart som  möjligt, dock senast fyra månader efter det att  Transportstyrelsen har tagit emot en fullständig ansökan.
Säkerhetstillståndet ska innehålla ett godkännande av att  sökanden i sitt säkerhetsstyrningssystem har inrättat  förfaranden och åtgärder som uppfyller kraven på en säker  konstruktion, ett säkert underhåll och en säker drift av  järnvägsinfrastrukturen. I tillämpliga fall ska tillståndet  även innehålla ett godkännande av att sökanden inrättat  rutiner för underhåll och drift av systemet för trafikstyrning  och signalering.
9 §
När Transportstyrelsen har utfärdat, förnyat, uppdaterat  eller återkallat ett säkerhetstillstånd ska styrelsen inom två  veckor underrätta ERA om detta.
En underrättelse ska innehålla uppgifter om
1. infrastrukturförvaltarens namn och adress,
2. dagen för utfärdande av tillståndet,
3. tillståndets giltighetstid, och
4. tillståndets omfattning.
10 §
Transportstyrelsen ska samarbeta med behöriga nationella  säkerhetsmyndigheter i Danmark, Norge eller Finland i samband  med utfärdande av ett säkerhetstillstånd för  gränsöverskridande infrastruktur.
11 §
Vid prövningen av en ansökan om säkerhetstillstånd ska  kravet på sådana ekonomiska förutsättningar som avses i 3 kap. 
7 § 5 järnvägssäkerhetslagen (2022:367) anses uppfyllt om  sökanden visar att denne enligt realistiska antaganden kan  uppfylla sina ekonomiska skyldigheter inom de närmaste 12  månaderna från Transportstyrelsens beslut.
Kravet i 3 kap. 7 § 5 järnvägssäkerhetslagen ska inte anses  uppfyllt av den som har betydande skulder för skatter och  sociala avgifter.
Bemyndiganden
12 §
Transportstyrelsen får meddela ytterligare föreskrifter  om
1. försäkring eller motsvarande enligt 2 §, och
2. vad som avses med tillräckliga ekonomiska förutsättningar  enligt 11 §.
4 kap. Tillsyn
1 §
Transportstyrelsen ska vid tillsyn av en  infrastrukturförvaltares eller ett järnvägsföretags  säkerhetsstyrningssystem säkerställa att de principer som  anges i tillämpliga gemensamma säkerhetsmetoder tillämpas.
2 §
Ett järnvägsföretag som avser att inleda ny  transportverksamhet ska minst två månader innan verksamheten  inleds underrätta Transportstyrelsen.
3 §
Om Transportstyrelsen enligt 3 kap. 12 §  järnvägssäkerhetslagen (2022:367) begränsar eller återkallar  ett gemensamt säkerhetsintyg, ska styrelsen underrätta ERA om  detta och om skälen för beslutet.
4 §
Transportstyrelsen ska, när det gäller ett gemensamt  säkerhetsintyg som har utfärdats av ERA, begära att ERA  begränsar eller återkallar säkerhetsintyget, om styrelsen vid  sin tillsyn konstaterar att tillståndshavaren inte uppfyller  kraven för säkerhetsintyget.
5 §
Om Transportstyrelsen och ERA gör olika bedömningar av om  kraven för ett gemensamt säkerhetsintyg är uppfyllda, ska  Transportstyrelsen efter en underrättelse från ERA samarbeta  med ERA i syfte att enas om en bedömning som båda kan godta.  Om det bedöms nödvändigt, får även tillståndshavaren erbjudas  att delta.
Om Transportstyrelsen och ERA inom en månad efter det att ERA  underrättade Transportstyrelsen enligt första stycket inte kan  enas om en bedömning, får Transportstyrelsen, om den anser att  kraven för ett gemensamt säkerhetsintyg inte är uppfyllda,  överlämna ärendet för medling till den överklagandenämnd som  avses i artikel 55 i förordning (EU) 2016/796.
Resulterar medlingsförfarandet i att ett gemensamt  säkerhetsintyg varken begränsas eller återkallas, ska beslut  om förelägganden som har fattats enligt 4 kap. 4 §  järnvägssäkerhetslagen (2022:367) upphävas.
6 §
Transportstyrelsen ska besluta de förelägganden som  behövs, om en allvarlig säkerhetsrisk upptäcks vid en tillsyn.
Om Transportstyrelsen beslutar att förelägga ett  järnvägsföretag att vidta en åtgärd och företaget bedriver  verksamhet med stöd av ett gemensamt säkerhetsintyg som har  utfärdats av ERA, ska styrelsen omedelbart underrätta ERA om  beslutet. Varar en sådan åtgärd längre än tre månader, ska  Transportstyrelsen begära att ERA begränsar eller återkallar  det gemensamma säkerhetsintyget.
7 §
Om Transportstyrelsen och ERA gör olika bedömningar av  behovet av en åtgärd enligt 6 §, ska Transportstyrelsen  samarbeta med ERA i syfte att enas om en bedömning som båda  kan godta. Bedöms det nödvändigt får även den som åtgärden  riktar sig mot erbjudas att delta.
Om Transportstyrelsen och ERA efter tre månader inte kan enas  om en bedömning enligt första stycket, får Transportstyrelsen  överlämna ärendet för medling till den överklagandenämnd som  avses i artikel 55 i förordning (EU) 2016/796.
8 §
Transportstyrelsen ska samarbeta med andra nationella  säkerhetsmyndigheter och samordna tillsynen av järnvägsföretag  som bedriver trafik i flera medlemsstater, i syfte att  säkerställa att viktig information sprids, särskilt i fråga om  kända risker och om järnvägsföretagens säkerhetsnivåer.
Transportstyrelsen ska också utbyta information med andra  nationella säkerhetsmyndigheter som berörs och med ERA, om  styrelsen konstaterar att ett aktuellt järnvägsföretag inte  genomför riskkontroll.
Bemyndiganden
9 §
Transportstyrelsen får meddela ytterligare föreskrifter om  tillsyn enligt 1-6 §§.
5 kap. Övriga bestämmelser
Sanktionsavgift
1 §
En sanktionsavgift enligt 6 kap. järnvägssäkerhetslagen 
(2022:367) ska bestämmas till lägst 5 000 kronor och högst 
10 000 000 kronor.
När avgiftens storlek bestäms ska särskild hänsyn tas till
1. den skada eller risk för skada som har uppstått till följd  av överträdelsen,
2. om aktören tidigare har begått en överträdelse, och
3. de kostnader som aktören har undvikit till följd av  överträdelsen.
Namn på trafikplatser
2 §
Transportstyrelsen får meddela föreskrifter om namnet på  trafikplatser för järnväg och får i enskilda fall besluta om  namnet på en sådan trafikplats.
Innan ett namn fastställs eller ändras ska Transportstyrelsen  ge Lantmäteriet, berörda länsstyrelser, kommuner, regionala  kollektivtrafikmyndigheter som avses i 5 kap. 2 § lagen 
(2010:1065) om kollektivtrafik, infrastrukturförvaltare och  järnvägsföretag tillfälle att yttra sig.
Omprövning och överklagande
3 §
I 8 kap. järnvägssäkerhetslagen (2022:367) finns  bestämmelser om omprövning och överklagande av  Transportstyrelsens beslut.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.