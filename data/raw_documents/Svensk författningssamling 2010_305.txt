Title: Skyddslag (2010:305)
SFS Number: Svensk författningssamling 2010:305
URL: https://www.riksdagen.se/sv/dokument-och-lagar/dokument/svensk-forfattningssamling/skyddslag-2010305_sfs-2010-305/
Source Link: http://rkrattsbaser.gov.se/sfst?bet=2010:305
Amendment Register Link: http://rkrattsbaser.gov.se/sfsr?bet=2010:305
Ministry/Authority: Försvarsdepartementet
Issued: 2010-04-29
Metadata: {"Utfärdad": "2010-04-29", "Ändrad": "t.o.m. SFS 2024:860"}

==================================================

Skyddslag (2010:305)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:305
Departement/myndighet
:   
Försvarsdepartementet
Utfärdad
:   
2010-04-29
Ändrad
:   
t.o.m. SFS 2024:860
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens syfte och skyddsändamål
1 §
Denna lag innehåller bestämmelser om vissa åtgärder till  förstärkt skydd för byggnader, andra anläggningar, områden och  andra objekt mot
1. sabotage,
2. terroristbrott enligt 4 § terroristbrottslagen (2022:666),
3. spioneri samt röjande i andra fall av hemliga uppgifter som  rör totalförsvaret, och
4. grovt rån.
Lag (2022:679)
.
2 §
Lagen innehåller också bestämmelser om skydd för allmänheten mot skada som kan uppkomma till följd av militär verksamhet.
Skyddsobjekt
3 §
För att tillgodose behovet av skydd enligt 1 eller 2 § kan det beslutas att något ska vara skyddsobjekt.
4 §
Följande byggnader, andra anläggningar, områden och objekt  får beslutas vara skyddsobjekt:
1. statschefens och tronföljarens residens och bostäder samt  statsministerns bostäder,
2. byggnader, andra anläggningar och områden som staten har  äganderätt eller nyttjanderätt till och som disponeras av  riksdagen eller riksdagsförvaltningen,
3. byggnader och andra anläggningar som staten, en kommun  eller en region har äganderätt eller nyttjanderätt till och  som används eller är avsedda för att leda eller styra statlig  eller kommunal verksamhet,
4. byggnader, andra anläggningar och områden som används eller  är avsedda för polisverksamhet eller för annan verksamhet som  innefattar att upprätthålla allmän ordning och säkerhet,  verksamhet inom kriminalvården eller Sveriges försörjning med  sedlar och mynt,
5. byggnader, andra anläggningar och områden som används eller  är avsedda för
- fredstida krishantering,
- elektroniska kommunikationer,
- posthantering,
- transporter,
- alarmering,
- försvarsindustriella ändamål, eller
- försörjning med energi, vatten, livsmedel eller andra  förnödenheter av betydelse för Sveriges försörjningsberedskap  och då även fartyg som används för transport av kärnämnen, och
6. byggnader, andra anläggningar och områden som används eller  är avsedda för ledning av räddningstjänst eller för ledning  och samordning av civil verksamhet vid höjd beredskap.
Lag (2019:941)
.
5 §
Följande byggnader, andra anläggningar, områden och objekt  får också beslutas vara skyddsobjekt:
1. byggnader, andra anläggningar och områden som staten har  äganderätt eller nyttjanderätt till och som disponeras av  Försvarsmakten, Försvarets materielverk, Försvarets  radioanstalt eller Totalförsvarets forskningsinstitut,
2. områden där Försvarsmakten, Försvarets materielverk,  Försvarets radioanstalt eller Totalförsvarets  forskningsinstitut tillfälligt bedriver övningar, prov eller  försök eller områden där oförutsedda följder av sådan  verksamhet kan inträffa,
3. områden där Försvarsmakten har satts in för att hindra en  kränkning av Sveriges territorium eller för att möta ett  väpnat angrepp mot landet,
4. områden där en främmande stats militära styrka inom ramen  för internationellt samarbete tillfälligt bedriver övningar  här i landet i samband med utbildning för fredsfrämjande  verksamhet eller för annat militärt ändamål,
5. områden där ett Natohögkvarter eller en främmande stats  militära styrka bedriver militär verksamhet inom ramen för  samförståndsavtalet den 4 september 2014 mellan Sverige och  Nato om värdlandsstöd,
6. områden där en utländsk militär styrka bedriver militär  verksamhet enligt lagen (2020:782) om operativt militärt stöd,
7. områden där en amerikansk styrka bedriver militär  verksamhet inom ramen för avtalet den 5 december 2023 mellan  Sverige och Amerikas förenta stater om försvarssamarbete,
8. vattenområden av särskild betydelse för det militära  försvaret, och
9. objekten militära fartyg och luftfartyg, fordon som  tillverkats särskilt för militära ändamål och militära  fordonstransporter av stora mängder vapen, ammunition och  sprängämnen eller andra sådana särskilt skyddsvärda  transporter, inklusive utländska sådana objekt och transporter  inom ramen för internationellt militärt samarbete eller  internationell krishantering.
Lag (2024:547)
.
6 §
När det råder höjd beredskap, eller under annan tid som  regeringen beslutar om med hänsyn till Sveriges  försvarsberedskap, får andra byggnader, anläggningar och  områden än sådana som nämns i 4 och 5 §§ beslutas vara  skyddsobjekt om de är av betydelse för totalförsvaret.
Under samma förhållanden får lok och järnvägsvagnar beslutas  vara skyddsobjekt.
Regeringen får meddela föreskrifter om vilka byggnader,  anläggningar och områden som med stöd av första stycket får  beslutas vara skyddsobjekt och vad som då särskilt ska gälla.
Lag (2019:696)
.
Innebörden av ett beslut om skyddsobjekt
7 §
Ett beslut om skyddsobjekt innebär att obehöriga inte har  tillträde till skyddsobjektet. Tillträdesförbudet omfattar  även tillträde med hjälp av en obemannad farkost.
Genom ett särskilt beslut får tillträdesförbudet förenas med  ett förbud mot att göra avbildningar, beskrivningar eller  mätningar av eller inom skyddsobjektet.
Om det räcker för att tillgodose skyddsbehovet, får  tillträdesförbudet ersättas av ett avbildningsförbud eller av  ett förbud mot att bada, dyka, ankra eller fiska.
Lag (2019:696)
.
8 §
Om ett förbud som avses i 7 § omfattar ett område som
anges i 5 § 2   eller 3, gäller förbudet också för en enskild
person som äger eller annars nyttjar området.
Bevakning av skyddsobjekt
9 §
För bevakning av ett skyddsobjekt får polismän, militär  personal eller annan särskilt utsedd personal anlitas.
Den som bevakar ett skyddsobjekt och som inte är polisman  benämns skyddsvakt.
I lagen (2020:782) om operativt militärt stöd finns  bestämmelser om att finsk och amerikansk militär personal i  vissa fall får anlitas för bevakning av skyddsobjekt. Sådan  personal benämns inte skyddsvakt.
Lag (2024:547)
.
10 §
Den som vill ha tillträde till ett skyddsobjekt eller som uppehåller sig invid ett skyddsobjekt är skyldig att på begäran av den som bevakar skyddsobjektet
1. uppge namn, födelsetid och hemvist,
2. underkasta sig kroppsvisitation som inte avser undersökning av brev  eller annan enskild handling, samt
3. finna sig i undersökning av fordon, fartyg och luftfartyg som har medförts till platsen.
11 §
Den som bevakar ett skyddsobjekt får besluta om  kroppsvisitation och undersökning av fordon, fartyg och  luftfartyg, om det behövs för att bevakningsuppgiften ska  kunna fullgöras, eller för att söka efter föremål som kan tas  i beslag enligt denna lag.
Om en obemannad farkost befinner sig inom, i närheten av eller  över ett skyddsobjekt får den som bevakar skyddsobjektet, om  det behövs för att fullgöra bevakningsuppgiften, ingripa mot  farkosten även på annat sätt än genom en undersökning enligt  första stycket. Våld mot farkosten får då användas om andra  medel är otillräckliga och det med hänsyn till  omständigheterna är försvarligt.
Lag (2019:696)
.
12 §
Den som bevakar ett skyddsobjekt får om det behövs för att bevakningsuppgiften ska kunna fullgöras avvisa, avlägsna eller, om en sådan åtgärd inte är tillräcklig, tillfälligt omhänderta en person inom eller invid skyddsobjektet, om personen
1. överträder något förbud som gäller på grund av beslut enligt denna lag,
2. vägrar att på begäran lämna uppgift om namn, födelsetid eller hemvist eller lämnar uppgift om detta som skäligen kan antas vara oriktig,
3. vägrar att underkasta sig kroppsvisitation, eller
4. vägrar att finna sig i undersökning av fordon, fartyg eller luftfartyg.
13 §
En skyddsvakt har inom skyddsobjektet och i dess närhet samma befogenhet som en polisman att gripa den som det finns skäl att anhålla för spioneri, sabotage, terroristbrott, grovt rån eller förberedelse till ett sådant brott samt att ta i beslag föremål som personen för med sig. Detta gäller också om den misstänkte är på flykt från skyddsobjektet.
14 §
Den som bevakar ett skyddsobjekt får ta föremål i beslag,  som skäligen kan antas ha betydelse för utredning av brott mot  denna lag eller bli förverkade på grund av brott mot denna  lag.
Lag (2024:860)
.
15 §
Kroppsvisitation får inte göras mer ingående än vad ändamålet med åtgärden kräver.
Kroppsvisitation, som är av mer väsentlig omfattning, ska om möjligt genomföras inomhus i ett avskilt rum och i ett vittnes närvaro.
Kroppsvisitation av en enskild får inte utan synnerliga skäl genomföras eller bevittnas av andra personer än personer av samma kön som den som ska visiteras, läkare eller legitimerade sjuksköterskor. En ytlig kroppsvisitation som bedöms nödvändig av säkerhetsskäl och som endast avser sökande efter vapen eller andra farliga föremål får dock genomföras på annat sätt.
16 §
Det ska föras protokoll över kroppsvisitationer,  ingripanden med våld mot obemannade farkoster, tillfälliga  omhändertaganden, gripanden och beslag. I protokollet ska  skälen för åtgärden anges liksom det som förekommit då  åtgärden vidtogs.
Lag (2019:696)
.
17 §
Ett tillfälligt omhändertagande, gripande eller beslag som har gjorts av en skyddsvakt ska genast anmälas till en polisman. Beslagtagen egendom ska överlämnas till polismannen.
Den som tagit emot anmälan ska genast pröva om åtgärden ska bestå.
Ett tillfälligt omhändertagande ska upphöra så snart ändamålet med åtgärden har förlorat sin betydelse, dock senast sex timmar efter omhändertagandet.
En polisman som tar befattning med tillfälliga omhändertaganden som gjorts med stöd av denna lag ska tillämpa bestämmelserna i 15-17 §§
polislagen (1984:387).
Beslut om skyddsobjekt
18 §
Regeringen eller den myndighet som regeringen bestämmer får besluta i frågor om skyddsobjekt.
Ett sådant beslut får inte göras mer ingripande eller omfattande än vad som behövs för att tillgodose skyddsbehovet.
Så långt det är möjligt ska tillses att ett beslut inte kommer att medföra  skada eller annan olägenhet för andra allmänna eller enskilda intressen.
19 §
Byggnader, andra anläggningar och områden som anges i 4 § 
2 får beslutas vara skyddsobjekt efter medgivande av  riksdagens talman.
Byggnader, andra anläggningar, områden och objekt som anges i 
4 § 4, 5, 6 eller 6 § får inte beslutas vara skyddsobjekt utan  medgivande av ägaren, om denne är någon annan än staten. Det  som föreskrivs om ägaren gäller också den som nyttjar  byggnaden, anläggningen, området eller objektet.
I övriga fall ska ett beslut om skyddsobjekt om möjligt  föregås av samråd med den som äger eller nyttjar byggnaden,  anläggningen eller området.
Lag (2019:696)
.
20 §
Ett beslut om skyddsobjekt ska gälla tills vidare eller  under en viss angiven tid.
Ett beslut om skyddsobjekt enligt 4 § 4, 5 eller 6 ska dock  gälla för en viss tid, längst fem år. Om det är uppenbart att  de förhållanden som utgör grund för beslutet om skyddsobjekt  kommer att bestå under längre tid, får beslutet ges längre  giltighetstid eller gälla tills vidare.
Lag (2019:696)
.
21 §
I ett beslut om skyddsobjekt får det förordnas att beslutet ska gälla även om det inte har vunnit laga kraft.
22 §
Den som äger eller nyttjar ett skyddsobjekt ansvarar för att objektet bevakas och för att upplysning om beslutet om skyddsobjekt lämnas genom tydlig skyltning eller på annat sätt.
I ett beslut om skyddsobjekt ska det anges vem som har ansvaret för de skyldigheter som framgår av första stycket.
23 §
Ett beslut om skyddsobjekt får upphävas eller ändras om förutsättningarna för beslutet har ändrats.
24 §
Den som äger eller nyttjar ett skyddsobjekt ska underrätta den myndighet som har beslutat om skyddsobjektet, om förutsättningarna för beslutet har ändrats väsentligt.
24 a §
I lagen (2014:514) om ansvar för vissa säkerhetsfrågor vid statsministerns tjänstebostäder finns bestämmelser som gäller i stället för det som anges i 18 § första stycket om beslut om skyddsobjekt och i 22 § om ansvar för bevakning av skyddsobjekt och upplysning om beslut om skyddsobjekt.
Lag (2014:516)
.
Skyddsvakter
25 §
Den kan bli skyddsvakt, som efter prövning är godkänd med hänsyn till laglydnad, medborgerlig pålitlighet samt lämpligheten i övrigt för uppgiften som skyddsvakt.
Frågor om godkännande av skyddsvakt prövas av den myndighet som regeringen bestämmer.
26 §
Ett godkännande som skyddsvakt ska gälla för en bestämd tid, längst fem år, och ska avse anställning eller uppdrag hos viss arbets- eller uppdragsgivare eller tjänstgöring vid vissa skyddsobjekt.
27 §
Ett godkännande som skyddsvakt ska återkallas om
1. en skyddsvakt inte längre uppfyller de villkor för godkännandet som anges i 25 §, eller
2. det annars finns någon särskild anledning för återkallelse.
Den myndighet som har meddelat godkännandet beslutar om återkallelse.
Ett beslut om återkallelse av ett godkännande ska gälla tills vidare i avvaktan på ett slutligt avgörande, om det kan antas att godkännandet kommer att slutligt återkallas.
28 §
Ett beslut om återkallelse gäller omedelbart, om inte annat förordnas.
Tystnadsplikt
29 §
Den som är eller har varit skyddsvakt får inte obehörigen röja eller utnyttja vad han eller hon på grund av ett uppdrag enligt denna lag fått veta om en enskilds personliga förhållanden eller förhållanden av betydelse för totalförsvaret eller annars för Sveriges säkerhet.
I det allmännas verksamhet tillämpas offentlighets- och sekretesslagen (2009:400).
Ansvar
30 §
Den som uppsåtligen eller av oaktsamhet bryter mot  ett förbud som avses i 7 § första stycket döms för obehörigt  tillträde till skyddsobjekt till fängelse i högst två år.  Detsamma ska gälla den som olovligen stannar kvar inom  skyddsobjektet.
Om brottet är ringa döms till böter eller fängelse i högst  sex månader.
Lag (2018:611)
.
30 a §
Den som uppsåtligen eller av oaktsamhet bryter mot  ett förbud mot att göra avbildningar, beskrivningar eller  mätningar som avses i 7 § andra eller tredje stycket döms för  olovlig avbildning av skyddsobjekt till böter eller fängelse  i högst ett år.
Lag (2018:611)
.
30 b §
Den som uppsåtligen eller av oaktsamhet bryter mot  ett förbud mot att bada, dyka, ankra eller fiska som avses i 
7 § tredje stycket döms för olovlig vattenaktivitet inom  skyddsobjekt till böter eller fängelse i högst ett år.
Lag (2018:611)
.
31 §
Den som lämnar oriktiga eller vilseledande uppgifter  för att få tillträde till ett skyddsobjekt döms för lämnande  av osann uppgift vid skyddsobjekt till böter eller fängelse i  högst sex månader, om gärningen inte är belagd med straff i  brottsbalken.
Lag (2018:611)
.
32 §
Har upphävts genom
lag (2024:860)
.
Överklagande
33 §
En förvaltningsmyndighets beslut om en byggnad, en anläggning, ett område eller ett objekt ska kunna vara skyddsobjekt eller om godkännande eller återkallelse av godkännande som skyddsvakt får överklagas hos allmän förvaltningsdomstol. Ett beslut om skyddsobjekt får endast överklagas av den som helt eller delvis äger eller nyttjar objektet.
Prövningstillstånd krävs vid överklagande till kammarrätten.
Övergångsbestämmelser
2010:305
1. Denna lag träder i kraft den 1 juli 2010, då lagen
(1990:217) om skydd för samhällsviktiga anläggningar m.m. ska upphöra att gälla. Den gamla lagens föreskrifter i 23-32 §§
och 36 § samt 37 § i fråga om straffansvar för den som lämnar oriktiga eller vilseledande uppgifter för att få tillträde till ett militärt skyddsområde eller tillstånd att uppehålla sig inom ett sådant område, gäller dock till och med den 31 december 2011.
2. Den som har tjänstgjort som skyddsområdesvakt före ikraftträdandet får även fortsättningsvis inte obehörigen röja eller utnyttja vad han eller hon på grund av uppdraget enligt den lagen fått veta om en enskilds personliga förhållanden eller förhållanden av betydelse för totalförsvaret eller annars för Sveriges säkerhet.
3. Byggnader, andra anläggningar och områden samt militära fartyg och luftfartyg som förklarats som skyddsobjekt före ikraftträdandet ska även fortsättningsvis anses vara skyddsobjekt, dock längst till utgången av 2014. Den gamla lagen gäller för dessa skyddsobjekt.
4. Överklaganden som avser beslut som meddelats före ikraftträdandet men ännu inte avgjorts prövas enligt den gamla lagen.
5. Den som enligt den gamla lagen har godkänts som skyddsvakt anses godkänd även enligt den nya lagen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.