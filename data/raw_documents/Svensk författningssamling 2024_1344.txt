Title: Förordning (2024:1344) om statsbidrag till vissa organisationer som stöder värnpliktigas fritid och rekreation
SFS Number: Svensk författningssamling 2024:1344
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241344-om-statsbidrag-till-vissa_sfs-2024-1344/
Source Link: http://rkrattsbaser.gov.se/sfst?bet=2024:1344
Amendment Register Link: http://rkrattsbaser.gov.se/sfsr?bet=2024:1344
Ministry/Authority: Försvarsdepartementet
Issued: 2024-12-19
Metadata: {"Utfärdad": "2024-12-19"}

==================================================

Förordning (2024:1344) om statsbidrag till vissa organisationer som stöder värnpliktigas fritid och rekreation
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1344
Departement/myndighet
:   
Försvarsdepartementet
Utfärdad
:   
2024-12-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
I denna förordning finns bestämmelser om statsbidrag till  organisationer som bedriver verksamhet som möjliggör en  meningsfull fritid och bidrar till rekreation under  värnpliktigas tjänstgöring.
Denna förordning är meddelad med stöd av 8 kap. 7 §  regeringsformen.
2 §
Syftet med bidraget är att främja verksamhet som stöder  värnpliktigas fritid och rekreation under deras  tjänstgöringstid.
3 §
Beslut om bidrag enligt denna förordning fattas av  Försvarsmakten, som också betalar ut bidraget. Bidrag betalas  ut i form av organisationsbidrag och verksamhetsbidrag.
Ett beslut om bidrag får förenas med villkor. Villkoren ska  framgå av beslutet.
Förutsättningar för bidrag
4 §
Bidrag enligt denna förordning får lämnas, i mån av  tillgång på medel, till en organisation som
1. är en juridisk person,
2. bedriver frivilligt arbete inom det område som anges i 1 §,
3. är rikstäckande och vars verksamhet riktar sig till utövare  på regional eller lokal nivå eller som bedriver verksamhet av  riksintresse,
4. har antagit stadgar och är demokratiskt uppbyggd,
5. har bedrivit verksamhet i Sverige inom det område som anges  i 1 § under minst två år,
6. i sin verksamhet respekterar demokratins idéer, inklusive  jämställdhet och förbud mot diskriminering eller strävan efter  att åstadkomma jämställdhet mellan män och kvinnor,
7. styr sin verksamhet mot fastställda mål och förväntade  resultat och har fastställt en plan, för en period om två år  eller mer, som beskriver dels vilka aktiviteter organisationen  planerar att genomföra till stöd för det som anges i 2 §, dels  hur arbetet kommer att följas upp,
8. kan dokumentera sin verksamhet genom fastställda  verksamhets- och revisionsberättelser, och
9. krigsplacerar sin personal för att kunna fullfölja  verksamhet som framgår av 1 § och ingår i totalförsvaret.
Bidrag får även lämnas till organisationer som inte uppfyller  det villkor som anges i första stycket 5, om det finns  särskilda skäl för det. Vid en sådan prövning ska det särskilt  beaktas vilka behov som finns inom det område där  organisationen är verksam eller om verksamheten har  riksintresse.
Försvarsmakten får prioritera mellan inkomna ansökningar och  ge företräde till de ansökningar som bedöms ha bäst  förutsättningar att uppfylla det syfte med bidraget som anges  i 2 §. Om den som ansöker om bidrag har lämnat en sådan  redovisning som avses i 13 § för tidigare lämnade bidrag ska  Försvarsmakten vid bedömningen av ansökan beakta det som  framgår av redovisningen.
5 §
Bidrag får inte lämnas för kostnader som något statligt  bidrag redan lämnats för.
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Försvarsmakten.
6 §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation om det  framkommer att någon av dess samarbetsorganisationer, eller en  företrädare för samarbetsorganisationen, agerar på ett sådant  sätt som anges i första stycket.
7 §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 6 §, får  stöd ändå lämnas till organisationen om det finns särskilda  skäl. Vid denna bedömning ska det särskilt beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation eller  dess företrädare, ska det vid bedömningen även särskilt  beaktas om samarbetet har avbrutits.
Ansökan
8 §
En ansökan om bidrag enligt denna förordning ska göras  skriftligen av en behörig företrädare för organisationen och  ges in till Försvarsmakten. Försvarsmakten får meddela närmare  föreskrifter om ansökans utformning och om när en ansökan ska  göras.
9 §
Den som ansöker om bidrag ska på begäran av Försvarsmakten  lämna de uppgifter och handlingar som Försvarsmakten behöver  för att kunna pröva ansökan.
10 §
En ansökan om bidrag ska innehålla
1. den sökande organisationens stadgar,
2. handlingar som visar vem eller vilka som har rätt att  företräda organisationen,
3. verksamhets- och förvaltningsberättelse, balans- och  resultaträkning samt revisionsberättelser för närmast  föregående räkenskapsår,
4. årlig budget för den verksamhet som ansökan avser, och
5. uppgifter om sökta och beviljade bidrag.
11 §
En ansökan som avser verksamhetsbidrag ska, utöver det  som följer av 10 §, även innehålla uppgifter om vilka  aktiviteter som ansökan avser och vad som är målet med dessa  aktiviteter.
12 §
En sökande som inte lämnar de handlingar eller uppgifter  som följer av 9-11 §§ ska ges möjlighet att komplettera  ansökan inom en viss tid. Om sökanden inte följer en uppmaning  att komplettera ansökan får Försvarsmakten pröva den i  befintligt skick.
Redovisning
13 §
En organisation som har tagit emot bidrag är skyldig att  lämna sådan ekonomisk och annan redovisning som Försvarsmakten  begär. Redovisningen ska innehålla en redogörelse för vad  bidraget har använts till, vilka resultat som har uppnåtts och  hur resultaten förhåller sig till det syfte som anges i 2 §.
En revisor ska granska redovisningen. Revisorns rapport över  granskningen ska bifogas redovisningen. Om det bidrag som har  tagits emot uppgår till minst fem prisbasbelopp enligt 2 kap. 
6 och 7 §§ socialförsäkringsbalken, ska granskningen göras av  en auktoriserad eller godkänd revisor.
En organisation som har tagit emot bidrag är skyldig att på  begäran av Försvarsmakten lämna de uppgifter som myndigheten  behöver för att granska redovisningen. Försvarsmakten ska i  sin årsredovisning lämna en samlad redovisning av vilka  organisationer som har fått bidrag och med vilka belopp.
Återbetalning och återkrav
14 §
Mottagaren av bidrag enligt denna förordning är
återbetalningsskyldig om
1. mottagaren genom att lämna oriktiga uppgifter eller på  annat sätt har orsakat att bidraget lämnats felaktigt eller  med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller inte
har använts för det ändamål det beviljats för,
4. mottagaren inte har lämnat en redovisning som krävs enligt 
13 §,
5. mottagaren inte har följt villkor i beslutet om bidrag,  eller
6. mottagaren inte uppfyller villkoren i 6 § och det inte  finns sådana särskilda skäl enligt 7 § som innebär att bidrag  ändå får lämnas.
15 §
Den som ansöker om eller har beviljats bidrag enligt  denna förordning ska snarast möjligt till Försvarsmakten  anmäla sådana ändrade förhållanden som kan påverka rätten till  eller storleken på bidraget.
Försvarsmakten ska besluta om att ett beviljat bidrag helt  eller delvis inte ska betalas ut om mottagaren av bidraget  inte längre uppfyller villkoren för det eller om det finns  grund för återbetalning enligt 14 §. Ett sådant beslut gäller  omedelbart.
16 §
Om en bidragsmottagare är återbetalningsskyldig enligt 
14 § ska Försvarsmakten besluta att helt eller delvis kräva  tillbaka bidraget.
Om det finns synnerliga skäl får Försvarsmakten besluta att  sätta ned återkravet helt eller delvis.
Bemyndiganden
17 §
Försvarsmakten får meddela föreskrifter om  verkställigheten av denna förordning.
Överklagande
18 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 15 § och beslut om  återkrav enligt 14 § får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.