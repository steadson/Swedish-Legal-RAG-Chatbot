Title: Förordning (2016:723) om vissa identitetskontroller vid allvarlig fara för den allmänna ordningen eller den inre säkerheten i landet
SFS Number: Svensk författningssamling 2016:723
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016723-om-vissa_sfs-2016-723/
Source Link: http://rkrattsbaser.gov.se/sfst?bet=2016:723
Amendment Register Link: http://rkrattsbaser.gov.se/sfsr?bet=2016:723
Ministry/Authority: Näringsdepartementet RST
Issued: 2016-06-09
Metadata: {"Utfärdad": "2016-06-09"}

==================================================

Förordning (2016:723) om vissa identitetskontroller vid allvarlig fara för den allmänna ordningen eller den inre säkerheten i landet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:723
Departement/myndighet
:   
Näringsdepartementet RST
Utfärdad
:   
2016-06-09
Tidsbestämd
: 
2016-11-04
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens innehåll
1 §
Denna förordning innehåller bestämmelser om vissa  identitetskontroller som ska utföras vid allvarlig fara för  den allmänna ordningen eller den inre säkerheten i landet, i  syfte att upprätthålla lag och ordning och skydda nationell  säkerhet.
Förordningen är meddelad med stöd av 3 och 4 §§ lagen 
(2015:1073) om särskilda åtgärder vid allvarlig fara för den  allmänna ordningen eller den inre säkerheten i landet.
Uttryck i förordningen
2 §
I denna förordning avses med
1. buss: detsamma som i 2 § lagen (2001:559) om  vägtrafikdefinitioner,
2. passagerarfartyg: detsamma som i 1 kap. 3 §  fartygssäkerhetslagen (2003:364), och
3. transportör: den som faktiskt utför en transport av  passagerare med buss, tåg eller passagerarfartyg, oavsett om  denne har ingått avtalet om transporten med resenären eller  inte.
Transportörers skyldighet
3 §
En transportör ska kontrollera att de passagerare som  transportören med buss eller tåg transporterar till Sverige  från Danmark innehar en giltig identitetshandling med  fotografi. Kravet att inneha en giltig identitetshandling med  fotografi gäller inte för personer under 18 år som reser i  sällskap med förälder som kan uppvisa en giltig  identitetshandling med fotografi.
Första stycket gäller även för transporter med  passagerarfartyg som genomför resor som är 20 nautiska mil  eller kortare.
Kontroll av transportörens skyldighet
4 §
Polismyndigheten ska kontrollera att transportören har  fullgjort sin skyldighet enligt 3 §. Tullverket och  Kustbevakningen ska på begäran bistå Polismyndigheten vid en  sådan kontroll.
Polismyndigheten, Tullverket och Kustbevakningen ska  underrätta Transportstyrelsen om överträdelser av 3 § som de  upptäcker i samband med kontroller enligt första stycket.
Sanktionsavgift
5 §
En sanktionsavgift ska tas ut av transportören om denne  vid en kontroll enligt 4 § inte kan visa att den har  fullgjort sina skyldigheter enligt 3 §.
6 §
Sanktionsavgiften är 50 000 kronor per  transporttillfälle.
7 §
Transportstyrelsen prövar frågor om sanktionsavgift  enligt denna förordning.
En sanktionsavgift får endast beslutas om den som anspråket  riktar sig mot har getts tillfälle att yttra sig inom två år  från det att förutsättningarna enligt 5 § att ta ut en avgift  är uppfyllda.
Transportstyrelsen får besluta att sätta ned eller avstå från  att ta ut en sanktionsavgift om det finns särskilda skäl för  det.
8 §
Sanktionsavgiften tillfaller staten.
9 §
En sanktionsavgift ska betalas till Transportstyrelsen  inom trettio dagar från det att beslutet om att ta ut  avgiften har fått laga kraft eller inom den längre tid som  anges i beslutet.
Om sanktionsavgiften inte betalas inom den tid som anges i  första stycket, ska Transportstyrelsen lämna den obetalda  avgiften för indrivning. Bestämmelser om indrivning finns i  lagen (1993:891) om indrivning av statliga fordringar m.m.  Vid indrivning får verkställighet ske enligt  utsökningsbalken.
En sanktionsavgift faller bort, om beslutet om avgiften inte  har verkställts inom fem år från det att beslutet fick laga  kraft.
Förskott för vissa transportörer som inte har hemvist i  Sverige
10 §
Om en transport som avses i 3 § har utförts med buss och  den transportör som en sanktionsavgift ska tas ut av inte har  hemvist i Sverige, ska en tjänsteman vid Polismyndigheten  eller Tullverket vid kontroll enligt 4 § besluta om förskott  för sanktionsavgiften. Förskott behöver dock inte beslutas om  det finns synnerliga skäl för det.
Förskottet ska betalas till Polismyndigheten.
11 §
Om ett förskott har beslutats och det inte betalas  omedelbart i samband med kontrollen, ska en tjänsteman vid  Polismyndigheten eller Tullverket besluta att bussen inte får  fortsätta färden. Ett sådant beslut behöver dock inte fattas  om det finns särskilda skäl för det.
Ett beslut om att bussen inte får fortsätta färden gäller  tills förskottet har betalats eller, om sanktionsavgift  tagits ut slutligt utan att förskottet har betalats, tills  sanktionsavgiften har betalats.
Om bussen får fortsätta färden, ska tjänstemannen överlämna  ett inbetalningskort på förskottssumman till föraren av  bussen.
12 §
Ett beslut om förskott eller om att en buss inte får  fortsätta färden ska skyndsamt underställas  Transportstyrelsens prövning. Transportstyrelsen ska  omedelbart pröva om beslutet ska bestå.
Om ett beslut om att en buss inte får fortsätta färden består  efter prövningen enligt första stycket, ska  Transportstyrelsen handlägga ärendet om sanktionsavgift utan  dröjsmål.
13 §
Transportstyrelsen får besluta att helt eller delvis  sätta ned ett förskott som har beslutats för en  sanktionsavgift.
Transportstyrelsen får upphäva ett beslut om att färden inte  får fortsätta, om det finns synnerliga skäl för det.
Första och andra stycket gäller även när ärendet om  sanktionsavgift prövas slutligt.
14 §
Om Transportstyrelsen beslutar att sätta ned eller avstå  från att ta ut någon sanktionsavgift, ska det överskjutande  beloppet av betalat förskott återbetalas.
Bemyndiganden
15 §
Polismyndigheten får meddela föreskrifter om att kravet  i 3 § första stycket att inneha en giltig identitetshandling  med fotografi inte gäller för vissa specificerade grupper av  personer under 18 år som reser i sällskap med en person som  är 18 år eller äldre som ska ha uppsikt över gruppen och som  kan uppvisa en giltig identitetshandling med fotografi.
16 §
Polismyndigheten får meddela närmare föreskrifter om
1. kontroll enligt 4 §,
2. förskott för sanktionsavgifter, och
3. beslut att en buss inte får fortsätta färden.
Transportstyrelsen får meddela närmare föreskrifter om  sanktionsavgifter i övrigt.
Överklagande
17 §
I 22 a § förvaltningslagen (1986:223) finns bestämmelser  om överklagande till allmän förvaltningsdomstol. Andra beslut  än beslut enligt 7 § om sanktionsavgifter får dock inte  överklagas.
Övergångsbestämmelser
2016:723
1. Denna förordning träder i kraft den 4 juli 2016.
2. Förordningen upphör att gälla den 4 november 2016.
3. Trots punkt 2 gäller förordningen fortfarande för ärenden  eller mål om kontroll eller sanktionsavgift som har inletts  innan denna förordning upphörde att gälla.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.