Title: Förordning (2015:545) om referensram för kvalifikationer för livslångt lärande
SFS Number: Svensk författningssamling 2015:545
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015545-om-referensram-for_sfs-2015-545/
Source Link: http://rkrattsbaser.gov.se/sfst?bet=2015:545
Amendment Register Link: http://rkrattsbaser.gov.se/sfsr?bet=2015:545
Ministry/Authority: Utbildningsdepartementet
Issued: 2015-08-27
Metadata: {"Utfärdad": "2015-08-27", "Ändrad": "t.o.m. SFS 2024:109"}

==================================================

Förordning (2015:545) om referensram för kvalifikationer för livslångt lärande
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:545
Departement/myndighet
:   
Utbildningsdepartementet
Utfärdad
:   
2015-08-27
Ändrad
:   
t.o.m. SFS 2024:109
Övrig text
:   
Bilaga 1 är inte med här. Bilaga 1 senast ändrad genom SFS 2022:1558. Rättelseblad 2017:276 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om en nationell  referensram för kvalifikationer för livslångt lärande. Syftet  med referensramen är att underlätta jämförelser nationellt och  internationellt av vilka nivåer sådana kvalifikationer  motsvarar i fråga om kunskaper, färdigheter, ansvar och  självständighet för att därigenom främja livslångt lärande och  förbättra anställningsbarhet, rörlighet och social integration  för arbetstagare och studerande inom EU.
Förordning (2022:1558).
2 §
Med en kvalifikation avses i denna förordning ett  dokumenterat resultat av lärande i form av kunskaper,  färdigheter, ansvar och självständighet.  Förordning (2022:1558).
3 §
Referensramen består av åtta nivåer som finns i bilaga 1  till denna förordning. En kvalifikation ska anses motsvara den  nivå i referensramen som bäst överensstämmer med de kunskaper  och färdigheter, det ansvar och den självständighet som  kvalifikationen representerar. Kvalifikationer vars resultat  av lärande är författningsreglerade motsvarar de nivåer som  anges i bilaga 2. Förordning (2022:1558).
Ansökan och beslut
4 §
Den som ansvarar för att fastställa innehållet i en  kvalifikation som inte anges i bilaga 2 (den som ansvarar för  kvalifikationen) får ansöka om att få ett beslut om vilken  nivå kvalifikationen motsvarar i referensramen.
En förutsättning för att en kvalifikation ska kunna motsvara  en nivå i referensramen är att den som ansvarar för  kvalifikationen säkerställer att det bedrivs ett systematiskt  kvalitetsarbete där kvalitetssäkring av kvalifikationen ingår.
Ansökan prövas av Myndigheten för yrkeshögskolan. Ett beslut  gäller i tio år. Förordning (2022:1558).
5 §
Ett ärende enligt 4 § får inte avgöras utan att
1. Myndigheten för yrkeshögskolan har inhämtat ett sådant  underlag som Rådet för den nationella referensramen för  kvalifikationer ska lämna enligt 13 b § förordningen 
(2011:1162) med instruktion för Myndigheten för  yrkeshögskolan, och
2. den som ansvarar för en kvalifikation har fått tillfälle  att yttra sig över det underlaget. Förordning (2022:1558).
Granskning av kvalifikationer
6 §
Myndigheten för yrkeshögskolan ska vid behov, dock minst  vid ett tillfälle under den period som beslutet gäller,  granska att
1. den som ansvarar för en kvalifikation som omfattas av ett  beslut enligt 4 § upprätthåller den nivå på kvalifikationen i  referensramen som anges i beslutet, och
2. de krav på systematiskt kvalitetsarbete som avses i 4 §  fortfarande är uppfyllda. Förordning (2022:1558).
7 §
Myndigheten för yrkeshögskolan ska inom ramen för sin  granskning enligt 6 § lämna råd och vägledning till den som  ansvarar för en kvalifikation. Förordning (2022:1558).
Uppgifts- och anmälningsskyldighet
8 §
Den som har fått bifall på en ansökan enligt 4 § ska till Myndigheten för yrkeshögskolan
1. lämna de uppgifter som myndigheten begär för att kunna utföra sin granskning enligt 6 §, och
2. anmäla om kvalifikationen inte längre utfärdas eller om den väsentligt förändras.
Ändring av beslut
9 §
Myndigheten för yrkeshögskolan får ändra ett beslut enligt 
4 § om det framkommer att
1. kvalifikationen inte längre motsvarar den nivå i  referensramen som anges i beslutet, eller
2. de krav på systematiskt kvalitetsarbete som avses i 4 §  inte längre är uppfyllda.
Innan ett beslut fattas enligt första stycket ska
1. myndigheten inhämta ett sådant underlag som Rådet för den  nationella referensramen för kvalifikationer ska lämna enligt 
13 b § förordningen (2011:1162) med instruktion för  Myndigheten för yrkeshögskolan, och
2. den som ansvarar för kvalifikationen ha fått tillfälle att  avhjälpa bristerna. Förordning (2022:1558).
Ansökningsavgift
10 §
För en ansökan enligt 4 § ska den sökande betala en  ansökningsavgift med ett belopp som motsvarar avgiftsklass 8 i 
10 § avgiftsförordningen (1992:191).
Ytterligare avgift enligt första stycket ska inte betalas av  den som
1. har fått avslag på sin ansökan enligt 4 § och som inom  arton månader från den dag då beslutet meddelades lämnar in en  ny ansökan som avser samma kvalifikation, och
2. bifogar ett underlag i syfte att påvisa att det inte längre  finns grund för avslag.
Ytterligare avgift enligt första stycket ska inte heller  betalas av den som
1. har fått ett beslut som avser en kvalifikation enligt 4 §  och som inom arton månader från den dag då beslutet meddelades  lämnar in en ny ansökan som avser samma kvalifikation, och
2. bifogar ett underlag i syfte att påvisa att de kunskaper  och färdigheter, det ansvar och den självständighet som  kvalifikationen representerar har utvecklats på ett sådant  sätt att kvalifikationen kan anses motsvara en högre nivå i  referensramen. Förordning (2022:1558).
Övriga bestämmelser
11 §
Myndigheten för yrkeshögskolan ska årligen i sin årsredovisning redovisa vilka kvalifikationer som myndigheten har beslutat om enligt 4 och 9 §§ samt vilken nivå i referensramen de motsvarar.
12 §
Myndigheten för yrkeshögskolan får meddela ytterligare föreskrifter om
1. vilka resultat av lärande som är av betydelse för nivå 1-8 i referensramen,
2. systematiskt kvalitetsarbete enligt 4 §, och
3. uppgifts- och anmälningsskyldigheten enligt 8 §.
Myndigheten för yrkeshögskolan får meddela föreskrifter om verkställighet av denna förordning.
Överklagande
13 §
Beslut i fråga om vilken nivå en kvalifikation motsvarar enligt 4 och 9 §§ denna förordning får överklagas till Överklagandenämnden för högskolan.
Överklagandenämnden för högskolans beslut får inte överklagas.
Övergångsbestämmelser
2015:545
Denna förordning träder i kraft den 1 oktober 2015 i fråga om 1-3 och 12 §§ och bilaga 1 och 2 och i övrigt den 1 januari 2016.
2015:940
1. Denna förordning träder i kraft den 1 februari 2016.
2. Bestämmelserna i den nya lydelsen tillämpas första gången  på examina från utbildning som påbörjas efter den 31 december 
2016.
2017:276
1. Denna förordning träder i kraft den 1 juli 2017.
2. Bestämmelserna i den nya lydelsen tillämpas första gången  på intyg från utbildning som påbörjas efter den 30 juni 
2017.
2020:467
1. Denna förordning träder i kraft den 1 juli 2020.
2. Äldre bestämmelser gäller fortfarande för slutbetyg från  särskild utbildning för vuxna på grundläggande nivå och  gymnasiesärskolebevis från särskild utbildning för vuxna på  gymnasial nivå som har utfärdats före ikraftträdandet.
2021:100
1. Denna förordning träder i kraft den 1 juli 2021.
2. För gymnasiesärskolebevis som har utfärdats före  ikraftträdandet gäller bilaga 2 i den äldre lydelsen.
2022:1558
1. Denna förordning träder i kraft den 1 januari 2023.
2. För ansökningar som har kommit in till Myndigheten för  yrkeshögskolan före ikraftträdandet gäller 10 § i den äldre  lydelsen.
Bilaga 1
/Bilagan är inte med här/
Bilaga 2
Förteckning över nivåer på kvalifikationer vars resultat av  lärande är författningsreglerat
Nivå 1
Slutbetyg från anpassade grundskolan
Slutbetyg från kommunal vuxenutbildning som anpassad  utbildning på grundläggande nivå
Nivå 2
Slutbetyg från grundskolan
Slutbetyg från specialskolan
Slutbetyg från kommunal vuxenutbildning på grundläggande nivå
Gymnasiebevis avseende anpassad gymnasieskola
Komvuxbevis från kommunal vuxenutbildning som anpassad  utbildning på gymnasial nivå
Betyg från utbildning i svenska för invandrare kurs D, eller  motsvarande utbildning som bedrivs vid folkhögskola
Betyg från kommunal vuxenutbildning i svenska för invandrare  kurs D, eller motsvarande utbildning som bedrivs vid  folkhögskola
Intyg om godkänt resultat från allmän kurs på grundskolenivå  från folkhögskola
Nivå 4
Gymnasieexamen från gymnasieskolan
Slutbetyg från ett fullständigt nationellt eller  specialutformat program i gymnasieskolan
Gymnasieexamen från kommunal vuxenutbildning
Slutbetyg från gymnasial vuxenutbildning
Examen enligt förordningen (2024:107) om stöd för en nationell  yrkesutbildning
Intyg om godkänt resultat från allmän kurs på gymnasial nivå  från folkhögskola
Nivå 5
Gymnasieingenjörsexamen från gymnasieskolan
Yrkeshögskoleexamen från yrkeshögskolan
Nivå 6
Examina på grundnivå enligt bilaga 2 till högskoleförordningen 
(1993:100)
Examina på grundnivå enligt bilagan till förordningen 
(1993:221) för Sveriges lantbruksuniversitet
Examina på grundnivå enligt bilagan till förordningen 
(2007:1164) för Försvarshögskolan
Kvalificerad yrkeshögskoleexamen från yrkeshögskolan
Nivå 7
Examina på avancerad nivå enligt bilaga 2 till  högskoleförordningen (1993:100)
Examina på avancerad nivå enligt bilagan till förordningen 
(1993:221) för Sveriges lantbruksuniversitet
Examina på avancerad nivå enligt bilagan till förordningen 
(2007:1164) för Försvarshögskolan
Nivå 8
Examina på forskarnivå enligt bilaga 2 till  högskoleförordningen (1993:100)
Examina på forskarnivå enligt bilagan till förordningen 
(1993:221) för Sveriges lantbruksuniversitet Förordning (2024:109)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.