Title: Förordning (2010:853) om ursprungsgarantier för el
SFS Number: Svensk författningssamling 2010:853
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2010853-om-ursprungsgarantier-for-el_sfs-2010-853/
Source Link: http://rkrattsbaser.gov.se/sfst?bet=2010:853
Amendment Register Link: http://rkrattsbaser.gov.se/sfsr?bet=2010:853
Ministry/Authority: Klimat- och näringslivsdepartementet RSE
Issued: 2010-06-23
Metadata: {"Utfärdad": "2010-06-23", "Ändrad": "t.o.m. SFS 2023:573"}

==================================================

Förordning (2010:853) om ursprungsgarantier för el
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:853
Departement/myndighet
:   
Klimat- och näringslivsdepartementet RSE
Utfärdad
:   
2010-06-23
Ändrad
:   
t.o.m. SFS 2023:573
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna förordning innehåller bestämmelser i anslutning till lagen (2010:601) om ursprungsgarantier för el.
Ord och uttryck som används i denna förordning har samma innebörd som i lagen om ursprungsgarantier för el.
2 §
Statens energimyndighet är tillsynsmyndighet enligt lagen 
(2010:601) om ursprungsgarantier för el.
Förordning (2017:328).
Definitioner
3 §
Ursprungsgarantier får avse el från förnybara  energikällor, högeffektiv kraftvärme, kärnkraft,  torvförbränning och fossila energikällor samt övrig el enligt  följande definitioner:
el från förnybara energikällor: el som produceras med  förnybara, ickefossila energikällor, vilka är vindenergi,  termisk och fotovoltaisk solenergi, omgivningsenergi,  geotermisk energi, tidvattensenergi, vågenergi och annan  havsenergi, vattenkraft, biomassa, biogas, deponigas och gas  från avloppsreningsverk,
omgivningsenergi: naturligt förekommande värmeenergi och  energi som ackumulerats inom ett avgränsat område och som kan  lagras i yt- eller avloppsvatten eller i omgivningsluften,  dock inte i frånluft,
geotermisk energi: energi lagrad i form av värme under den  fasta jordytan,
biomassa: den biologiskt nedbrytbara delen av produkter,  avfall och restprodukter av biologiskt ursprung från jordbruk,  inklusive material av vegetabiliskt och animaliskt ursprung,  av skogsbruk och därmed förknippad industri inklusive fiske  och vattenbruk, liksom den biologiskt nedbrytbara delen av  avfall, inklusive industriavfall och kommunalt avfall av  biologiskt ursprung,
el från högeffektiv kraftvärme: kraftvärmeproducerad el så som  den bestäms i Europaparlamentets och rådets direktiv 
2012/27/EU av den 25 oktober 2012 om energieffektivitet, om  ändring av direktiven 2009/125/EG och 2010/30/EU och om  upphävande av direktiven 2004/8/EG och 2006/32/EG, i lydelsen  enligt Europaparlamentets och rådets direktiv (EU) 2019/944,
el från kärnkraft: el som framställs i en kärnkraftsreaktor,
el från torvförbränning: el som produceras genom förbränning  av torv,
el från fossila energikällor: el som produceras med icke  förnybara energikällor såsom kol, olja och naturgas, och
övrig el: el från någon annan energikälla än de som  definierats ovan. Förordning (2022:1388).
Uppgifter på ursprungsgarantin
4 §
En ursprungsgaranti ska innehålla uppgifter om
1. den energikälla energin produceras från samt start- och slutdatum för produktion,
2. namnet på den anläggning där energin produceras, var den är belägen, vilken typ av anläggning det rör sig om och dess kapacitet,
3. huruvida, när och i vilken omfattning anläggningen eller energienheten har fått stöd genom ett nationellt stödsystem och typen av stödsystem,
4. datum då anläggningen togs i drift, och
5. datum och land för utfärdande.
5 §
Om ursprungsgarantin avser el från högeffektiv kraftvärme  ska ursprungsgarantin utöver vad som anges i 4 § även  innehålla uppgifter om
1. energikällans lägre värmevärde (det effektiva värmevärdet),
2. mängden och användningen av den värme som framställts genom  kraftvärmeprocessen,
3. primärenergibesparing som beräknats enligt fastställda  referensvärden för effektivitet och enligt bilaga II till  Europaparlamentets och rådets direktiv 2012/27/EU, i lydelsen  enligt Europaparlamentets och rådets direktiv (EU) 2019/944,  och
4. anläggningens nominella elektriska och termiska  effektivitet. Förordning (2022:1388).
Utfärdande av ursprungsgarantier
5 a §
Ursprungsgarantier som avser högeffektiv kraftvärme  eller som kan överföras till en annan EU-medlemsstat får  endast utfärdas för nettoelproduktion.  Förordning (2017:328).
5 b §
Statens energimyndighets beslut om utfärdande av  ursprungsgarantier ska gälla i
1. fem år, om utfärdandet gäller ursprungsgarantier som kan  överföras till en annan EU-medlemsstat, och
2. tills vidare i övriga fall. Förordning (2017:328).
Mätning och rapportering
6 §
Om den el som har producerats i en  elproduktionsanläggning matas in i ett elnät som omfattas av  nätkoncession, ska den som har nätkoncessionen mäta mängden  inmatad el och mängdens fördelning över tiden och rapportera  uppgifterna till Statens energimyndighet enligt förordningen 
(1999:716) om mätning, beräkning och rapportering av överförd  el och föreskrifter som har meddelats i anslutning till den  förordningen. Förordning (2017:328).
7 §
Om den el som har producerats i en elproduktionsanläggning  matas in i ett elnät som inte omfattas av nätkoncession, ska  elproducenten mäta mängden inmatad el under varje kvart och  rapportera uppgifterna till Statens energimyndighet enligt  föreskrifter som myndigheten har meddelat med stöd av 14 § 2.
Förordning (2023:573).
7 a §
Om en ursprungsgaranti ska överföras till en annan  EU-medlemsstat eller avser högeffektiv kraftvärme, ska  mätningarna enligt 6 och 7 §§ avse nettoelproduktion. Om de  rapporterade mätvärdena inte avser nettoelproduktion, ska  mätvärdena korrigeras enligt föreskrifter som Statens  energimyndighet har meddelat med stöd av 14 § 2.  Förordning (2017:328).
8 §
Om en ursprungsgaranti avser el från högeffektiv  kraftvärme, ska elproducenten särskilt rapportera uppgifter  enligt 5 § till Statens energimyndighet enligt föreskrifter  som myndigheten har meddelat med stöd av 14 § 2.
Förordning (2017:328).
9 §
Om det vid en produktionsanläggning är möjligt att  producera el med olika bränslen eller energikällor, ska  elproducenten särskilt beräkna och rapportera produktionen  till Statens energimyndighet enligt föreskrifter som  myndigheten har meddelat med stöd av 14 § 2.
Förordning (2017:328).
10 §
Styrelsen för ackreditering och teknisk kontroll meddelar föreskrifter om krav på och kontroll av mätutrustning och utövar tillsyn över efterlevnaden av sådana föreskrifter i enlighet med vad som följer av lagen
(1992:1514) om måttenheter, mätningar och mätdon.
Konto för ursprungsgarantier
11 §
Statens energimyndighet ska
1. i fråga om sådana ursprungsgarantier som avses i 5 b § 2  upprätta ett konto för ursprungsgarantier åt
a) en elproducent, när myndigheten har beslutat att  ursprungsgarantier som avser producentens el ska utfärdas,  och
b) en elleverantör eller annan som handlar med  ursprungsgarantier, efter anmälan från leverantören eller  handlaren, och
2. i fråga om ursprungsgarantier som kan överföras mellan  EU-medlemsstater upprätta ett särskilt konto för sådana  ursprungsgarantier åt en elproducent, elleverantör eller  annan som handlar med ursprungsgarantier, om producenten,  leverantören eller handlaren ansöker om det.
Ett beslut om konto får förenas med villkor.  Förordning (2017:328).
Annullering av ursprungsgarantier
12 §
Statens energimyndighet ska annullera en  ursprungsgaranti
1. om den som är antecknad som innehavare i registret över  ursprungsgarantier skriftligen begär det, eller
2. efter tolv månader från och med produktionen av den  energienhet som ursprungsgarantin avser.  Förordning (2017:328).
Uppgiftsskyldighet
12 a §
Statens energimyndighet ska på begäran av  Energimarknads-inspektionen lämna ut de uppgifter om  annullering av ursprungsgarantier som behövs för inspektionens  tillsyn enligt ellagen (1997:857). Förordning (2023:245).
Avgifter
13 §
Elproducenter, elleverantörer och andra som handlar med  ursprungsgarantier ska betala en avgift till Statens  energimyndighet
1. med 5 öre för varje ursprungsgaranti som myndigheten  utfärdar, och
2. med 3 öre för varje ursprungsgaranti som överförs från en  annan EU-medlemsstat. Förordning (2022:1388).
13 a §
Elproducenter som omfattas av ett beslut om utfärdande  av ursprungsgarantier, elleverantörer och andra som handlar  med ursprungsgarantier ska betala en kontoavgift till Statens  energimyndighet med 200 kronor per år.
Om kontot avser ursprungsgarantier som kan överföras mellan  EU-medlemsstater, ska kontoavgiften dock vara 5 000 kronor för  elleverantörer och andra som handlar med ursprungsgarantier.
Förordning (2022:1388).
Bemyndiganden
14 §
Statens energimyndighet får meddela
1. föreskrifter om vad som avses med nettoelproduktion enligt 
5 a §,
2. föreskrifter om mätning och rapportering enligt 7, 7 a, 8  och 9 §§, och
3. ytterligare föreskrifter om verkställigheten av lagen 
(2010:601) om ursprungsgarantier för el och denna  förordning. Förordning (2017:328).
Överklagande
15 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol.
Förordning (2018:1054).
Övergångsbestämmelser
2010:853
1. Denna förordning träder i kraft den 1 december 2010, då förordningen (2006:331) om ursprungsgarantier för högeffektiv kraftvärmeel och förnybar el ska upphöra att gälla.
2. Den upphävda förordningen gäller fortfarande för ursprungsgarantier som har utfärdats före den 1 december 2010.
2022:1388
Denna förordning träder i kraft den 1 januari 2024 i fråga om 
13 och 13 a §§ och i övrigt den 1 oktober 2022.
2023:573
1. Denna förordning träder i kraft den 1 november 2023.
2. Mätningen enligt 7 § får till utgången av 2024 avse mängden  överförd el under varje timme, om mätutrustningen inte kan  registrera överförd el under varje kvart. Rapporteringen ska  även under denna period avse varje kvart.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.