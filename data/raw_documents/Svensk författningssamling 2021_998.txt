Title: Förordning (2021:998) om producentansvar för vissa tobaksvaror och filter
SFS Number: Svensk författningssamling 2021:998
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021998-om-producentansvar-for-vissa_sfs-2021-998/
Source Link: http://rkrattsbaser.gov.se/sfst?bet=2021:998
Amendment Register Link: http://rkrattsbaser.gov.se/sfsr?bet=2021:998
Ministry/Authority: Klimat- och näringslivsdepartementet
Issued: 2021-11-03
Metadata: {"Utfärdad": "2021-11-03"}

==================================================

Förordning (2021:998) om producentansvar för vissa tobaksvaror och filter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:998
Departement/myndighet
:   
Klimat- och näringslivsdepartementet
Utfärdad
:   
2021-11-03
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om ett system för  utökat producentansvar för avfallshantering av vissa  tobaksvaror och filter.
Syftet med förordningen är att minska nedskräpningen av  fimpar.
2 §
Förordningen är meddelad med stöd av
- 15 kap. 12 § miljöbalken i fråga om 33 §§,
- 15 kap. 13 § miljöbalken i fråga om 14, 35-37 och 39 §§,
- 15 kap. 14 § miljöbalken i fråga om 16-18 och 37 §§,
- 15 kap. 15 § miljöbalken i fråga om 19-29, 31, 32 och 37 §§,
- 15 kap. 21 § miljöbalken i fråga om 4 §,
- 15 kap. 38 § miljöbalken i fråga om 34 §,
- 15 kap. 45 § miljöbalken i fråga om 30 §,
- 8 kap. 11 § regeringsformen i fråga om 44 §, och
- 8 kap. 7 § regeringsformen i fråga om övriga bestämmelser.
Ytterligare bestämmelser i andra författningar
3 §
Ytterligare bestämmelser om tobaksvaror finns i lagen 
(2018:2088) om tobak och liknande produkter.
4 §
Bestämmelser om att en kommun ska hantera avfall som är  kommunalt avfall finns i 15 kap. 20 och 20 a §§ miljöbalken.  Detta ansvar begränsas av denna förordning endast i fråga om  avfall som med stöd av förordningen har lämnats till någon som  enligt förordningen har skyldighet att ta emot avfallet.
5 §
Bestämmelser om anmälnings- och tillståndsplikt för  hantering av avfall finns i avfallsförordningen (2020:614) och  miljöprövningsförordningen (2013:251).
Bestämmelser om nedskräpningsavgifter finns i förordningen 
(2021:1002) om nedskräpningsavgifter.
Ordförklaringar
6 §
Med polymer avses i denna förordning detsamma som i  artikel 3.5 i Europaparlamentets och rådets förordning (EG) nr 
1907/2006 av den 18 december 2006 om registrering,  utvärdering, godkännande och begränsning av kemikalier 
(Reach), inrättande av en europeisk kemikaliemyndighet,  ändring av direktiv 1999/45/EG och upphävande av rådets  förordning (EEG) nr 793/93 och kommissionens förordning (EG)  nr 1488/94 samt rådets direktiv 76/769/EEG och kommissionens  direktiv 91/155/EEG, 93/67/EEG, 93/105/EG och 2000/21/EG.
7 §
Med plast avses i denna förordning en polymer som kan  användas som huvudsaklig strukturkomponent i slutprodukter,  oavsett om polymeren har tillförts tillsatser eller andra  ämnen.
Med plast avses inte en polymer som förekommer naturligt i  miljön och som inte har modifierats på kemisk väg.
8 §
Med engångsplastprodukt avses i denna förordning en  produkt som helt eller delvis består av plast och som inte  utformats, konstruerats eller släppts ut på den svenska  marknaden för att under sin livscykel användas flera gånger  genom att återanvändas för samma ändamål som den utformades  för.
9 §
I denna förordning avses med
tobaksvaror: produkter som kan förbrukas och som helt eller  delvis består av blad och andra naturliga, bearbetade eller  obearbetade delar av tobaksväxter,
filter: filter som är engångsplastprodukter och marknadsförs  för användning med tobaksvaror eller används i kombination med  tobaksvaror, och
fimpar: avfall som utgörs av använda tobaksvaror med filter.
10 §
Med producent avses i denna förordning den som  yrkesmässigt
1. för in filter eller tobaksvaror med filter till Sverige,
2. tillverkar filter eller tobaksvaror med filter i Sverige,  eller
3. från ett annat land än Sverige säljer filter eller  tobaksvaror med filter till en slutlig användare i Sverige.
11 §
I denna förordning avses med
tillhandahålla på den svenska marknaden: att mot betalning  eller gratis göra en produkt tillgänglig för distribution,  förbrukning eller användning på den svenska marknaden i  samband med yrkesmässig verksamhet,
släppa ut på den svenska marknaden: att för första gången  tillhandahålla en produkt på den svenska marknaden, och
vara etablerad i Sverige: att ha hemvist eller säte i Sverige  och bedriva en yrkesmässig verksamhet här.
12 §
Ord och uttryck i denna förordning har i övrigt samma  betydelse som i 15 kap. miljöbalken.
Mål för minskad nedskräpning
13 §
I fråga om fimpar är målet att nedskräpningen utomhus ska  ha minskat med 50 procent 2030 jämfört med 2023. Hur stor  nedskräpningen är ska bedömas utifrån de skräpmätningar som  Naturvårdsverket utför enligt 31 § förordningen (2021:1002) om  nedskräpningsavgifter.
14 §
En producent ska effektivt bidra till att nå målet.
Om målet inte uppnås
15 §
Om Naturvårdsverket bedömer att det finns risk för att  målet för minskad nedskräpning inte uppnås i tid ska  myndigheten lämna förslag till regeringen på ändamålsenliga  åtgärder.
Ombud
16 §
En producent som är etablerad i Sverige och säljer filter  eller tobaksvaror med filter till ett annat land i Europeiska  ekonomiska samarbetsområdet (EES) där producenten inte är  etablerad ska utse ett ombud i det landet. Ombudet ska  fullgöra det ansvar som producenten har i det landet enligt de  nationella bestämmelser som genomför Europaparlamentets och  rådets direktiv (EU) 2019/904 av den 5 juni 2019 om minskning  av vissa plastprodukters inverkan på miljön.
17 §
En producent som inte är etablerad i Sverige får utse ett  ombud som är etablerat i Sverige. Ombudet ska utses genom en  skriftlig fullmakt.
Ombudet ska i stället för producenten fullgöra skyldigheterna  i denna förordning och förordningen (2021:1002) om  nedskräpningsavgifter i fråga om de produkter som omfattas av  ombudets anmälan enligt 18 §.
18 §
Ett ombud som har utsetts enligt 17 § ska göra en anmälan  till Naturvårdsverket.
Anmälan ska innehålla
1. ombudets namn, kontaktuppgifter och person- eller  organisationsnummer,
2. en kopia på fullmakten,
3. producentens namn, kontaktuppgifter och  skatteregistreringsnummer, och
4. uppgift om vilken produkt som ombudet ska ansvara för.
Ombudet ska snarast underrätta Naturvårdsverket om ändringar i  fråga om de uppgifter som har lämnats.
En producent ska anlita en producentansvarsorganisation
19 §
En producent som på den svenska marknaden släpper ut  filter eller tobaksvaror med filter ska anlita eller själv  tillhandahålla en producentansvarsorganisation som uppfyller  kraven i denna förordning.
Insamling och avfallshantering av fimpar
20 §
En producentansvarsorganisation ska samla in fimpar på  platser utomhus, om
1. många människor normalt vistas där, och
2. kommunen har renhållningsansvar på platsen enligt 2 och 
4 §§ lagen (1998:814) med särskilda bestämmelser om  gaturenhållning och skyltning.
Fimparna ska samlas in i den omfattning som behövs för att  motverka nedskräpning och som är skälig utifrån  omständigheterna på platsen.
21 §
En producentansvarsorganisation får inte samla in fimpar  på platser där rökning är förbjuden enligt lagen (2018:2088)  om tobak och liknande produkter.
22 §
En producentansvarsorganisation ska
1. samla in fimpar i hela landet,
2. se till att den som vill lämna en fimp till organisationen  kan göra det enkelt och utan att betala något,
3. effektivt bidra till att nå det mål för minskad  nedskräpning av fimpar som anges i 13 §,
4. samverka med andra producentansvarsorganisationer för  filter och tobaksvaror med filter om hur kostnaderna för att  samla in och hantera avfallet ska fördelas,
5. samordna insamlingen av fimpar och placeringen och  utformningen av insamlingskärlen med andra  producentansvarsorganisationer för filter och tobaksvaror med  filter,
6. ha de ekonomiska och organisatoriska resurser som krävs för  att fullgöra skyldigheterna enligt denna förordning,
7. ansvara för att det insamlade avfallet genomgår ett  fullständigt behandlingsförfarande i enlighet med 15 kap. 10 §  miljöbalken, och
8. drivas på ett hälso- och miljömässigt godtagbart sätt.
23 §
En producentansvarsorganisation får komma överens med en  kommun om att den i stället för producentansvarsorganisationen  ska fullgöra skyldigheterna i denna förordning i fråga om  insamling och behandling av fimpar i kommunen.
Om en överenskommelse träffats ska  producentansvarsorganisationen snarast underrätta  Naturvårdsverket om innehållet i överenskommelsen.
Samråd med kommunerna
24 §
En producentansvarsorganisation ska samråda med  kommunerna om insamlingen av fimpar. Samrådet ska åtminstone  omfatta lämpliga platser för placering av insamlingskärl, hur  många kärl som ska tillhandahållas, utformningen av  insamlingskärlen och hur ofta kärlen ska tömmas.
Producentansvarsorganisationen ska underrätta Naturvårdsverket  om vad som kommer fram vid samrådet.
Likabehandling
25 §
En producentansvarsorganisation ska ge producenter  oavsett storlek och ursprung möjlighet att uppfylla kravet i 
19 §, utan villkor som diskriminerar någon producent.
Ersättning från producenter till en  producentansvarsorganisation
26 §
Vid beräkningen av den ersättning som en  producentansvarsorganisation tar ut från en enskild producent  ska producentansvarsorganisationen ta hänsyn till mängden  filter eller tobaksvaror med filter som producenten släpper ut  på den svenska marknaden.
Anmälan av en producentansvarsorganisation
27 §
En producentansvarsorganisation för filter och  tobaksvaror med filter får bedrivas endast om den har anmälts  till Naturvårdsverket.
Anmälan ska göras av producentansvarsorganisationen innan  verksamheten börjar bedrivas.
28 §
En anmälan enligt 27 § ska innehålla
1. producentansvarsorganisationens namn och adress,
2. producentansvarsorganisationens organisationsnummer eller,  om sådant inte finns, skatteregistreringsnummer, och
3. en kortfattad beskrivning av verksamheten och hur kraven i 
20-22, 25, och 26 §§ ska uppfyllas.
Om det inträffar väsentliga förändringar som rör  producentansvarsorganisationen ska den snarast anmäla dessa  till Naturvårdsverket.
Information som en producentansvarsorganisation ska göra  tillgänglig
29 §
En producentansvarsorganisation ska på sin webbplats  tillgängliggöra information om
1. vilka som är producentansvarsorganisationens ägare,
2. vilka producenter som har anlitat  producentansvarsorganisationen,
3. hur den ersättning som producenterna ska betala till  producentansvarsorganisationen ska beräknas, angett i kronor  per såld produkt eller per ton produkter som släpps ut på den  svenska marknaden,
4. på vilka grunder producentansvarsorganisationen väljer att  anlita aktörer för att hantera avfall, och
5. hur producentansvarsorganisationens verksamhet bidrar till  att nå målet för minskad nedskräpning enligt 13 §.
Skyldighet för kommuner att lämna uppgifter
30 §
Om en överenskommelse enligt 23 § träffats ska kommunen  senast den 15 februari varje år till  producentansvarsorganisationen lämna uppgifter om uppskattad  vikt i kilogram på de fimpar som samlats in under det närmast  föregående kalenderåret.
Skyldighet för en producentansvarsorganisation att lämna  uppgifter
31 §
En producentansvarsorganisation ska senast den 31 mars  varje år till Naturvårdsverket lämna uppgifter om uppskattad  vikt i kilogram på de fimpar som samlats in under det närmast  föregående kalenderåret.
Rutiner för internkontroll
32 §
En producentansvarsorganisation ska ha rutiner för  internkontroll för att säkerställa
1. att den ersättning som tas ut av producenterna uppfyller de  krav som anges i 26 §,
2. kvaliteten på de uppgifter som  producentansvarsorganisationen ska lämna enligt 31 §, och
3. att kraven i Europaparlamentets och rådets förordning (EG)  nr 1013/2006 av den 14 juni 2006 om transport av avfall  uppfylls.
33 §
En producent ska ha rutiner för internkontroll för att  säkerställa kvaliteten på de uppgifter som den ska lämna  enligt 36 §.
Skyldighet för kommuner att underlätta insamling
34 §
En kommun ska underlätta för en  producentansvarsorganisation för filter och tobaksvaror med  filter att placera insamlingskärl på de platser och i den  omfattning som avses i 20 §.
Skyldighet för producenter att lämna uppgifter
35 §
Den som avser att i egenskap av producent släppa ut  filter eller tobaksvaror med filter på den svenska marknaden  ska före utsläppandet anmäla det till Naturvårdsverket.  Anmälan ska innehålla
1. producentens namn, kontaktuppgifter, person- eller  organisationsnummer, och
2. uppgifter om hur producenten avser att uppfylla kravet på  att anlita eller själv tillhandahålla en  producentansvarsorganisation i 19 §.
Producenten ska snarast underrätta Naturvårdsverket om  ändringar i fråga om de uppgifter som har lämnats.
36 §
En producent ska senast den 31 mars varje år lämna  uppgifter till Naturvårdsverket om hur många filter och  tobaksvaror med filter som producenten har släppt ut på den  svenska marknaden under det närmast föregående kalenderåret.
Uppgifterna ska specificeras i varje produktkategori.
På begäran av Naturvårdsverket ska uppgifterna anges i vikt.
Bemyndigande att meddela föreskrifter om att lämna uppgifter
37 §
Naturvårdsverket får meddela ytterligare föreskrifter om  vilka uppgifter som ska lämnas av producenter, producentombud  och producentansvarsorganisationer enligt 18, 31, 35 och 
36 §§.
Statistik
38 §
Uppgifter som lämnas till Naturvårdsverket enligt denna  förordning får användas av Naturvårdsverket för att ta fram  statistik.
Skyldighet för producenter att märka produkter
39 §
Filter och tobaksvaror med filter får släppas ut på den  svenska marknaden av en producent endast om de är märkta i  enlighet med kommissionens genomförandeförordning (EU) 
2020/2151 av den 17 december 2020 om fastställande av  harmoniserade specifikationer för märkning av plastprodukter  för engångsbruk som finns förtecknade i del D i bilagan till  Europaparlamentets och rådets direktiv (EU) 2019/904 om  minskning av vissa plastprodukters inverkan på miljön.
Märkningen ska vara framträdande, lätt att läsa och  outplånlig.
Dialog med aktörer
40 §
Naturvårdsverket ska se till att relevanta aktörer ges  möjlighet att föra en löpande dialog i frågor som har  betydelse för producentansvaret.
Tillsyn
41 §
I 26 kap. miljöbalken och 2 kap. 24 §  miljötillsynsförordningen (2011:13) finns bestämmelser om  tillsyn.
Avgifter
42 §
I förordningen (1998:940) om avgifter för prövning och  tillsyn enligt miljöbalken finns bestämmelser om  tillsynsavgifter.
Sanktioner
43 §
I förordningen (2012:259) om miljösanktionsavgifter finns  bestämmelser om miljösanktionsavgifter.
Bemyndigande att meddela föreskrifter om verkställighet
44 §
Naturvårdsverket får meddela
1. närmare föreskrifter om hur de uppgifter som avses i 18, 
31, 35 och 36 §§ ska lämnas, och
2. andra föreskrifter om verkställigheten av denna förordning.
Övergångsbestämmelser
2021:998
1. Denna förordning träder i kraft den 1 januari 2023 i fråga  om 19-36 §§ och i övrigt den 1 januari 2022.
2. Bestämmelserna i 30 och 31 §§ tillämpas första gången i  fråga om fimpar som samlats in under kalenderåret 2023.
3. Bestämmelsen i 35 § tillämpas från den 1 november 2022 i  fråga om produkter som ska släppas ut på marknaden 2023.
4. Bestämmelsen i 27 § tillämpas före ikraftträdandet på  anmälningar av en producentansvarsorganisation som lämnas in  till Naturvårdsverket efter den 1 juli 2022 och som avser tid  efter den 1 januari 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.