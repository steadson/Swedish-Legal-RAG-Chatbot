Title: Förordning (2015:152) med instruktion för Svenska institutet
SFS Number: Svensk författningssamling 2015:152
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015152-med-instruktion-for-svenska_sfs-2015-152/
Source Link: http://rkrattsbaser.gov.se/sfst?bet=2015:152
Amendment Register Link: http://rkrattsbaser.gov.se/sfsr?bet=2015:152
Ministry/Authority: Utrikesdepartementet
Issued: 2015-03-12
Metadata: {"Utfärdad": "2015-03-12", "Ändrad": "t.o.m. SFS 2024:1364"}

==================================================

Förordning (2015:152) med instruktion för Svenska institutet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:152
Departement/myndighet
:   
Utrikesdepartementet
Utfärdad
:   
2015-03-12
Ändrad
:   
t.o.m. SFS 2024:1364
Övrig text
:   
Rättelseblad 2017:384 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Svenska institutet ska sprida information och kunskap om  Sverige, främja svenska intressen internationellt samt bidra  till långsiktiga relationer mellan Sverige och andra länder.
Myndighetens verksamhet ska syfta till att
1. öka omvärldens intresse och förtroende för Sverige och  därigenom stärka genomslaget för svenska intressen,
2. stärka svenska företags globala konkurrenskraft och öka  motståndskraften i utlandet mot vilseledande information om  Sverige,
3. bidra till ökat välstånd och stabilitet i Sveriges  närområde och i Europeiska unionens östra och södra grannskap,  och
4. främja en demokratisk, rättvis och hållbar utveckling genom  att skapa förutsättningar för bättre levnadsvillkor för  människor som lever i fattigdom och förtryck.  Förordning (2024:1364).
2 §
Myndigheten ska
1. sprida en faktabaserad och positiv bild av Sverige i  utlandet,
2. stödja svenska utlandsmyndigheter och andra aktörer i  arbetet med att främja Sverige i utlandet,
3. genomföra kompetenshöjande insatser för personal med  Sverigefrämjande uppgifter vid utlandsmyndigheterna,
4. bidra till att svenska företag ökar sin export och närvaro  på internationella marknader inklusive insatser för att främja  de kulturella och kreativa branscherna,
5. leda ett forum för samråd mellan aktörer inom främjandet,  en så kallad Team Sweden-grupp, med syfte att öka kännedomen  om och intresset för Sverige i utlandet,
6. bidra med kunskapsunderlag, programläggning och stöd i  anslutning till inkommande och utgående högnivåbesök,
7. främja svensk kultur samt ett brett och långsiktigt  internationellt kultursamarbete genom samarbete med aktörer  inom kultursektorn i Sverige och utomlands,
8. främja Sverige som kunskapsnation genom att informera om  svensk högre utbildning, forskning och innovation samt  marknadsföra svensk högre utbildning i andra länder,
9. kommunicera om Sverige som ett attraktivt land att arbeta i  för internationellt verksamma talanger och utländsk  arbetskraft med efterfrågad kompetens,
10. stödja undervisning i svenska som främmande språk på  högskolenivå i andra länder och ansvara för den övergripande  samordningen av det statliga stödet för svenskundervisning  utomlands för utländska medborgare, och
11. stödja och samarbeta med utlandsmyndigheterna och andra  aktörer i syfte att utveckla och förvalta relationer och  nätverk med utländska studenter, forskare, beslutsfattare och  experter som har vistats i Sverige. Förordning (2024:1364).
2 a §
Myndigheten ska följa och analysera bilden av Sverige i  andra länder, särskilt med fokus på att identifiera nya  tendenser i informationsflöden och desinformation eller annan  vilseledande information som berör Sverige och svenska  förhållanden.
Myndigheten ska löpande redovisa sina analyser till  Regeringskansliet (Utrikesdepartementet).
Förordning (2024:1364).
2 b §
Myndigheten ska vidta åtgärder som bidrar till att  positionera Sverige som en global kunskapsnation och  innovationsledare, en partner för grön och digital omställning  och ekonomisk och demokratisk utveckling. Myndigheten ska  också positionera Sverige som ett land som är intressant att  besöka och attraktivt att investera i. Förordning (2024:1364).
2 c §
Myndigheten ska utveckla Sveriges relationer med  länderna i Östersjöregionen och de länder som ingår i EU:s  östliga partnerskap för att ta vara på möjligheter och möta  gemensamma utmaningar i Sveriges närområde, i enlighet med  relevanta styrdokument och strategier som har beslutats av  regeringen.
Verksamheten inom detta område ska bidra till en demokratisk,  ekonomisk, inkluderande och hållbar utveckling i regionen samt  främja mellanfolkliga utbyten och samarbeten.  Förordning (2024:1364).
2 d §
Myndigheten ska säkerställa att den verksamhet som  finansieras med biståndsmedel bidrar till
1. det av riksdagen fastställda målet för svenskt  internationellt bistånd: att skapa förutsättningar för bättre  levnadsvillkor för människor som lever i fattigdom och  förtryck,
2. att stärka synergier mellan utvecklingssamarbetet,  främjandet och handelspolitiken,
3. mer självbärande relationer med partnerländer, och
4. till erfarenhets- och kunskapsutbyte mellan bland annat  relevanta organisationer, forskare, studerande på  högskolenivå, kulturlivets aktörer, högre befattningshavare,  näringslivet och experter inom områden där Sverige har ett  särskilt kunnande.
Myndigheten ska för den biståndsfinansierade verksamheten  rapportera statistik till Styrelsen för internationellt  utvecklingssamarbete (Sida) i enlighet med OECD:s  biståndskommitté DAC:s direktiv samt enligt International Aid  Transparency Initiatives (IAYI) standard. Myndigheten ska  hämta anvisningar och vägledning för denna rapportering från  Sida. Förordning (2024:1364).
2 e §
Myndigheten ska utse en tidsbegränsad direktör för  Svenska institutet i Paris. Den som utses ska även vara  tidsbegränsat kulturråd i Frankrike.  Förordning (2024:1364).
3 §
Myndigheten får inom sitt verksamhetsområde utföra uppdrag samt tillhandahålla varor och tjänster.
4 §
Myndigheten ska i sin verksamhet genomgående beakta ett  jämställdhets- och hållbarhetsperspektiv.  Förordning (2024:1364).
Samverkan
5 §
Myndigheten ska
1. samverka med andra svenska myndigheter, företag,  organisationer och utbildningsinstitutioner samt med andra  statliga aktörer inom Team Sweden,
2. vad gäller verksamhet kopplad till högre utbildning,  forskning och innovation särskilt samverka med universitet och  högskolor, utlandsmyndigheter samt med forskningsfinansiärer,
3. bidra till nordisk samverkan inom myndighetens  ansvarsområden, och
4. ansvara för den svenska koordineringen av arbetet inom  European Union National Institutes of Culture (EUNIC).
Förordning (2024:1364).
Ekonomisk stödgivning
6 §
Bidrag och annat ekonomiskt stöd får, i mån av tillgång på  medel, lämnas till enskilda och samarbetsparter inom  myndighetens verksamhetsområde.
Myndigheten får bevilja stöd av mindre betydelse i enlighet  med kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse.  De uppgifter som en medlemsstat har enligt artikel 6.4 och 7.4  i kommissionens förordning ska utföras av myndigheten.
Förordning (2024:1364).
7 §
Inom ramen för internationellt bistånd får stöd endast lämnas till insatser som klassificeras som utvecklingssamarbete och till länder som definieras som utvecklingsländer, i enlighet med riktlinjer från Organisationen för ekonomiskt samarbete och utveckling (OECD)
och dess biståndskommitté DAC.
Ledning
8 §
Myndigheten leds av en myndighetschef.
9 §
Vid myndigheten ska det finnas ett insynsråd som består av högst nio ledamöter.
Organisation
10 §
Svenska institutet i Paris (SI Paris) är en enhet inom  myndigheten med uppgift att öka intresset och förtroendet för  Sverige och svensk kultur och främja utbyte mellan Sverige och  Frankrike inom myndighetens verksamhetsområde.
I SI Paris inryms Tessinsamlingarna, som förvaltas av  Nationalmuseum. Nationalmuseum och Svenska institutet samråder  om visning av samlingarna. Förordning (2019:1301).
Myndighetschefen
11 §
Generaldirektören är myndighetschef.
Personalansvarsnämnd
12 §
Vid myndigheten ska det finnas en personalansvarsnämnd.
Tillämpligheten av vissa förordningar
13 §
Myndigheten ska tillämpa personalföreträdarförordningen
(1987:1101).
Avgifter
14 §
När myndigheten utför de uppgifter som anges i 3 § får  den ta ut avgifter för verksamheten med full kostnadstäckning.  Intäkterna får behållas. Förordning (2019:1301).
Överklagande
15 §
Myndighetens beslut i ärenden om fördelning av bidrag eller annat ekonomiskt stöd får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.