Title: Lag (2019:508) om behandling av personuppgifter i det fördelningsanalytiska statistiksystemet för inkomster och transfereringar
SFS Number: Svensk författningssamling 2019:508
URL: https://www.riksdagen.se/sv/dokument-och-lagar/dokument/svensk-forfattningssamling/lag-2019508-om-behandling-av-personuppgifter-i_sfs-2019-508/
Source Link: http://rkrattsbaser.gov.se/sfst?bet=2019:508
Amendment Register Link: http://rkrattsbaser.gov.se/sfsr?bet=2019:508
Ministry/Authority: Finansdepartementet ESA
Issued: 2019-06-27
Metadata: {"Utfärdad": "2019-06-27"}

==================================================

Lag (2019:508) om behandling av personuppgifter i det fördelningsanalytiska statistiksystemet för inkomster och transfereringar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:508
Departement/myndighet
:   
Finansdepartementet ESA
Utfärdad
:   
2019-06-27
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens tillämpningsområde
1 §
Denna lag ska tillämpas vid Statistiska centralbyråns  behandling av personuppgifter i det fördelningsanalytiska  statistiksystemet för inkomster och transfereringar (Fasit)  som myndigheten förvaltar.
Lagen ska också tillämpas vid myndigheters behandling av  personuppgifter i det urval som har lämnats ut enligt 9 §.
Förhållandet till annan reglering
2 §
Denna lag kompletterar Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av personuppgifter  och om det fria flödet av sådana uppgifter och om upphävande  av direktiv 95/46/EG (allmän dataskyddsförordning), här  benämnd EU:s dataskyddsförordning.
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
Vid behandling av personuppgifter enligt denna lag gäller inte  lagen (2001:99) om den officiella statistiken.
Personuppgiftsansvar
3 §
Statistiska centralbyrån är personuppgiftsansvarig för den  behandling av personuppgifter som myndigheten utför enligt  denna lag eller enligt föreskrifter som har meddelats i  anslutning till den.
Myndigheter som urvalet har lämnats ut till enligt 9 § är  personuppgiftsansvariga för den behandling av personuppgifter  som myndigheterna utför.
Ändamål
4 §
Personuppgifter får behandlas i Fasit och i det urval som  har lämnats ut enligt 9 § om det är nödvändigt för att
1. simulera och beräkna effekter av befintliga och nya  regelverk samt andra förändringar inom skatte-, avgifts- och  bidragssystemen och de offentliga välfärdstjänsterna, eller
2. ta fram statistik för analys av information inom skatte-,  avgifts- och bidragssystemen och de offentliga  välfärdstjänsterna.
5 §
Utöver vad som anges i 4 § får Statistiska centralbyrån  behandla personuppgifter om det är nödvändigt för att  myndigheten ska kunna förvalta och utveckla Fasit.
Behandling av vissa kategorier av personuppgifter
6 §
Personuppgifter som avses i artikel 9.1 och artikel 10 i  EU:s dataskyddsförordning får inte behandlas i Fasit eller i  det urval som lämnas ut enligt 9 §.
Första stycket gäller dock inte uppgifter som avslöjar etniskt  ursprung eller medlemskap i fackförening och uppgifter om  hälsa.
7 §
Statistiska centralbyrån får behandla personnummer och  samordningsnummer i Fasit.
Tillhandahållande av personuppgifter
8 §
Statistiska centralbyrån ska ta fram ett särskilt urval av  personuppgifter i Fasit som inte direkt kan hänföras till en  fysisk person för utlämnande enligt 9 §.
9 §
Urvalet enligt 8 § får på begäran lämnas ut av Statistiska  centralbyrån till Riksdagsförvaltningen och Riksrevisionen  samt Regeringskansliet och andra myndigheter under regeringen.
10 §
När personuppgifter lämnas ut enligt 9 § får de förses  med en beteckning (löpnummer) som hos Statistiska centralbyrån  kan kopplas till personnummer eller samordningsnummer, om det  är nödvändigt för ändamålet med mottagarens behandling.
En förteckning (kodnyckel) över löpnummer och personnummer  eller samordningsnummer får bevaras hos Statistiska  centralbyrån i högst ett år.
Statistiska centralbyrån får i enskilda fall besluta om att en  kodnyckel får bevaras för längre tid.
Särskilda skyddsåtgärder
11 §
Uppgifterna i Fasit får inte sammanföras med andra  uppgifter i syfte att utröna en enskilds identitet. Detta  gäller även uppgifter i ett sådant urval som har lämnats ut  enligt 9 §.
Den som bryter mot bestämmelsen i första stycket ska dömas för  olovlig identifiering till böter eller fängelse i högst ett  år, om gärningen inte är belagd med straff i brottsbalken. I  ringa fall döms det inte till ansvar.
Begränsningar av vissa rättigheter
12 §
Artiklarna 16 och 18 i EU:s dataskyddsförordning om  rätten till rättelse och rätten till begränsning av behandling  av personuppgifter ska inte tillämpas vid Statistiska  centralbyråns behandling av personuppgifter som omfattas av  denna lag.
Bevarande och gallring
13 §
Personuppgifter i Fasit ska gallras när de inte längre  behövs för något av de ändamål som avses i 4 och 5 §§.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om  att uppgifter får bevaras för arkivändamål eller för  vetenskapliga eller historiska forskningsändamål.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.