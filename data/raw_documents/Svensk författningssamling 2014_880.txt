Title: Förordning (2014:880) om sprängämnesprekursorer
SFS Number: Svensk författningssamling 2014:880
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2014880-om-sprangamnesprekursorer_sfs-2014-880/
Source Link: http://rkrattsbaser.gov.se/sfst?bet=2014:880
Amendment Register Link: http://rkrattsbaser.gov.se/sfsr?bet=2014:880
Ministry/Authority: Försvarsdepartementet
Issued: 2014-06-19
Metadata: {"Utfärdad": "2014-06-19", "Ändrad": "t.o.m. SFS 2020:1047"}

==================================================

Förordning (2014:880) om sprängämnesprekursorer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:880
Departement/myndighet
:   
Försvarsdepartementet
Utfärdad
:   
2014-06-19
Ändrad
:   
t.o.m. SFS 2020:1047
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förordningens innehåll
1 §
I denna förordning finns bestämmelser som kompletterar  Europaparlamentets och rådets förordning (EU) 2019/1148 av den 
20 juni 2019 om saluföring och användning av  sprängämnesprekursorer, om ändring av förordning (EG) nr 
1907/2006 och om upphävande av förordning (EU) nr 98/2013, i  den ursprungliga lydelsen (EU:s förordning om  sprängämnesprekursorer), och lagen (2014:799) om  sprängämnesprekursorer. Förordning (2020:1047).
Tillståndsmyndighet
2 §
Tillståndsmyndighet enligt 4 § lagen (2014:799) om sprängämnesprekursorer är Myndigheten för samhällsskydd och beredskap.
Ansökan
3 §
En ansökan om tillstånd ska göras skriftligen hos  Myndigheten för samhällsskydd och beredskap.
Förordning (2020:1047).
4 §
Ansökan ska vara undertecknad. Det kravet ska anses  uppfyllt om uppgifterna i ansökan bekräftas med en sådan  elektronisk underskrift som avses i artikel 3 i  Europaparlamentets och rådets förordning (EU) nr 910/2014 av  den 23 juli 2014 om elektronisk identifiering och betrodda  tjänster för elektroniska transaktioner på den inre marknaden  och om upphävande av direktiv 1999/93/EG, i den ursprungliga  lydelsen.
Uppgifterna i ansökan ska lämnas på heder och samvete.
Förordning (2016:599).
Handläggning av tillståndsärenden
5 §
Om ansökan är bristfällig, ska Myndigheten för samhällsskydd och beredskap förelägga sökanden att avhjälpa bristen. Av föreläggandet ska det framgå att ansökan kan avvisas om det inte följs. Föreläggandet behöver inte delges.
Myndigheten får avvisa en ansökan om tillstånd om den är så bristfällig att den inte kan läggas till grund för prövning i sak och sökanden inte har följt ett föreläggande att avhjälpa bristen.
6 §
Innan  Myndigheten för samhällsskydd och beredskap beslutar i ett ärende om tillstånd ska myndigheten inhämta ett yttrande från Polismyndigheten. Yttrandet ska avse frågan om sökanden är lämplig att förvärva, införa, inneha eller använda de sprängämnesprekursorer som ansökan avser.
Myndigheten för samhällsskydd och beredskap ska även ge Säkerhetspolisen tillfälle att yttra sig i ärendet.
Förordning (2014:881).
Tillståndens utformning
6 a §
Myndigheten för samhällsskydd och beredskap ska vid  tillståndsgivningen använda sig av den mall för tillstånd som  finns i bilaga III till EU:s förordning om  sprängämnesprekursorer. Förordning (2020:1047).
Information om tillstånd
6 b §
Myndigheten för samhällsskydd och beredskap ska  informera den eller de kommuner som berörs av att tillstånd  har meddelats en enskild eller återkallats från en enskild.  Förordning (2020:1047).
Nationell kontaktpunkt
7 §
Polismyndigheten är nationell kontaktpunkt enligt  artikel 9.3 i EU:s förordning om sprängämnesprekursorer.
Förordning (2020:1047).
Tillsynsmyndighet
7 a §
Myndigheten för samhällsskydd och beredskap ska ansvara  för tillsynen enligt 6 § andra stycket lagen (2014:799) om  sprängämnesprekursorer. Förordning (2020:1047).
Behöriga myndigheter
8 §
Polismyndigheten, Säkerhetspolisen, Myndigheten för  samhällsskydd och beredskap och en kommun ska ha rätt att  begära ut information enligt artikel 8.4 i EU:s förordning om  sprängämnesprekursorer. Förordning (2020:1047).
8 a §
Myndigheten för samhällsskydd och beredskap ska ansvara  för medvetandehöjande åtgärder och erfarenhetsutbyte mellan  berörda parter enligt artikel 10.2 och 10.3 i EU:s förordning  om sprängämnesprekursorer.
Polismyndigheten ska lämna den hjälp som Myndigheten för  samhällsskydd och beredskap behöver vid genomförandet av dessa  uppgifter. Förordning (2020:1047).
8 b §
Myndigheten för samhällsskydd och beredskap ska ansvara  för att lämna uppgifter och rapporter till Europeiska  kommissionen enligt artiklarna 19-21 i EU:s förordning om  sprängämnesprekursorer.
Polismyndigheten ska förse Myndigheten för samhällsskydd och  beredskap med nödvändiga uppgifter på det sätt som den  myndigheten bestämmer. Förordning (2020:1047).
9 §
Myndigheten för samhällsskydd och beredskap och  Polismyndigheten är behöriga myndigheter för spridning av  kommissionens riktlinjer enligt artikel 12.2 i EU:s förordning  om sprängämnesprekursorer. Förordning (2020:1047).
Bemyndiganden
10 §
Myndigheten för samhällsskydd och beredskap får meddela  föreskrifter om ansökningsavgiftens och tillsynsavgiftens  storlek enligt lagen (2014:799) om sprängämnesprekursorer när  det gäller den egna verksamheten. Förordning (2020:1047).
11 §
Myndigheten för samhällsskydd och beredskap får meddela  närmare föreskrifter om
1. ansökans utformning,
2. hantering av tillstånd,
3. hur information till distributionskedjan ska utformas, och
4. kontroll vid försäljning.
Förordning (2020:1047).
11 a §
Myndigheten för samhällsskydd och beredskap får meddela  föreskrifter om tillsyn när det gäller den egna verksamheten.  Förordning (2020:1047).
12 §
En kommun får meddela föreskrifter om tillsyn enligt 6 §  första stycket lagen (2014:799) om sprängämnesprekursorer.
Förordning (2020:1047).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.