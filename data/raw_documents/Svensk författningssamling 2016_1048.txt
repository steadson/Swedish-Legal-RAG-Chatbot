Title: Förordning (2016:1048) med instruktion för Myndigheten för tillväxtpolitiska utvärderingar och analyser
SFS Number: Svensk författningssamling 2016:1048
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20161048-med-instruktion-for_sfs-2016-1048/
Source Link: http://rkrattsbaser.gov.se/sfst?bet=2016:1048
Amendment Register Link: http://rkrattsbaser.gov.se/sfsr?bet=2016:1048
Ministry/Authority: Klimat- och näringslivsdepartementet RSN
Issued: 2016-11-17
Metadata: {"Utfärdad": "2016-11-17", "Ändrad": "t.o.m. SFS 2025:695"}

==================================================

Förordning (2016:1048) med instruktion för Myndigheten för tillväxtpolitiska utvärderingar och analyser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1048
Departement/myndighet
:   
Klimat- och näringslivsdepartementet RSN
Utfärdad
:   
2016-11-17
Ändrad
:   
t.o.m. SFS 2025:695
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Myndigheten för tillväxtpolitiska utvärderingar och  analyser har till uppgift att utveckla och tillhandahålla  kvalificerade kunskapsunderlag för tillväxtpolitiken, genom  att genomföra, främja och stödja framtagandet av  utvärderingar och analyser. Myndigheten ska utifrån olika  perspektiv utvärdera, analysera och redovisa effekter av  statens insatser för hållbar nationell och regional tillväxt  och näringslivsutveckling. Myndigheten ska ta fram  beslutsunderlag och rekommendationer för utveckling,  omprövning och effektivisering av de statliga åtgärderna  samt, om det är relevant, peka på viktigare målkonflikter.
Myndigheten ska särskilt fokusera på samlade effekter av  tillväxt- och näringspolitiska insatser.
2 §
Myndigheten ska utifrån olika perspektiv identifiera  hinder för och föreslå åtgärder som kan bidra till  näringslivsutveckling och hållbar tillväxt i alla delar av  landet.
3 §
Myndigheten ska utveckla utvärderings- och analysmetoder  inom sitt verksamhetsområde.
4 §
Myndigheten ska bedriva omvärldsanalys i syfte att stärka  sitt utvärderings- och analysarbete.
5 §
Myndigheten får vid behov upphandla utvärderingar och  analyser från andra aktörer och samverka med andra  forsknings- och kunskapsmiljöer.
6 §
Myndigheten ska i sitt utvärderingsarbete särskilt belysa  effekter för kvinnor respektive män och i övrigt utforma  kunskapsunderlag med ett jämställdhetsperspektiv.
7 §
Myndigheten ska, inom sitt verksamhetsområde, verka för  att det generationsmål för miljöarbetet och de  miljökvalitetsmål som riksdagen har fastställt nås och ska  vid behov föreslå åtgärder för miljöarbetets utveckling.
Myndighetens ansvar omfattar uppföljning och analys av  näringslivets miljöarbete och hur arbetet med att nå  miljökvalitetsmålen påverkar näringslivets utveckling.
Myndigheten ska i fråga om sitt miljöarbete rapportera till  Naturvårdsverket och samråda med verket om vilken  rapportering som behövs.
8 §
Myndigheten svarar för officiell statistik enligt  förordningen (2001:100) om den officiella statistiken.
Myndigheten ska även ansvara för sammanställning och  redovisning av riskkapitalstatistik. Därutöver ska myndigheten  ansvara för insamling, förvaltning och utveckling av olika  former av uppgifter på företags- och individnivå (mikrodata)  när det gäller innehållet och utfallet av statliga  stödinsatser inom näringspolitik, regional tillväxtpolitik och  innovationspolitik. Myndigheten ska för ändamålet föra en  databas, mikrodatabasen för statliga företagsstöd (MISS).  Förordning (2021:782).
9 §
Myndigheten ska administrera
1. den rapportering och det offentliggörande som följer av  Europeiska unionens bestämmelser om statligt stöd, och
2. registreringen i det centrala unionsregistret för stöd av  mindre betydelse.
Myndigheten ska även tillhandahålla den övergripande webbplats  som används för offentliggörande och information av statligt  stöd på nationell nivå. Förordning (2025:695).
10 §
Myndigheten ska inom sitt verksamhetsområde bistå  Regeringskansliet i arbetet inom Organisationen för  ekonomiskt samarbete och utveckling (OECD).
11 §
Myndigheten ska se till att de regelverk och rutiner som  myndigheten disponerar över är kostnadseffektiva och enkla  för företag och medborgare.
12 §
Myndigheten får inom sitt verksamhetsområde bedriva egen  forskning utifrån statistiskt material.
13 §
Myndigheten ska senast den 1 februari varje år i en  utvärderings- och analysplan ange vilken huvudsaklig  inriktning verksamheten ska ha under året.
14 §
Myndigheten ska bidra med statistiskt material och  aktivt sprida kunskap och erfarenheter från samt resultat av  sina utvärderingar och analyser till myndigheter och andra  intressenter.
Samverkan
15 §
Myndigheten ska samverka med berörda aktörer när det  gäller dokumentation och utformning av insatser i syfte att  dessa ska vara möjliga att utvärdera.
Myndigheten ska i sin utvärderande verksamhet föra en dialog  med de genomförandemyndigheter som kan komma att beröras av  verksamheten. Förordning (2021:782).
Ledning
16 §
Myndigheten leds av en myndighetschef.
Särskilt organ
17 §
Inom myndigheten finns ett rådgivande organ som benämns  Vetenskapliga rådet. Rådet har till uppgift att bistå  myndigheten i vetenskapliga frågor om metoder och kvalitet i  myndighetens verksamhet. Vetenskapliga rådet består av  myndighetens chef, som är ordförande, och högst fem andra  ledamöter. Förordning (2023:185).
Anställningar och uppdrag
18 §
Generaldirektören är myndighetschef.
19 §
Ledamöterna i Vetenskapliga rådet utses av myndigheten.  Förordning (2023:185).
Personalansvarsnämnd
20 §
Vid myndigheten finns en personalansvarsnämnd.
Tillämpning av viss förordning
21 §
Myndigheten ska tillämpa personalföreträdarförordningen 
(1987:1101).
Avgifter
22 §
Myndigheten får utföra uppdrag åt andra under  förutsättning att det inte påverkar förtroendet för  myndighetens självständiga ställning. För uppdrag åt andra än  regeringen ska avgift enligt avgiftsförordningen (1992:191)  tas ut.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.