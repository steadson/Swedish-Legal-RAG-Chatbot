Title: Förordning (2017:937) med instruktion för Jämställdhetsmyndigheten
SFS Number: Svensk författningssamling 2017:937
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017937-med-instruktion-for_sfs-2017-937/
Source Link: http://rkrattsbaser.gov.se/sfst?bet=2017:937
Amendment Register Link: http://rkrattsbaser.gov.se/sfsr?bet=2017:937
Ministry/Authority: Arbetsmarknadsdepartementet JÄM
Issued: 2017-10-26
Metadata: {"Utfärdad": "2017-10-26", "Ändrad": "t.o.m. SFS 2024:1322"}

==================================================

Förordning (2017:937) med instruktion för Jämställdhetsmyndigheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:937
Departement/myndighet
:   
Arbetsmarknadsdepartementet JÄM
Utfärdad
:   
2017-10-26
Ändrad
:   
t.o.m. SFS 2024:1322
Övrig text
:   
Rättelseblad 2017:937 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Jämställdhetsmyndigheten är förvaltningsmyndighet för  frågor som rör jämställdhetspolitiken.
2 §
Myndigheten ska arbeta med uppföljning, analys,  samordning, kunskap och stöd i syfte att nå de  jämställdhetspolitiska målen och ska bidra till en  strategisk, sammanhållen och hållbar styrning och ett  effektivt genomförande av jämställdhetspolitiken.
Myndigheten ska löpande bistå regeringen i  jämställdhetspolitiska frågor.
3 §
Myndigheten ska
1. följa och analysera utvecklingen mot de  jämställdhetspolitiska målen,
2. främja ett systematiskt, sammanhållet och effektivt  genomförande av jämställdhetspolitiken på alla nivåer i  samhället, såväl nationellt som regionalt och lokalt,
3. stödja statliga myndigheter i deras arbete med  jämställdhetsintegrering och i deras övriga arbete för att nå  de jämställdhetspolitiska målen,
4. främja samordningen av jämställdhetspolitiska insatser,
5. inom sitt ansvarsområde samla och sprida kunskap baserad  på forskning och beprövad erfarenhet och verka för en  kunskapsbaserad praktik, och
6. pröva frågor om statsbidrag utifrån gällande författningar  där myndigheten har ett sådant uppdrag.
4 §
Myndigheten ska även
1. främja utvecklingen av förebyggande insatser mot mäns våld  mot kvinnor, hedersrelaterat våld och förtryck, prostitution  och människohandel för alla ändamål samt mot våld i samkönade  relationer,
2. synliggöra och motverka hedersrelaterat våld och förtryck  med inriktning på nationell kunskapsutveckling och strategiska  övergripande frågor,
3. på nationell nivå samordna arbetet mot prostitution och  människohandel för alla ändamål, utveckla samverkan mellan  myndigheter och andra aktörer, liksom med internationella  aktörer, och bistå myndigheterna med metodstöd och  kompetensutveckling, och
4. delta i det myndighetsgemensamma arbetet mot  arbetslivskriminalitet.
Förordning (2024:1322).
4 a §
Myndigheten får förhandla och ingå överenskommelser med  FN:s migrationsorganisation International Organization for  Migration (IOM) om återvändandeprogrammet för personer utsatta  för prostitution och människohandel, under förutsättning att  överenskommelsen inte kräver riksdagens eller Utrikesnämndens  medverkan. Förordning (2024:1322).
5 §
Myndigheten ska tillämpa jämställdhetsintegrering genom  att beakta de jämställdhetspolitiska målen och främja  jämställdhet i alla delar av sin verksamhet. Myndigheten ska i  sin verksamhet även främja lika rättigheter och möjligheter  oavsett sexuell läggning, könsidentitet eller könsuttryck.
Förordning (2021:966).
6 §
Utöver att beakta maktordningar baserade på kön ska  myndigheten, när det bidrar till bättre prioriteringar och  större träffsäkerhet i utformningen av insatserna och  genomförandet av jämställdhetspolitiken, även beakta  maktordningar baserade på kategorier såsom sexuell läggning,  könsidentitet eller könsuttryck, social bakgrund, etnisk  tillhörighet, religion eller annan trosuppfattning,  funktionsnedsättning eller ålder. Förordning (2021:966).
Särskilt om redovisning
7 §
Myndigheten ska inom sitt verksamhetsområde redovisa  statistik, uppföljningar och analyser med kön som  övergripande indelningsgrund om det inte finns särskilda skäl  mot detta. Redovisningarna ska också vara uppdelade utifrån  andra indelningsgrunder som är relevanta för redovisningen.
8 §
Myndigheten ska senast den 22 april varje år med  utgångspunkt i de jämställdhetspolitiska målen redovisa och  analysera resultat av åtgärder som relevanta myndigheter och  andra aktörer har vidtagit. Vartannat år ska redovisningen  innehålla en fördjupad uppföljning av delmålet om att mäns  våld mot kvinnor ska upphöra. Förordning (2021:966).
Ledning
9 §
Myndigheten leds av en myndighetschef.
Särskilda organ
10 §
Vid myndigheten finns ett insynsråd som består av högst  tio ledamöter. Förordning (2019:363).
Anställningar och uppdrag
11 §
Generaldirektören är myndighetschef.
Personalansvarsnämnd
12 §
Vid myndigheten finns en personalansvarsnämnd.
Tillämpligheten av vissa förordningar
13 §
Myndigheten ska tillämpa personalföreträdarförordningen 
(1987:1101).
Undantag från myndighetsförordningen
14 §
Följande bestämmelse i myndighetsförordningen (2007:515)  ska inte tillämpas på myndigheten:
29 § om ärendeförteckning.
Avgifter
15 §
Myndigheten får ta ut avgifter för utbildningar,  rådgivning och annan liknande service som myndigheten  tillhandahåller inom sitt ansvarsområde, besluta om  avgifternas storlek upp till full kostnadstäckning och  disponera intäkterna i verksamheten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.