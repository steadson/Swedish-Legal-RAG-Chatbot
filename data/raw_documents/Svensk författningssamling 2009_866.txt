Title: Lag (2009:866) om överlåtbara fiskerättigheter
SFS Number: Svensk författningssamling 2009:866
URL: https://www.riksdagen.se/sv/dokument-och-lagar/dokument/svensk-forfattningssamling/lag-2009866-om-overlatbara-fiskerattigheter_sfs-2009-866/
Source Link: http://rkrattsbaser.gov.se/sfst?bet=2009:866
Amendment Register Link: http://rkrattsbaser.gov.se/sfsr?bet=2009:866
Ministry/Authority: Landsbygds- och infrastrukturdepartementet RSL
Issued: 2009-06-17
Metadata: {"Utfärdad": "2009-06-17", "Ändrad": "t.o.m. SFS 2015:1025"}

==================================================

Lag (2009:866) om överlåtbara fiskerättigheter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:866
Departement/myndighet
:   
Landsbygds- och infrastrukturdepartementet RSL
Utfärdad
:   
2009-06-17
Ändrad
:   
t.o.m. SFS 2015:1025
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag syftar till att främja att fartygsstrukturen i den svenska fiskeflottan medverkar till att bevara fiskeresurserna och till ett fiske som i övrigt är hållbart i ekonomiskt, miljömässigt och socialt hänseende.
Lag (2014:1025)
.
2 §
I denna lag betyder
1. fiskelicens: ett sådant tillstånd för användning av fiskefartyg som avses i artikel 6 i rådets förordning (EG) nr 1224/2009 av den 20 november 2009 om införande av ett kontrollsystem i gemenskapen för att säkerställa att bestämmelserna i den gemensamma fiskeripolitiken efterlevs, om ändring av förordningarna (EG) nr 847/96, (EG) nr 2371/2002, (EG) nr 811/2004, (EG) nr 768/2005, (EG) nr 2115/2005, (EG) nr 2166/2005, (EG) nr 388/2006, (EG) nr 509/2007, (EG) nr 676/2007, (EG) nr 1098/2007, (EG) nr 1300/2008, (EG) nr 1342/2008 och upphävande av förordningarna
(EEG) nr 2847/93, (EG) nr 1627/94 och (EG) nr 1966/2006, och
2. nationell fiskekvot: den kvot som i fråga om fiske är tillgänglig för fördelning till svenska fartyg enligt EU:s förordningar om den gemensamma fiskeripolitiken.
Lag (2014:1025)
.
Fiskerättigheter
3 §
Av den del av den nationella fiskekvoten som görs tillgänglig för fiske genom individuella kvoter får Havs- och vattenmyndigheten för en innehavare av fiskelicens bestämma en överlåtbar andel (fiskerättigheter). Andelens storlek ska fastställas med ledning av omfattningen av fiskelicensinnehavarens tidigare fiske under en referensperiod.
Lag (2014:1025)
.
Överlåtelse av fiskerättigheter
4 §
Fiskerättigheter får överlåtas till en annan fiskelicensinnehavare, om överlåtelsen inte motverkar syftet med lagen.
Överlåtelsen ska godkännas av Havs- och vattenmyndigheten.
Havs- och vattenmyndigheten ska i sitt beslut om godkännande fastställa parternas innehav av fiskerättigheter.
Lag (2014:1025)
.
5 §
En fiskelicensinnehavare får ha fiskerättigheter för högst två fartyg samtidigt.
En fiskelicensinnehavares innehav av fiskerättigheter får motsvara högst tio procent av den del av den nationella fiskekvoten som görs tillgänglig för fiske genom individuella kvoter.
Om det finns särskilda skäl, får Havs- och vattenmyndigheten godkänna en överlåtelse trots att fiskelicensinnehavaren efter förvärvet har ett större innehav av fiskerättigheter än vad som är tillåtet enligt första och andra styckena.
Lag (2014:1025)
.
Fiskerättigheters giltighetstid m.m.
6 §
Fiskerättigheter gäller i tio år från dagen för Havs- och vattenmyndighetens beslut om att fastställa fiskerättigheterna.
Fiskerättigheter som fastställs i ett beslut om att godkänna en överlåtelse gäller endast under den tid som återstår av de ursprungliga fiskerättigheternas giltighetstid.
Lag (2011:618)
.
7 §
Havs- och vattenmyndigheten får besluta att dra in eller begränsa fiskerättigheter om innehavarens fiskelicens har återkallats eller begränsats.
Lag (2014:1025)
.
8 §
Fiskerättigheter som har dragits in får tilldelas en annan fiskelicensinnehavare. Sådana fiskerättigheter gäller under den tid som återstår av de ursprungliga fiskerättigheternas giltighetstid.
Lag (2014:1025)
.
Bemyndigande
9 §
Regeringen eller den myndighet som regeringen bestämmer får meddela föreskrifter om
1. hur fiskerättigheterna ska beräknas, och
2. grunderna för fördelningen av indragna fiskerättigheter.
Regeringen får meddela föreskrifter om vilka fiskarter som fiskerättigheter får bestämmas för.
Lag (2014:1025)
.
Överklagande
10 §
Havs- och vattenmyndighetens beslut enligt denna lag får överklagas hos allmän förvaltningsdomstol.
Prövningstillstånd krävs vid överklagande till kammarrätt.
Lag (2011:618)
.
Övergångsbestämmelser
2014:1025
1. Denna lag träder i kraft den 1 oktober 2014.
2. Ett fartygstillstånd som har meddelats med stöd av 21 §
fiskelagen (1993:787) i dess lydelse före den 1 oktober 2014 gäller som en fiskelicens med de begränsningar till en viss giltighetstid, ett visst fiske eller andra villkor som följer av fartygstillståndet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.