Title: Förordning (2016:385) om bidrag till kommunal energi- och klimatrådgivning
SFS Number: Svensk författningssamling 2016:385
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016385-om-bidrag-till-kommunal_sfs-2016-385/
Source Link: http://rkrattsbaser.gov.se/sfst?bet=2016:385
Amendment Register Link: http://rkrattsbaser.gov.se/sfsr?bet=2016:385
Ministry/Authority: Klimat- och näringslivsdepartementet RSE
Issued: 2016-04-28
Metadata: {"Utfärdad": "2016-04-28", "Ändrad": "t.o.m. SFS 2025:52"}

==================================================

Förordning (2016:385) om bidrag till kommunal energi- och klimatrådgivning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:385
Departement/myndighet
:   
Klimat- och näringslivsdepartementet RSE
Utfärdad
:   
2016-04-28
Ändrad
:   
t.o.m. SFS 2025:52
Övrig text
:   
Rättelsesida 2025:52 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Om det finns medel får bidrag ges enligt denna förordning  till
1. en kommun eller flera kommuner i samarbete för energi- och  klimatrådgivning, och
2. regionala energikontor för samordning och utveckling av  kommunal energi- och klimatrådgivning.
Förutsättningar för bidrag till kommuner
2 §
Bidrag till kommuner för energi- och klimatrådgivning får  ges endast om kraven i 3-9 §§ uppfylls.
3 §
Rådgivningen ska riktas till hushåll, företag och  organisationer. Den ska ha särskilt fokus på de målgrupper  som Statens energimyndighet anger som lokalt och regionalt  prioriterade i de utlysningar som myndigheten gör inför  prövningen av ansökningar om bidrag.
4 §
Rådgivningen ska organiseras så att opartiskhet och  frihet från kommersiella intressen garanteras och får inte  omfatta
1. besiktningsverksamhet eller delaktighet vid upprättandet  av energideklarationer enligt lagen (2006:985) om  energideklarationer, eller
2. verksamhet som berör arbete med energikartläggning enligt  lagen (2014:266) om energikartläggning i stora företag.
5 §
Rådgivningen ska främja
1. en effektiv och miljöanpassad användning av energi,
2. en minskad klimatpåverkan från energianvändningen, och
3. att riksdagens energi- och klimatpolitiska mål nås.
6 §
Rådgivningen ska förmedla lokalt och regionalt anpassad  kunskap om
1. klimatpåverkan,
2. energieffektivisering,
3. energianvändning, och
4. förutsättningar att ändra energianvändningen i lokaler och  bostäder.
7 §
Rådgivningen får omfatta transporter av personer och  gods.
8 §
Rådgivningen ska ge
1. information om förnybar energi och om praktiska detaljer  och fördelar med användning av sådan energi enligt  Europaparlamentets och rådets direktiv (EU) 2018/2001 av den 
11 december 2018 om främjande av användningen av energi från  förnybara energikällor, och
2. råd om värmesystem och luftkonditioneringssystem enligt  artiklarna 14 och 15 i Europaparlamentets och rådets  direktiv 2010/31/EU av den 19 maj 2010 om byggnaders  energiprestanda. Förordning (2025:52).
9 §
Den som är energi- och klimatrådgivare  ska delta i de utbildningar för energi- och klimatrådgivare  som anordnas av Statens energimyndighet.
Förutsättningar för bidrag till regionala energikontor
10 §
Bidrag till ett regionalt energikontor för samordning  och utveckling av kommunal energi- och klimatrådgivning får  ges endast om kontoret
1. har en offentlig huvudman för verksamheten,
2. har god kännedom om energifrågor i lokalt och regionalt  perspektiv, och
3. bedriver sin samordnings- och utvecklingsverksamhet utan  vinstintresse och objektivt utifrån principen om  likabehandling.
Ansökan
11 §
Var och en av de kommuner eller de regionala  energikontor som vill ha bidrag ska skriftligen ansöka om det  hos Statens energimyndighet. Ansökan får avse högst tre år  och ska innehålla de uppgifter som myndigheten begär.
Bidragets storlek
12 §
Bidragets storlek ska bestämmas med utgångspunkt i  storleken på målgrupperna hushåll, företag och organisationer  enligt den statistik som vid tidpunkten för bidragsbeslutet  är den senast tillgängliga och har tagits fram enligt  förordningen (2001:100) om den officiella statistiken.
13 §
Det bidrag som betalas ut får inte överstiga kostnaderna  för den verksamhet som bidraget avser.
Beslut och utbetalning
14 §
Statens energimyndighet prövar frågor om bidrag enligt  denna förordning. Ett beslut om bidrag får avse högst tre år.
15 §
Ett beviljat bidrag ska betalas ut för ett år i taget.
16 §
Statens energimyndighet får besluta att ett beviljat  bidrag inte ska betalas ut, om
1. sökanden genom oriktiga uppgifter eller på annat sätt har  orsakat att bidraget getts felaktigt eller med för högt  belopp,
2. bidraget av annan orsak har getts felaktigt eller med för  högt belopp och mottagaren skäligen borde ha insett detta,
3. det visar sig att det inte har funnits förutsättningar för  bidraget och den som ansökt om bidraget borde ha insett  detta, eller
4. förutsättningarna för bidraget inte har uppfyllts.
Redovisning
17 §
Bidragsmottagaren ska redovisa den verksamhet som  bidraget avser. I redovisningen ska kostnaderna för  verksamheten vara specificerade. Redovisningen ska göras  skriftligen till Statens energimyndighet.
Återkrav och återbetalning
18 §
En bidragsmottagare är återbetalningsskyldig om det  finns grund för det enligt 16 § eller om det bidrag som har  betalats ut överstiger kostnaderna för verksamheten.
19 §
Om en bidragsmottagare är återbetalningsskyldig enligt 
18 §, ska Statens energimyndighet besluta att helt eller  delvis kräva tillbaka bidraget tillsammans med ränta enligt  räntelagen (1975:635). Om det finns särskilda skäl, får  Statens energimyndighet besluta att sätta ned eller avstå  från kravet på återbetalning och ränta.
Överklagande
20 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 16 § om att inte betala ut  bidrag får dock inte överklagas. Förordning (2018:898).
Bemyndigande
21 §
Statens energimyndighet får meddela föreskrifter om
1. bidragets storlek,
2. vad en ansökan om bidrag ska innehålla, och
3. vilka uppgifter en redovisning enligt 17 § ska innehålla,  vilka tidsperioder den ska avse och vid vilka tidpunkter den  ska lämnas.
Statens energimyndighet får meddela ytterligare föreskrifter  om verkställigheten av denna förordning.
Övergångsbestämmelser
2016:385
1. Denna förordning träder i kraft den 1 juli 2016.
2. Genom förordningen upphävs förordningen (1997:1322) om  bidrag till kommunal energi- och klimatrådgivning.
3. Den upphävda förordningen gäller dock fortfarande för  beslut som har meddelats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.