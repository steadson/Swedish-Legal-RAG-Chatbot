Title: Förordning (2007:1077) med instruktion för Revisorsinspektionen
SFS Number: Svensk författningssamling 2007:1077
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071077-med-instruktion-for_sfs-2007-1077/
Source Link: http://rkrattsbaser.gov.se/sfst?bet=2007:1077
Amendment Register Link: http://rkrattsbaser.gov.se/sfsr?bet=2007:1077
Ministry/Authority: Justitiedepartementet DÅ
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2017:672"}

==================================================

Förordning (2007:1077) med instruktion för Revisorsinspektionen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1077
Departement/myndighet
:   
Justitiedepartementet DÅ
Utfärdad
:   
2007-11-22
Ändrad
:   
t.o.m. SFS 2017:672
Övrig text
:   
Rättelseblad 2009:97 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Revisorsinspektionens verksamhet syftar till att  upprätthålla förtroendet för revisorers verksamhet och för  auktorisationssystemet, för att på så sätt bidra till att  olika intressenter har tillgång till trovärdig ekonomisk  information om företags redovisning och förvaltning.
Revisorsinspektionen ska
1. handlägga frågor om auktorisation och godkännande av  revisorer samt registrering av revisionsbolag i syfte att  tillgodose samhällets behov av kvalificerade och oberoende  externa revisorer,
2. utöva tillsyn i syfte att säkerställa att auktoriserade  och godkända revisorer samt registrerade revisionsbolag  driver revisionsverksamhet som är av hög kvalitet och  uppfyller höga etiska krav,
3. pröva frågor om disciplinära åtgärder,
4. anordna examina och lämplighetsprov och samarbeta med  tillsynsmyndigheter inom Europeiska ekonomiska  samarbetsområdet för att utjämna skillnader i  utbildningskraven,
5. föra ett register över auktoriserade och godkända  revisorer samt registrerade revisionsbolag,
6. lämna information och uppgifter i frågor om auktorisation,  godkännande, registrering och tillsyn,
7. följa utvecklingen inom revisorsområdet och särskilt  beakta nya nationella och internationella förhållanden som  har eller kan få betydelse för tillsynen över revisorer och  revisionsbolag och för tolkningen och utvecklingen av god  revisors- och revisionssed,
8. vara representerad i Kommittén för europeiska  tillsynsorgan för revisorer (CEAOB),
9. vara behörig myndighet enligt Europaparlamentets och  rådets förordning (EU) nr 537/2014 av den 16 april 2014 om  särskilda krav avseende lagstadgad revision av företag av  allmänt intresse och om upphävande av kommissionens beslut 
2005/909/EG (EU:s revisorsförordning), i frågor som avser  tillsyn över revisorer och registrerade revisionsbolag, och
10. ansvara för den rapport om kvalitet och konkurrens på  marknaden för tillhandahållande av revisionstjänster till  företag av allmänt intresse som ska utarbetas enligt artikel 
27 i EU:s revisorsförordning.
Det är särskilt viktigt att Revisorsinspektionen i sin  verksamhet ingriper mot revisorer som medverkar till eller  som underlättar för ekonomisk brottslighet.
Förordning (2017:672).
1 a §
Revisorsinspektionen ska ha effektiva och  tillförlitliga rutiner för att uppmuntra rapportering av  överträdelser av de bestämmelser som gäller för auktoriserade  och godkända revisorer och för registrerade revisionsbolag  samt för att ta emot rapporter om sådana överträdelser.
Förordning (2016:1349).
Ledning
2 §
Myndigheten leds av en myndighetschef.
Särskilt organ
3 §
Inom Revisorsinspektionen finns ett särskilt beslutsorgan  som benämns Tillsynsnämnden för revisorer. Tillsynsnämnden  har till uppgift att besluta om disciplinära åtgärder, lämna  förhandsbesked och i övrigt avgöra ärenden av principiell  karaktär som rör myndighetsutövning mot enskilda.  Tillsynsnämnden får i särskilda beslut lämna över till  ordföranden eller vice ordföranden att avgöra ärenden som är  brådskande eller som är av det slaget att de inte behöver  prövas av tillsynsnämnden. Om tillsynsnämnden beslutar det,  ska ordförandens eller vice ordförandens beslut anmälas vid  nästa sammanträde med tillsynsnämnden.  Förordning (2016:1349).
4 §
Tillsynsnämnden för revisorer består av en ordförande och  åtta andra ledamöter. En av ledamöterna ska vara vice  ordförande. För andra ledamöter än ordföranden ska det finnas  ersättare. Förordning (2016:447).
5 §
Ordföranden och vice ordföranden ska vara jurister och ha domarerfarenhet.
Av de andra ledamöterna ska två vara auktoriserade eller godkända revisorer. Övriga ledamöter ska ha erfarenhet från verksamhet som berörs av revision.
Det som sägs i första och andra styckena om vice ordförande och andra ledamöter tillämpas också på ersättare för dem.
Förordning (2013:223).
6 §
Tillsynsnämnden för revisorer är beslutsför när  ordföranden eller vice ordföranden och minst hälften av de  andra ledamöterna är närvarande. Myndighetschefen eller hans  eller hennes ställföreträdare ska närvara vid  tillsynsnämndens sammanträden. Förordning (2016:447).
Beslut om föreskrifter m.m.
6 a §
Myndighetschefen beslutar om Revisorsinspektionens  föreskrifter.
Myndighetschefen får också avgöra ärenden som annars ska  avgöras av Tillsynsnämnden för revisorer, om ärendena är  brådskande eller är av det slaget att de inte behöver prövas  av tillsynsnämnden. Ett beslut i ett brådskande ärende ska  anmälas vid nästa sammanträde med tillsynsnämnden.
Förordning (2016:1349).
Anställningar och uppdrag
7 §
Direktören är myndighetschef.
7 a §
Varken myndighetschefen eller hans eller hennes  ställföreträdare får vara auktoriserad eller godkänd  revisor. Förordning (2016:447).
8 §
Ordförande, ledamöter och ersättare i Tillsynsnämnden för  revisorer utses av regeringen för en bestämd tid.
Förordning (2016:447).
Avgifter
9 §
Revisorsinspektionens verksamhet ska finansieras med  avgifter. Avgiftsinkomsterna disponeras av  Revisorsinspektionen. Förordning (2016:1349).
10 §
Revisorsinspektionen får sälja sammanställningar och  utdrag ur revisorsregistret. Inkomsterna disponeras av  Revisorsinspektionen. Förordning (2016:1349).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.