Title: Lag (2022:818) om den offentliga sektorns tillgängliggörande av data
SFS Number: Svensk författningssamling 2022:818
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022818-om-den-offentliga-sektorns_sfs-2022-818/
Source Link: http://rkrattsbaser.gov.se/sfst?bet=2022:818
Amendment Register Link: http://rkrattsbaser.gov.se/sfsr?bet=2022:818
Ministry/Authority: Finansdepartementet DOF
Issued: 2022-06-09
Metadata: {"Utfärdad": "2022-06-09", "Ändrad": "t.o.m. SFS 2024:950"}

==================================================

Lag (2022:818) om den offentliga sektorns tillgängliggörande av data
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:818
Departement/myndighet
:   
Finansdepartementet DOF
Utfärdad
:   
2022-06-09
Ändrad
:   
t.o.m. SFS 2024:950
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Tillgängliggörande av data för vidareutnyttjande
3 kap. Exklusiv rätt att vidareutnyttja data
4 kap. Avgifter
5 kap. Handläggning av en begäran om tillgängliggörande av  data för vidareutnyttjande
Övergångsbestämmelser
1 kap. Inledande bestämmelser
Lagens syfte och förhållande till andra författningar
1 §
Denna lag syftar till att främja den offentliga sektorns  tillgängliggörande av data för vidareutnyttjande, särskilt i  form av öppna data, under förutsättning att krav på  informationssäkerhet och skydd av personuppgifter kan  upprätthållas och att det inte innebär risker för Sveriges  säkerhet.
1 a §
Denna lag kompletterar Europaparlamentets och rådets  förordning (EU) 2022/868 av den 30 maj 2022 och europeisk  dataförvaltning och om ändring av förordning (EU) 2018/1724 
(dataförvaltningsakten), i denna lag benämnd EU:s  dataförvaltningsförordning.
Lag (2024:501)
.
2 §
Denna lag påverkar inte tillämpningen av bestämmelser i  någon annan lag eller förordning som ger någon rätt att få  tillgång till data eller skyddade data eller som begränsar en  sådan rätt.
Lagen påverkar inte heller tillämpningen av bestämmelser i  någon annan lag eller förordning om skyddet av  personuppgifter.
Lag (2024:501)
.
3 §
Om det i någon annan lag eller i en förordning finns mer  långtgående krav i fråga om tillgängliggörande av data eller  skyddade data än i denna lag, ska de kraven tillämpas.
Lag (2024:501)
.
Ord och uttryck i lagen
4 §
I lagen avses med
begäran om tillgängliggörande av data för vidareutnyttjande:  en begäran om att data eller skyddade data ska göras  tillgängliga för vidareutnyttjande i enlighet med denna lag  eller kapitel II i EU:s dataförvaltningsförordning,
bulknedladdning: nedladdning av en avgränsad datamängd,
data: information i digitalt format oberoende av medium,
dynamiska data: data som uppdateras ofta eller i realtid för  att vara aktuella och relevanta att vidareutnyttja,
forskningsdata: data som till någon del är offentligt  finansierade, som samlas in eller framställs inom ramen för  vetenskaplig forskningsverksamhet och som görs direkt  tillgängliga för vidareutnyttjande genom en dataplattform som  är allmänt åtkomlig,
gränssnitt: en regeluppsättning för dynamiskt datautbyte  mellan programvaror,
maskinläsbart format: ett filformat som är strukturerat på ett  sådant sätt att det enkelt kan läsas av ett datorprogram,
offentligt företag: ett företag som en eller flera myndigheter  har ett bestämmande inflytande över och som är verksamt
- inom de sektorer som framgår av 2 kap. 1 § och 5-8 §§ lagen 
(2016:1146) om upphandling inom försörjningssektorerna,
- som ett kollektivtrafikföretag enligt Europaparlamentets och  rådets förordning (EG) nr 1370/2007 av den 23 oktober 2007 om  kollektivtrafik på järnväg och väg och om upphävande av rådets  förordning (EEG) nr 1191/69 och (EEG) nr 1107/70,
- som ett lufttrafikföretag som har allmän trafikplikt enligt  artikel 16 i Europaparlamentets och rådets förordning (EG) nr 
1008/2008 av den 24 september 2008 om gemensamma regler för  tillhandahållande av lufttrafik i gemenskapen, eller
- som ett rederi inom gemenskapen som uppfyller förpliktelser  vid allmän trafik enligt artikel 4 i rådets förordning (EEG)  nr 3577/92 av den 7 december 1992 om tillämpning av principen  om frihet att tillhandahålla tjänster på sjötransportområdet  inom medlemsstaterna (cabotage),
offentligt styrt organ: ett sådant organ som avses i 1 kap. 
18 § lagen (2016:1145) om offentlig upphandling eller en  sammanslutning av sådana organ,
skyddade data: sådana kategorier av data som avses i  artikel 3.1 i EU:s dataförvaltningsförordning,
vidareutnyttjande: bearbetning av data från den offentliga  sektorn för valfritt ändamål,
värdefull datamängd: data som förtecknas i en genomförandeakt  som har meddelats med stöd av artikel 14.1 i öppna data-
direktivet,
öppna data-direktivet: Europaparlamentets och rådets direktiv 
(EU) 2019/1024 av den 20 juni 2019 om öppna data och  vidareutnyttjande av information från den offentliga sektorn.
Lag (2024:501)
.
Vilka som ska tillämpa lagen
5 §
Lagen ska tillämpas av
1. myndigheter, och
2. ett offentligt företag när det gäller data som har samband  med en tjänst av allmänt intresse som företaget  tillhandahåller och som inte är direkt konkurrensutsatt.
Vid tillämpningen av denna lag ska med en myndighet jämställas  ett offentligt styrt organ när det gäller data som har samband  med en tjänst av allmänt intresse som organet tillhandahåller.
6 §
Universitet och högskolor under statligt huvudmannaskap  ska tillämpa lagen bara i fråga om forskningsdata. Detsamma  gäller för en myndighet som inte är ett universitet eller en  högskola i den del av myndighetens verksamhet som består i att  bedriva eller finansiera forskning eller att göra  forskningsdata direkt tillgängliga.
I fråga om universitets- och högskolebibliotek gäller första  stycket endast om biblioteket har i uppgift att bedriva eller  finansiera forskning eller att göra forskningsdata direkt  tillgängliga.
7 §
Lagen ska inte tillämpas av
1. andra kulturinstitutioner än bibliotek, museer och arkiv,
2. huvudmän enligt skollagen (2010:800), eller
3. radio- eller tv-företag vars sändningsverksamhet  finansieras med public service-avgift enligt lagen (2018:1893)  om finansiering av radio och tv i allmänhetens tjänst.
7 a §
Bestämmelserna om vidareutnyttjande av skyddade data ska  endast tillämpas av myndigheter, dock inte av kultur- eller  utbildningsinstitutioner.
Lag (2024:501)
.
När lagen ska tillämpas
8 §
Lagen ska tillämpas
1. när någon som har rätt att få tillgång till data eller  skyddade data enligt någon annan lag eller förordning  framställer en begäran om tillgängliggörande av data för  vidareutnyttjande,
2. när en myndighet eller ett offentligt företag på eget  initiativ tillgängliggör data som omfattas av lagen i syfte  att de ska kunna vidareutnyttjas,
3. när en myndighet på eget initiativ tillgängliggör skyddade  data som omfattas av lagen i syfte att de ska kunna  vidareutnyttjas, eller
4. när data lämnas till en statlig eller kommunal myndighet  som ska använda dem i en konkurrensutsatt verksamhet som avser  tillhandahållande av data.
Trots första stycket ska lagen inte tillämpas
1. när data, i andra fall än som avses i första stycket 4,  lämnas
a) mellan statliga och kommunala myndigheter,
b) från ett organ som enligt 1 kap. 5 § andra stycket  jämställs med en myndighet eller ett offentligt företag till  en statlig eller kommunal myndighet, eller
2. när en statlig eller kommunal myndighet tillhandahåller  data i en konkurrensutsatt verksamhet.
Lag (2024:501)
.
Undantag för vissa data
9 §
Lagen gäller inte för data som någon på grund av sin  identitet eller ställning har en särskild rätt att få tillgång  till enligt någon annan lag eller förordning.
10 §
Lagen gäller inte för data som
1. omfattas av en sådan ensamrätt som följer av  mönsterskyddslagen (1970:485), lagen (1992:1685) om skydd för  kretsmönster för halvledarprodukter, växtförädlarrättslagen 
(1997:306), varumärkeslagen (2010:1877), lagen (2018:1653) om  företagsnamn eller patentlagen (2024:945),
2. tredje man innehar rätt till enligt lagen (1960:729) om  upphovsrätt till litterära och konstnärliga verk,
3. utgörs av datorprogram, eller
4. utgörs av logotyper, heraldiska vapen eller insignier.
Lag (2024:950)
.
2 kap. Tillgängliggörande av data för vidareutnyttjande
Säkerhet och skydd av personuppgifter
1 §
Data ska tillgängliggöras för vidareutnyttjande i enlighet  med de krav som uppställs i detta kapitel. Tillgängliggörande  ska ske i den utsträckning som krav på informationssäkerhet  och skydd av personuppgifter kan upprätthållas och under  förutsättning att det inte innebär risker för Sveriges  säkerhet.
Formatkrav
2 §
Data ska tillgängliggöras i det befintliga formatet eller,  om sökanden begär det och det är lämpligt samt praktiskt och  tekniskt möjligt, i ett format som är öppet, maskinläsbart,  och i förekommande fall, tillgängligt och sökbart, tillsammans  med tillhörande metadata.
3 §
En värdefull datamängd ska tillgängliggöras i ett  maskinläsbart format genom ett lämpligt gränssnitt eller genom  bulknedladdning.
4 §
När dynamiska data tillgängliggörs ska det ske omedelbart  efter det att de har samlats in eller framställts, genom ett  lämpligt gränssnitt eller genom bulknedladdning. Om kravet på  omedelbarhet innebär en oproportionerlig arbetsinsats, ska  dynamiska data göras tillgängliga inom en skälig tid eller med  de tillfälliga tekniska begränsningar som är nödvändiga.
Villkor för vidareutnyttjande
5 §
En myndighet eller ett offentligt företag får ställa  villkor för att tillgängliggöra data för vidareutnyttjande  bara om det är motiverat av ett allmänintresse. Ett villkor  ska vara objektivt, proportionerligt och icke-diskriminerande  för jämförbara slag av vidareutnyttjande. Ett villkor får inte  begränsa konkurrensen eller i onödan inskränka möjligheterna  att vidareutnyttja data.
5 a §
En myndighet som tillgängliggör skyddade data för  vidareutnyttjande ska ställa upp villkor för  vidareutnyttjandet i enlighet med artikel 5 i EU:s  dataförvaltningsförordning.
En myndighet som tillgängliggör skyddade data till en  vidareutnyttjare som avser att överföra dem till tredjeland i  enlighet med artikel 5.10 i EU:s dataförvaltningsförordning är  skyldig att anmäla de överträdelser av artikel 5.14 som  myndigheten får kännedom om till tillsynsmyndigheten enligt  lagen (2024:500) med kompletterande bestämmelser till EU:s  dataförvaltningsförordning.
Lag (2024:501)
.
Förteckning över data som är tillgängliga eller sökbara
6 §
Den statliga myndighet som regeringen bestämmer ska  digitalt publicera en förteckning över data som en myndighet  eller ett offentligt företag på eget initiativ har gjort  tillgängliga eller sökbara på internet i syfte att de ska  kunna vidareutnyttjas.
En myndighet eller ett offentligt företag ska informera den  myndighet som publicerar förteckningen om sådana data som  avses i första stycket.
En gemensam informationspunkt
6 a §
Den myndighet som regeringen bestämmer ska  tillhandahålla en gemensam informationspunkt enligt artikel 8  i EU:s dataförvaltningsförordning.
En myndighet som tillgängliggör skyddade data för  vidareutnyttjande ska informera den myndighet som  tillhandahåller den gemensamma informationspunkten om sådana  data och villkoren för vidareutnyttjande av dessa.
Lag (2024:501)
.
Behöriga organ enligt EU:s dataförvaltningsförordning
7 §
Den eller de myndigheter som regeringen bestämmer ska vara  behöriga organ enligt artikel 7 i EU:s  dataförvaltningsförordning.
Lag (2024:501)
.
3 kap. Exklusiv rätt att vidareutnyttja data
För vilka ändamål en exklusiv rätt får ges
1 §
En myndighet eller ett offentligt företag får ge någon en  exklusiv rätt att vidareutnyttja data bara om det är  nödvändigt för att en tjänst av allmänt intresse ska kunna  tillhandahållas.
De avtalsvillkor som avser den exklusiva rätten ska publiceras  digitalt senast två månader innan de träder i kraft. Avtalet  ska omprövas vart tredje år.
1 a §
En myndighet som innehar skyddade data får ge någon en  exklusiv rätt att vidareutnyttja dessa data endast om det är  tillåtet enligt artikel 4 i EU:s dataförvaltningsförordning.
Lag (2024:501)
.
2 §
Bestämmelserna i 1 § gäller inte när bibliotek, museer  eller arkiv ger någon en exklusiv rätt att vidareutnyttja data  för att digitalisera en kulturresurs.
De avtalsvillkor som avser den exklusiva rätten ska publiceras  digitalt. Om avtalets giltighetstid överstiger tio år, ska det  omprövas under det elfte året och därefter vart sjunde år.
Den som har gett den exklusiva rätten ska se till att utan  kostnad få en kopia av de digitaliserade kulturresurserna. När  avtalet om exklusiv rätt har löpt ut ska kopian hållas  tillgänglig så att även andra kan vidareutnyttja den.
Andra avtal som begränsar möjligheten till vidareutnyttjande
3 §
En myndighet eller ett offentligt företag som har ingått  ett avtal som, på något annat sätt än genom att ge  avtalsmotparten en exklusiv rätt, begränsar möjligheten för  andra än avtalsparterna att vidareutnyttja data, ska publicera  avtalsvillkoren digitalt senast två månader innan de träder i  kraft. Avtalet ska omprövas vart tredje år.
4 §
En myndighet ska se till att en sådan exklusiv rätt att  vidareutnyttja data som inte omfattas av 1 eller 2 § och som  myndigheten har upplåtit före den 18 juli 2013 upphör att  gälla senast den 18 juli 2043.
Ett offentligt företag ska se till att en sådan exklusiv rätt  att vidareutnyttja data som inte omfattas av 1 § och som  företaget har upplåtit före den 17 juli 2019 upphör att gälla  senast den 17 juli 2049.
4 kap. Avgifter
Rätten att ta ut en avgift
1 §
En myndighet eller ett offentligt företag som har rätt att  ta ut en avgift för att tillgängliggöra data för  vidareutnyttjande får inte beräkna den till ett högre belopp  än vad som följer av 2-6 §§.
Avgiftsuttag vid tillgängliggörande av data
2 §
En avgift får inte sättas till ett högre belopp än vad som  behövs för att täcka kostnaderna för att reproducera,  tillgängliggöra och sprida data och för att avidentifiera  personuppgifter. Ett offentligt företag eller ett organ som  enligt 1 kap. 5 § andra stycket jämställs med en myndighet och  som inte omfattas av offentlighets- och sekretesslagen 
(2009:400) får även täcka kostnaderna för att skydda  konfidentiell affärsinformation.
En avgift som tas ut av ett offentligt företag, ett bibliotek,  ett museum eller ett arkiv får, utöver det som anges i första  stycket, täcka kostnaderna för att samla in, framställa och  lagra data samt en rimlig avkastning på investeringar.  Detsamma gäller för en myndighet som är skyldig att ta ut en  avgift för att täcka en väsentlig del av kostnaderna för en  verksamhet.
2 a §
En myndighet som tillgängliggör skyddade data för  vidareutnyttjande får ta ut en avgift för tillgängliggörandet.
Regeringen eller den myndighet som regeringen bestämmer får  meddela ytterligare föreskrifter om avgiften.
Lag (2024:501)
.
3 §
Forskningsdata ska tillgängliggöras avgiftsfritt.
4 §
En värdefull datamängd som tillgängliggörs i enlighet med 
2 kap. 3 § ska vara avgiftsfri, om inte något annat följer av 
5 eller 6 §.
5 §
Trots 4 § får ett bibliotek, museum eller arkiv täcka sina  kostnader för att tillgängliggöra en värdefull datamängd genom  en avgift enligt 2 § andra stycket. Detsamma gäller för ett  offentligt företag, om det är särskilt föreskrivet i en  genomförandeakt som har meddelats med stöd av artikel 14.1 i  öppna data-direktivet.
6 §
Trots 4 § får regeringen besluta att en statlig myndighet  får täcka sina kostnader för att tillgängliggöra en värdefull  datamängd genom en avgift enligt 2 § andra stycket, om
1. myndigheten är skyldig att ta ut en avgift för att täcka en  väsentlig del av kostnaderna för en verksamhet, och
2. det medför betydande ekonomiska konsekvenser för  myndigheten att tillgängliggöra datamängden avgiftsfritt.
En kommun eller region får besluta om undantag enligt första  stycket i fråga om kommunala myndigheter.
Beslut enligt denna paragraf får gälla i högst två år från den  dag då en genomförandeakt som har meddelats med stöd av  artikel 14.1 i öppna data-direktivet träder i kraft.
Information om avgifter och villkor
7 §
En myndighet eller ett offentligt företag ska kunna ange  grunderna för hur avgifter beräknas eller hur en avgift har  beräknats i ett enskilt fall.
Om en avgift är fastställd i förväg, ska myndigheten eller det  offentliga företaget digitalt publicera information om
1. avgiftsbeloppet,
2. grunderna för hur avgiften har beräknats, och
3. andra villkor för vidareutnyttjandet.
Avgifter och villkor i en myndighets konkurrensutsatta  verksamhet
8 §
Om en myndighet vidareutnyttjar data i sin egen  konkurrensutsatta verksamhet, och dessa data har  tillhandahållits av en annan del av myndigheten, ska samma  avgifter och villkor för vidareutnyttjandet gälla som för  andra som vidareutnyttjar samma data.
Förteckning över myndigheter som är skyldiga att ta ut  avgifter
9 §
Den statliga myndighet som regeringen bestämmer ska  digitalt publicera en förteckning över de myndigheter som är  skyldiga att ta ut en avgift vid tillgängliggörande av data  för att täcka en väsentlig del av kostnaderna för en  verksamhet.
Varje kommun och region ska informera den myndighet som  regeringen bestämmer enligt första stycket om de kommunala  myndigheter inom kommunen eller regionen som är skyldiga att  ta ut en avgift vid tillgängliggörande av data för att täcka  en väsentlig del av kostnaderna för en verksamhet.
5 kap. Handläggning av en begäran om tillgängliggörande av  data för vidareutnyttjande
Handläggningen hos en myndighet
1 §
En myndighet ska inom fyra veckor avgöra ett ärende till  följd av en begäran om tillgängliggörande av data för  vidareutnyttjande.
Om en sådan begäran avser skyddade data ska ärendet avgöras  inom åtta veckor.
Tidsfristen enligt första eller andra stycket får förlängas  med ytterligare fyra veckor, om en begäran är omfattande eller  komplicerad. Myndigheten ska underrätta sökanden om  förlängningen och redovisa skälen för den senast tre veckor  från den dag då begäran kom in.
Lag (2024:501)
.
2 §
En myndighet ska lämna ett skriftligt och motiverat beslut  om sökanden begär det.
3 §
När en begäran om tillgängliggörande av data för  vidareutnyttjande handläggs av ett organ som enligt 1 kap. 5 §  andra stycket jämställs med en myndighet, ska organet tillämpa  följande bestämmelser i förvaltningslagen (2017:900):
- 5 § om legalitet, objektivitet och proportionalitet,
- 7 § första stycket om tillgänglighet,
- 16-18 §§ om jäv,
- 23 § om utredningsansvaret,
- 27 § om dokumentation av uppgifter,
- 31 § om dokumentation av beslut,
- 33 § om underrättelse om innehållet i beslut och hur ett  överklagande går till, och
- 42-46 §§ om överklagande.
Överklagande
4 §
Beslut av en annan myndighet än Regeringskansliet får  överklagas till allmän förvaltningsdomstol. Beslut av en  förvaltningsrätt i ett ärende som har inletts där, liksom  beslut av en tingsrätt eller hovrätt, får överklagas till  kammarrätten. Beslut av en kammarrätt i ett ärende som har  inletts där får överklagas till Högsta förvaltningsdomstolen.  Beslut av regeringen, Högsta domstolen, Högsta  förvaltningsdomstolen och Riksdagens ombudsmän får inte  överklagas.
Prövningstillstånd krävs vid överklagande till kammarrätten.  Detta gäller dock inte om ärendet har inletts hos en  förvaltningsrätt, tingsrätt eller hovrätt.
5 §
När ett beslut av ett organ som enligt 1 kap. 5 § andra  stycket jämställs med en myndighet överklagas, är organet den  enskildes motpart i domstolen.
Övergångsbestämmelser
2022:818
1. Denna lag träder i kraft den 1 augusti 2022.
2. Genom lagen upphävs lagen (2010:566) om vidareutnyttjande  av handlingar från den offentliga förvaltningen.
3. Den upphävda lagen gäller dock fortfarande för ärenden som  har inletts före den 1 augusti 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.