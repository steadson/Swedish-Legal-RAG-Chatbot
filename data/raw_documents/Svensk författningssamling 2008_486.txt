Title: Marknadsföringslag (2008:486)
SFS Number: Svensk författningssamling 2008:486
URL: https://www.riksdagen.se/sv/dokument-och-lagar/dokument/svensk-forfattningssamling/marknadsforingslag-2008486_sfs-2008-486/
Source Link: http://rkrattsbaser.gov.se/sfst?bet=2008:486
Amendment Register Link: http://rkrattsbaser.gov.se/sfsr?bet=2008:486
Ministry/Authority: Finansdepartementet KO
Issued: 2008-06-05
Metadata: {"Utfärdad": "2008-06-05", "Ändrad": "t.o.m. SFS 2022:656"}

==================================================

Marknadsföringslag (2008:486)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:486
Departement/myndighet
:   
Finansdepartementet KO
Utfärdad
:   
2008-06-05
Ändrad
:   
t.o.m. SFS 2022:656
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna lag har till syfte att främja konsumenternas och  näringslivets intressen i samband med marknadsföring av  produkter och att motverka marknadsföring som är otillbörlig  mot konsumenter och näringsidkare.
Lag (2020:338)
.
Lagens tillämpningsområde
2 §
Lagen tillämpas
1. när näringsidkare marknadsför eller själva efterfrågar  produkter i sin näringsverksamhet,
2. på tv-sändningar, beställ-tv och videodelningsplattformar  som omfattas av radio- och tv-lagen (2010:696),
3. när Konsumentombudsmannen fullgör sina skyldigheter enligt  Europaparlamentets och rådets förordning (EU) 2017/2394 av  den 12 december 2017 om samarbete mellan de nationella  myndigheter som har tillsynsansvar för  konsumentskyddslagstiftningen och om upphävande av förordning 
(EG) nr 2006/2004, och
4. när behörig myndighet fullgör sina skyldigheter enligt  Europaparlamentets och rådets direktiv 2006/123/EG av den 
12 december 2006 om tjänster på den inre marknaden.
Bestämmelserna om garantier i 22 § tillämpas inte i fråga om  en tjänst som tillhandahålls av en näringsidkare som är  etablerad i en annan stat än Sverige inom Europeiska  ekonomiska samarbetsområdet (EES). Detsamma gäller 4 § tredje  stycket och 7 § när en näringsidkare, som är etablerad i en  annan stat än Sverige inom EES, riktar marknadsföring mot en  annan näringsidkare.
Lag (2020:874)
.
Definitioner
3 §
I denna lag avses med
affärsbeslut: ett beslut som fattas av en konsument eller en  näringsidkare om huruvida, hur och under vilka förutsättningar  en produkt ska köpas, om hela eller delar av köpesumman ska  betalas, om produkten ska behållas eller överlåtas, eller om  en avtalsenlig rättighet i samband med produkten ska  utnyttjas, oavsett om konsumenten eller näringsidkaren  beslutar att handla eller att avstå från att handla,
digitalt innehåll: data som framställs och tillhandahålls i  digital form,
digital tjänst: en tjänst som gör det möjligt för konsumenten  att skapa, bearbeta, lagra eller få tillgång till uppgifter i  digital form, eller att utbyta uppgifter eller interagera på  annat sätt med uppgifter i digital form som laddas upp eller  skapas av konsumenten eller av andra användare av tjänsten,
driftskompatibilitet: förmåga att fungera med annan hårdvara  eller programvara än sådan som normalt används med samma typ  av varor med digitala delar, digitalt innehåll eller digitala  tjänster,
elektronisk post: ett adresserat eller på något annat sätt  individualiserat elektroniskt meddelande i form av text, röst,  ljud eller bild som sänds via ett allmänt elektroniskt  kommunikationsnät och som kan lagras i nätet eller i  mottagarens terminalutrustning tills mottagaren hämtar det,
god marknadsföringssed: god affärssed eller andra vedertagna  normer som syftar till att skydda konsumenter och  näringsidkare vid marknadsföring av produkter,
kompatibilitet: förmåga att utan konvertering fungera med  sådan hårdvara eller programvara som normalt används med samma  typ av varor med digitala delar, digitalt innehåll eller  digitala tjänster,
konsument: en fysisk person som handlar huvudsakligen för  ändamål som faller utanför näringsverksamhet,
marknadsföring: reklam och andra åtgärder i näringsverksamhet  som är ägnade att främja avsättningen av och tillgången till  produkter inbegripet en näringsidkares handlande,  underlåtenhet eller någon annan åtgärd eller beteende i övrigt  före, under eller efter försäljning eller leverans av  produkter till konsumenter eller näringsidkare,
marknadsplats online: en tjänst som använder programvara,  inbegripet en webbplats, en del av en webbplats eller en  applikation, som administreras av en näringsidkare eller för  dennes räkning och som gör det möjligt för konsumenten att  ingå distansavtal med andra näringsidkare eller konsumenter,
näringsidkare: en fysisk eller juridisk person som handlar för  ändamål som har samband med den egna näringsverksamheten,
produkter: alla typer av varor och tjänster, även digitala  tjänster, digitalt innehåll, fast egendom och rättigheter och  skyldigheter,
rankning: den relativa position som en näringsidkare tilldelar  produkter så som de presenteras, organiseras eller  vidarebefordras, oberoende av vilka tekniska medel som används  för sådan presentation, organisation eller vidarebefordran,
vara: lös sak, med eller utan digitala delar,
vara med digitala delar: lös sak som är integrerad eller  sammankopplad med ett digitalt innehåll eller en digital  tjänst på ett sådant sätt att avsaknaden av det digitala  innehållet eller den digitala tjänsten gör att varan inte kan  användas på det sätt som är avsett.
Lag (2022:656)
.
Otillbörlig marknadsföring
Direktivbilagan
4 §
Bilaga I till Europaparlamentets och rådets direktiv 
2005/29/EG av den 11 maj 2005 om otillbörliga affärsmetoder  som tillämpas av näringsidkare gentemot konsumenter på den  inre marknaden och om ändring av rådets direktiv 84/450/EEG  och Europaparlamentets och rådets direktiv 97/7/EG, 98/27/EG  och 2002/65/EG samt Europaparlamentets och rådets förordning 
(EG) nr 2006/2004 ska gälla som lag i Sverige. Regeringen  tillkännager den aktuella bilagan i Svensk författningssamling.
Vid en prövning enligt någon av bestämmelserna i bilaga I till  direktivet ska denna lag tillämpas.
Bestämmelserna i punkterna 1-31 i bilaga I till direktivet ska  tillämpas även om marknadsföringen riktas till näringsidkare.
Bestämmelsen i punkt 14 i bilaga I till direktivet ska  tillämpas på åtgärder som skett i strid med denna punkt om  inte åtgärden omfattas av spellagen (2018:1138).
Lag (2020:338)
.
God marknadsföringssed
5 §
Marknadsföring ska stämma överens med god marknadsföringssed.
6 §
Marknadsföring som strider mot god marknadsföringssed enligt 5 § är att anse som otillbörlig om den i märkbar mån påverkar eller sannolikt påverkar mottagarens förmåga att fatta ett välgrundat affärsbeslut.
Aggressiv marknadsföring
7 §
En näringsidkare får inte använda sig av aggressiv marknadsföring.
Marknadsföringen är att anse som aggressiv om den innefattar trakasserier, tvång, fysiskt våld, hot eller annat aggressivt påtryckningsmedel.
Aggressiv marknadsföring är att anse som otillbörlig om den i märkbar mån påverkar eller sannolikt påverkar mottagarens förmåga att fatta ett välgrundat affärsbeslut.
Sådan aggressiv marknadsföring som anges i punkterna 24-31 i bilaga I till direktiv 2005/29/EG är alltid att anse som otillbörlig.
7 a §
Vid bedömningen av om marknadsföringen är aggressiv ska  dess art samt tidpunkten, varaktigheten och platsen för  marknadsföringen särskilt beaktas. Det ska också särskilt  beaktas om näringsidkaren
1. använder ett hotfullt eller kränkande språk eller  beteende,
2. utnyttjar ett speciellt missöde eller omständigheter, som  näringsidkaren känner till och som är av sådan vikt att de  försämrar konsumentens omdöme, för att påverka konsumentens
beslut i fråga om produkten,
3. använder betungande eller oproportionerliga hinder som  inte följer av avtalet när en konsument vill utöva sina  rättigheter enligt avtalet, inbegripet rätten att häva ett  avtal eller att byta till en annan produkt eller en annan  näringsidkare, eller
4. uppger sig komma att vidta åtgärder som inte lagligen kan  genomföras.
Lag (2016:22)
.
Vilseledande marknadsföring
8 §
Marknadsföring som är vilseledande enligt någon av bestämmelserna i 9, 10 eller 12-17 §§ är att anse som otillbörlig om den påverkar eller sannolikt påverkar mottagarens förmåga att fatta ett välgrundat affärsbeslut.
Sådan vilseledande marknadsföring som anges i punkterna 1-23 i bilaga I till direktiv 2005/29/EG är alltid att anse som otillbörlig.
Reklamidentifiering
9 §
All marknadsföring ska utformas och presenteras så att det tydligt framgår att det är fråga om marknadsföring.
Det ska också tydligt framgå vem som svarar för marknadsföringen. Detta gäller dock inte framställningar vars enda syfte är att skapa uppmärksamhet inför uppföljande framställningar.
Förbud mot vilseledande marknadsföring
10 §
En näringsidkare får vid marknadsföringen inte använda sig av felaktiga påståenden eller andra framställningar som är vilseledande i fråga om näringsidkarens egen eller någon annans näringsverksamhet.
Första stycket gäller särskilt framställningar som rör
1. produktens förekomst, art, mängd, kvalitet och andra utmärkande egenskaper,
2. produktens ursprung, användning och risker såsom inverkan på hälsa och miljö,
3. kundservice, reklamationshantering samt metod och datum för tillverkning eller tillhandahållande,
4. produktens pris, grunderna för prisberäkningen, särskilda prisfördelar och betalningsvillkoren,
5. näringsidkarens egna eller andra näringsidkares kvalifikationer, ställning på marknaden, åtaganden, varumärken, varunamn, kännetecken och andra rättigheter,
6. belöningar och utmärkelser som har tilldelats näringsidkaren,
7. leveransvillkor för produkten,
8. behovet av service, reservdelar, byte eller reparation,
9. näringsidkarens åtagande att följa uppförandekoder, och
10. konsumentens rättigheter enligt lag eller annan författning.
En näringsidkare får inte heller utelämna väsentlig information i marknadsföringen av sin egen eller någon annans näringsverksamhet. Med vilseledande utelämnande avses även sådana fall när den väsentliga informationen ges på ett oklart, obegripligt, tvetydigt eller annat olämpligt sätt.
Begränsningar i kommunikationsmediet m.m.
11 §
Vid bedömningen av om en framställning är vilseledande enligt 10 § tredje stycket, får beaktas det använda kommunikationsmediets begränsningar i tid och utrymme samt de åtgärder som näringsidkaren har vidtagit för att på något annat sätt lämna informationen.
Köperbjudanden
12 §
Marknadsföringen är vilseledande om näringsidkaren i en  framställning erbjuder konsumenter en bestämd produkt med en  prisangivelse utan att följande väsentliga information  framgår:
1. produktens utmärkande egenskaper i den omfattning som är  lämplig för mediet och produkten,
2. pris och jämförpris angivet på det sätt som framgår av 7-10 §§ prisinformationslagen (2004:347),
3. näringsidkarens identitet och geografiska adress,
4. villkor för betalning, leverans och fullgörande om de  avviker från vad som är normalt för branschen eller produkten  i fråga,
5. information om ångerrätt eller rätt att häva ett köp som  ska lämnas till konsumenten enligt lag.
Marknadsföringen är också vilseledande om näringsidkaren i en  framställning erbjuder konsumenter flera bestämda produkter  med en uppgift om ett gemensamt pris, utan att erbjudandet  innehåller väsentlig information enligt punkterna 1-5 i första  stycket.
Lag (2022:656)
.
12 a §
Om en konsument i en framställning på en marknadsplats  online erbjuds en bestämd produkt med en prisangivelse eller  flera bestämda produkter med en uppgift om ett gemensamt pris,  ska den näringsidkare som tillhandahåller marknadsplatsen  informera konsumenten om huruvida den som erbjuder produkten  är näringsidkare eller inte, baserat på den uppgift om det som  denne lämnat. Informationen ska anses vara väsentlig enligt 
10 § tredje stycket.
Lag (2022:656)
.
Rankning av produkter
12 b §
En näringsidkare som ger konsumenter möjlighet att söka  digitalt efter produkter ska informera om de kriterier som  främst bestämmer rankningen av produkter som presenteras och  deras betydelse jämfört med
andra kriterier. Informationen ska ges i ett särskilt avsnitt  i onlinegränssnittet och vara direkt och lätt tillgängligt  från den plats där sökresultaten presenteras.
Informationen ska anses vara väsentlig enligt 10 § tredje  stycket.
Information om hur rankningen går till behöver inte lämnas av  leverantörer av sökmotorer enligt artikel 2.6 i  Europaparlamentets och rådets förordning (EU) 2019/1150 av den 
20 juni 2019 om främjande av rättvisa villkor och transparens  för företagsanvändare av onlinebaserade förmedlingstjänster.
Lag (2022:656)
.
Konsumentrecensioner
12 c §
En näringsidkare som ger tillgång till  konsumentrecensioner av produkter ska informera om huruvida  näringsidkaren säkerställer att recensionerna kommer från  konsumenter som har använt eller köpt produkterna och i så  fall på vilket sätt det görs. Informationen ska anses vara  väsentlig enligt 10 § tredje stycket.
Lag (2022:656)
.
Vilseledande förpackningsstorlekar
13 §
En näringsidkare får vid marknadsföringen inte använda förpackningar som genom sin storlek eller yttre utformning i övrigt är vilseledande i fråga om produktens mängd, storlek eller form.
Vilseledande efterbildningar
14 §
En näringsidkare får vid marknadsföringen inte använda efterbildningar som är vilseledande genom att de lätt kan förväxlas med någon annan näringsidkares kända och särpräglade produkter. Detta gäller dock inte efterbildningar vilkas utformning huvudsakligen tjänar till att göra produkten funktionell.
Marknadsföring av varor som identiska
14 a §
En näringsidkare får vid marknadsföring av en vara inte  framställa den som identisk med en vara som marknadsförs i  andra medlemsstater i Europeiska unionen, om varornas  sammansättning eller egenskaper väsentligt skiljer sig åt och  det inte är motiverat av legitima och objektiva skäl.
Lag (2022:656)
.
Konkursutförsäljningar
15 §
En näringsidkare får vid marknadsföringen använda uttrycket "konkurs", ensamt eller i förening med något annat uttryck, bara om produkterna bjuds ut av konkursboet eller för dess räkning.
Utförsäljningar
16 §
En näringsidkare får vid marknadsföring av produkter använda uttrycken "slutförsäljning", "utförsäljning" eller något annat uttryck med motsvarande innebörd bara om
1. det är fråga om en slutförsäljning av näringsidkarens hela varulager eller en klart avgränsad del av det,
2. försäljningen sker under en begränsad tid, och
3. priserna är väsentligt lägre än näringsidkarens normala priser för motsvarande produkter.
Realisationer
17 §
En näringsidkare får vid marknadsföring av produkter använda uttrycket "realisation" eller något annat uttryck med motsvarande innebörd bara om
1. försäljningen avser produkter som ingår i näringsidkarens ordinarie sortiment,
2. försäljningen sker under en begränsad tid, och
3. priserna är väsentligt lägre än näringsidkarens normala priser för motsvarande produkter.
Jämförande reklam
18 §
En näringsidkare får i sin reklam direkt eller  indirekt peka ut en annan näringsidkare eller dennes  produkter bara om jämförelsen
1. inte är vilseledande,
2. avser produkter som svarar mot samma behov eller är  avsedda för samma ändamål,
3. på ett objektivt sätt avser väsentliga, relevanta,  kontrollerbara och utmärkande egenskaper hos produkterna,
4. inte medför förväxling mellan näringsidkaren och en annan  näringsidkare eller mellan deras produkter, varumärken,  företagsnamn eller andra kännetecken,
5. inte misskrediterar eller är nedsättande för en annan  näringsidkares verksamhet, förhållanden, produkter,  varumärken, företagsnamn eller andra kännetecken,
6. i fråga om varor med ursprungsbeteckning alltid avser  varor med samma beteckning,
7. inte drar otillbörlig fördel av en annan näringsidkares  renommé som är förknippat med näringsidkarens varumärke,  företagsnamn eller andra kännetecken eller varans  ursprungsbeteckning, och
8. inte framställer en produkt som en imitation eller kopia  av en produkt som har ett skyddat varumärke eller  företagsnamn.
Lag (2018:1684)
.
Obeställd reklam
19 §
En näringsidkare får vid marknadsföring till en fysisk person använda elektronisk post, telefax eller sådana uppringningsautomater eller andra liknande automatiska system för individuell kommunikation som inte betjänas av någon enskild, bara om den fysiska personen har samtyckt till det på förhand.
Har näringsidkaren fått den fysiska personens uppgifter om elektronisk adress för elektronisk post i samband med försäljning av en produkt till personen, gäller inte kravet på samtycke enligt första stycket om,
1. den fysiska personen inte motsatt sig att uppgiften om elektronisk adress används i marknadsföringssyfte med användande av elektronisk post,
2. marknadsföringen avser näringsidkarens egna, likartade produkter och
3. den fysiska personen klart och tydligt ges möjlighet att kostnadsfritt och enkelt motsätta sig att uppgiften används i marknadsföringssyfte när den samlas in och vid varje följande marknadsföringsmeddelande.
20 §
Vid marknadsföring med elektronisk post ska meddelandet alltid innehålla en giltig adress till vilken mottagaren kan sända en begäran om att marknadsföringen ska upphöra. Detta gäller även vid marknadsföring till en juridisk person.
20 a §
Vid marknadsföring av informationssamhällets tjänster med elektronisk post får mottagaren inte uppmanas att besöka webbplatser vars marknadsföring strider mot 9 § eller 10 §
tredje stycket.
Lag (2011:591)
.
21 §
En näringsidkare får använda andra metoder för individuell kommunikation på distans än sådana som avses i 19 §, om inte den fysiska personen tydligt motsatt sig att metoden används.
Information om garantier
22 §
En näringsidkare, som vid marknadsföringen erbjuder sig  att genom en garanti eller liknande utfästelse under en viss  tid svara för en produkt eller del därav eller för en egenskap  hos produkten, ska lämna köparen klar och begriplig  information om näringsidkarens namn och adress, produktens  beteckning, utfästelsens villkor och hur köparen kan göra  utfästelsen gällande. Information ska även lämnas om att  köparens rättigheter enligt lag inte påverkas av utfästelsen.
Utfästelsen och informationen ska lämnas vid försäljningen och  senast vid avlämnandet av produkten. Dessa ska lämnas i en  handling eller i någon annan läsbar och varaktig form som är  tillgänglig för köparen.
Lag (2022:264)
.
Information innan ett konsumentavtal ingås
22 a §
Vid andra avtal än distansavtal och avtal utanför  affärslokaler enligt 1 kap. 2 § lagen (2005:59) om  distansavtal och avtal utanför affärslokaler ska  näringsidkaren innan avtalet ingås ge konsumenten klar och  begriplig information om
1. sitt namn och telefonnummer samt sin gatuadress och e-
postadress,
2. produktens huvudsakliga egenskaper i den omfattning som är  lämplig med hänsyn till produkten och till hur informationen  ges,
3. produktens pris, inbegripet skatter och avgifter, eller, om  priset inte kan anges i förväg, hur priset beräknas,
4. kostnader för leverans eller porto och andra tillkommande  kostnader,
5. villkoren för betalning samt för leverans eller fullgörande  på något annat sätt och tidpunkt för leverans eller  fullgörande,
6. den rätt som konsumenten har att reklamera enligt lag och  hur reklamation kan göras,
7. åtaganden från näringsidkaren eller tillverkaren om att,  utöver vad som följer av lag, betala tillbaka det som betalats  för produkten, byta ut eller reparera den eller utföra någon  form av service på den, ifall produkten inte överensstämmer  med uppgifter som lämnats i utfästelser eller marknadsföring  eller om det finns andra avvikelser från uppgifter som lämnats  på ett sådant sätt,
8. den assistans och service som gäller efter försäljningen,
9. avtalets löptid,
10. villkoren för att säga upp avtalet, om det gäller tills  vidare eller förnyas automatiskt,
11. funktionen hos en vara med digitala delar, digitalt  innehåll eller en digital tjänst, inbegripet tekniska  skyddsåtgärder, och
12. kompatibilitet och driftskompatibilitet mellan varor med  digitala delar, digitalt innehåll och digitala tjänster, i den  utsträckning näringsidkaren känner till eller borde känna till  det.
Informationsskyldigheten enligt första stycket gäller inte, om  informationen framgår av sammanhanget.  Informationsskyldigheten gäller inte heller i fråga om
1. avtal som inte innebär en betalningsförpliktelse för  konsumenten eller, i fråga om avtal om digitalt innehåll som  levereras på något annat sätt än på ett fysiskt medium eller  digitala tjänster, att konsumenten ska tillhandahålla  personuppgifter på det sätt som anges i 2 kap. 1 § andra  stycket lagen om distansavtal och avtal utanför affärslokaler,
2. vardagliga avtal som fullgörs omedelbart,
3. andra avtal om fast egendom än sådana som avser uthyrning  av fast egendom, eller
4. avtal som anges i 2 kap. 1 a § första stycket 1, 2 och 6-8  samt andra stycket och i 3 kap. lagen om distansavtal och  avtal utanför affärslokaler.
Lag (2022:656)
.
Förbud och ålägganden
Förbud mot viss marknadsföring
23 §
En näringsidkare vars marknadsföring är otillbörlig får förbjudas att fortsätta med denna eller med någon annan liknande åtgärd.
Ett förbud enligt första stycket får meddelas också
1. en anställd hos näringsidkaren,
2. någon annan som handlar på näringsidkarens vägnar, och
3. var och en som i övrigt väsentligt har bidragit till marknadsföringen.
Åläggande att lämna information
24 §
En näringsidkare som vid sin marknadsföring låter bli att lämna väsentlig information får åläggas att lämna sådan information.
Ett sådant åläggande får meddelas också
1. en anställd hos näringsidkaren, och
2. någon annan som handlar på näringsidkarens vägnar.
Ett åläggande enligt första stycket får innehålla en skyldighet att lämna informationen
1. i annonser eller andra framställningar som näringsidkaren använder vid marknadsföringen,
2. genom märkning på varan eller i någon annan form på säljstället, eller
3. i viss form till konsumenter som begär det.
Åläggande att tillhandahålla tekniska hjälpmedel
25 §
En tjänsteleverantör enligt lagen (2002:562) om elektronisk handel och andra informationssamhällets tjänster som i strid med 10 § i den lagen låter bli att tillhandahålla sådana tekniska hjälpmedel som avses där får åläggas att tillhandahålla hjälpmedlen.
Vite
26 §
Ett förbud enligt 23 § och ett åläggande enligt 24 eller 25 § ska förenas med vite, om det inte av särskilda skäl är obehövligt.
Interimistiska beslut
27 §
Rätten får meddela förbud enligt 23 § eller åläggande enligt 24 eller 25 § att gälla tills vidare om
1. käranden visar sannolika skäl för sin talan, och
2. det skäligen kan befaras att svaranden genom att vidta eller låta bli att vidta en viss handling minskar betydelsen av ett förbud eller åläggande.
I fråga om beslut enligt första stycket tillämpas 15 kap. 5 §
andra-fjärde styckena samt 6 och 8 §§ rättegångsbalken.
Beslutet får verkställas genast. Förordning (2011:1216).
Förelägganden
28 §
I fall som inte är av större vikt får  Konsumentombudsmannen meddela föreläggande om
1. förbud som avses i 23 § (förbudsföreläggande),
2. åläggande som avses i 24 § (informationsföreläggande),  eller
3. åläggande som avses i 25 §.
Ett föreläggande ska förenas med vite, om det inte av  särskilda skäl är obehövligt.
Konsumentombudsmannen får bestämma att ett föreläggande ska  gälla omedelbart.
Lag (2016:793)
.
Marknadsstörningsavgift
Förutsättningar för avgift
29 §
En näringsidkare får åläggas att betala en särskild  avgift (marknadsstörningsavgift) om näringsidkaren, eller  någon som handlar på näringsidkarens vägnar, uppsåtligen eller  av oaktsamhet har brutit mot någon bestämmelse i denna lag  eller i bilaga I till direktiv 2005/29/EG.
Vid överträdelser av 5 § får marknadsstörningsavgift åläggas  endast om överträdelsen omfattas av ett beslut om förbud eller  åläggande enligt denna lag som har fått laga kraft.
Det som anges i första och andra styckena gäller också en  näringsidkare som uppsåtligen eller av oaktsamhet väsentligt  har bidragit till överträdelsen.
Avgiften tillfaller staten.
Lag (2022:656)
.
29 a §
Vid prövningen av om marknadsstörningsavgift ska  åläggas ska det beaktas hur allvarlig överträdelsen är.  Särskild hänsyn ska tas till överträdelsens art, varaktighet,  omfattning och spridning.
Lag (2016:793)
.
30 §
Talan om att påföra en marknadsstörningsavgift för en  överträdelse får inte tas upp till prövning, om överträdelsen  omfattas av ett förbud eller ett åläggande som har förenats  med vite enligt denna lag och talan om utdömande av vitet har  väckts.
Lag (2022:656)
.
Avgiftens storlek
31 §
Marknadsstörningsavgiften ska fastställas till lägst tio  tusen kronor och högst fyra procent av näringsidkarens  omsättning räkenskapsåret innan överträdelsen upphörde eller  när näringsidkaren delgavs stämningsansökan, om den inte har  upphört dessförinnan.
Om överträdelsen har inträffat under näringsidkarens första  verksamhetsår eller om uppgifter om årsomsättningen annars  saknas eller är bristfälliga, får årsomsättningen uppskattas.  Avgiften får i ett sådant fall fastställas till ett belopp i  kronor motsvarande högst två miljoner euro.
Riktas talan mot flera näringsidkare ska avgiften fastställas  särskilt för var och en av dem.
Lag (2022:656)
.
32 §
När marknadsstörningsavgiften fastställs ska domstolen ta  hänsyn till
1. överträdelsens allvar med beaktande särskilt av dess art,  varaktighet och omfattning,
2. åtgärder som näringsidkaren har vidtagit för att lindra  eller avhjälpa den skada som en konsument eller en annan  näringsidkare har lidit,
3. tidigare överträdelser som näringsidkaren har gjort sig  skyldig till,
4. i den utsträckning det framgår, den vinst som  näringsidkaren har gjort eller förlust som undvikits genom  överträdelsen,
5. i gränsöverskridande fall, sanktioner som har påförts  näringsidkaren för samma överträdelse i andra medlemsstater i  Europeiska unionen, ifall information om sådana sanktioner  finns tillgänglig via den mekanism som inrättats genom  Europaparlamentets och rådets förordning (EU) 2017/2394 av den 
12 december 2017 om samarbete mellan de nationella myndigheter  som har tillsynsansvar för konsumentskyddslagstiftningen och  om upphävande av förordning (EG) nr 2006/2004, och
6. försvårande eller förmildrande omständigheter utöver dem i 
1-5.
Näringsidkaren får befrias från att betala avgiften om det  finns synnerliga skäl för det.
Lag (2022:656)
.
Betalning av avgiften
33 §
Marknadsstörningsavgift ska betalas till Kammarkollegiet inom trettio dagar efter det att domen har vunnit laga kraft eller den längre tid som anges i domen.
Om avgiften inte betalas inom den tid som anges i första stycket ska Kammarkollegiet lämna den obetalda avgiften för indrivning. Bestämmelser om indrivning finns i lagen (1993:891)
om indrivning av statliga fordringar m.m.
Preskription
34 §
En marknadsstörningsavgift får dömas ut bara om stämningsansökan har delgetts den som anspråket riktar sig mot inom fem år från det att överträdelsen upphörde.
35 §
En marknadsstörningsavgift faller bort om domen inte har kunnat verkställas inom fem år från det att den vann laga kraft.
Kvarstad
36 §
För att säkerställa ett anspråk på  marknadsstörningsavgift får domstolen besluta om kvarstad. I  ett sådant fall tillämpas bestämmelserna i 15 kap.  rättegångsbalken.
Lag (2020:338)
.
Skadestånd
37 §
Den som uppsåtligen eller av oaktsamhet bryter mot ett förbud eller ett åläggande som har meddelats med stöd av 23, 24 eller 25 §, eller mot 7 §, eller mot 8 § och någon av bestämmelserna i 9, 10, 12-17 §§, eller mot någon av bestämmelserna i 18-22 a §§, eller mot någon av punkterna i bilaga I till direktiv 2005/29/EG, ska ersätta den skada som därigenom uppkommer för en konsument eller någon annan näringsidkare.
När ersättningen till näringsidkare bestäms får hänsyn tas även till omständigheter av annan än ekonomisk art.
Lag (2014:16)
.
38 §
Rätten till skadestånd faller bort om talan inte väcks inom fem år från det att skadan uppkom.
Utplånande
Utplånande m.m. av vilseledande framställningar
39 §
Vid överträdelse av ett vitesförbud enligt 23 §, eller av 8 § och någon av bestämmelserna i 9, 10, 12-17 §§, eller av 18
§, eller av någon av punkterna 1-23 i bilaga I till direktiv 2005/29/EG, får rätten efter vad som är skäligt besluta att en vilseledande framställning som finns på en vara, förpackning, trycksak, affärshandling eller liknande ska utplånas eller ändras så att den inte längre är vilseledande. Om detta syfte inte kan uppnås på något annat sätt får rätten besluta att egendomen ska förstöras.
Säkerhetsåtgärder
40 §
Om käranden visar sannolika skäl för bifall till ett yrkande enligt 39 § och det skäligen kan befaras att svaranden genom att vidta eller att låta bli att vidta en viss handling minskar betydelsen av ett beslut om utplånande, får rätten besluta om lämplig åtgärd att gälla tills vidare. I fråga om en sådan åtgärd gäller 15 kap. 3 § andra stycket, 5 § andra-fjärde styckena samt 6 och 8 §§ rättegångsbalken. Beslutet får verkställas genast.
Framställs ett yrkande enligt 39 § i ett mål om utdömande av vite som har förelagts med stöd av denna lag gäller i stället för bestämmelserna i första stycket att egendomen får tas i beslag. I sådant fall tillämpas föreskrifterna i 27 kap.
rättegångsbalken om beslag i brottmål. Beslutet får verkställas genast.
41 §
Beslut att utplåna vilseledande framställningar enligt 39
§ och beslut om säkerhetsåtgärd enligt 40 § meddelas på yrkande av part av den domstol där en rättegång om förbud enligt 23 §, marknadsstörningsavgift enligt 29 § eller skadestånd enligt 37 § pågår.
Beslut att utplåna framställningar på grund av överträdelse av ett vitesförbud enligt 23 och 26 §§ får meddelas på yrkande av part av den domstol där en rättegång om utdömande av vitet pågår.
Varningsmeddelande
41 a §
Om en näringsidkares marknadsföring på internet är  otillbörlig och inga andra effektiva medel är tillgängliga,  får Konsumentombudsmannen förelägga näringsidkaren, en  värdtjänstleverantör eller en internetleverantör att upprätta  ett varningsmeddelande som tydligt visas i samband med besök  på webbplatsen.
Ett föreläggande som avses i första stycket får bara meddelas  om
1. överträdelsens allvar motiverar det, och
2. webbplatsen inte omfattas av tryckfrihetsförordningens  eller yttrandefrihetsgrundlagens skydd.
Varningsmeddelandet ska ange i vilket avseende  marknadsföringen är otillbörlig och i övrigt vara utformat på  ändamålsenligt sätt.
Ett föreläggande ska förenas med vite, om det inte av  särskilda skäl är obehövligt.
Lag (2020:338)
.
41 b §
När ändrade förhållanden föranleder det, ska  Konsumentombudsmannen besluta att en skyldighet att upprätta  ett varningsmeddelande inte längre ska gälla.
Lag (2020:338)
.
Tillsynsbefogenheter
42 §
Konsumentombudsmannen får förelägga
1. var och en att yttra sig, lämna upplysningar och  tillhandahålla de handlingar som behövs i ett ärende om  tillämpningen av denna lag,
2. en näringsidkare att tillhandahålla de varuprover och  liknande som kan ha betydelse för utredningen i ett ärende där  beslut om förbud eller åläggande enligt 23, 24 eller 25 § kan  antas komma i fråga.
Lag (2020:338)
.
43 §
Konsumentombudsmannen får förelägga den som har meddelats  ett förbud eller åläggande enligt 23, 24 eller 25 § att  tillhandahålla de upplysningar, handlingar, varuprover och  liknande som behövs för tillsynen över att förbudet eller  åläggandet följs.
Lag (2020:338)
.
44 §
Om det behövs för tillsynen i ett ärende som avses i 42  eller 43 §, får Konsumentombudsmannen förelägga näringsidkaren  att hålla de lokaler eller motsvarande utrymmen där  näringsverksamheten utövas tillgängliga för inspektion.
I samband med inspektionen får Konsumentombudsmannen ta del av  de handlingar som behövs för tillsynen och begära nödvändiga  upplysningar på platsen.
Lag (2020:338)
.
44 a §
Om det är nödvändigt för tillsynen enligt denna lag,  får Konsumentombudsmannen köpa produkter under dold identitet 
(testköp).
Näringsidkaren ska underrättas om testköpet så snart det kan  ske utan att åtgärden förlorar sin betydelse.
Om det inte är oskäligt, får Konsumentombudsmannen besluta att  näringsidkaren ska ersätta ombudsmannen för vad som har  betalats för produkten vid testköpet. Konsumentombudsmannen  ska i så fall erbjuda näringsidkaren att ta tillbaka  produkten.
Lag (2020:338)
.
45 §
Ett föreläggande enligt 42, 43 eller 44 § får förenas med  vite.
Lag (2020:338)
.
45 a §
Konsumentombudsmannen får bestämma att ett beslut om  föreläggande enligt 41 a, 42, 43 eller 44 § ska gälla  omedelbart.
Lag (2020:338)
.
46 §
Konsumentombudsmannen får lämna ersättning för sådana varuprover och liknande som avses i 42 och 43 §§ om det finns särskilda skäl för det.
Regeringen eller den myndighet som regeringen bestämmer får meddela föreskrifter om skyldighet för en näringsidkare att ersätta Konsumentombudsmannens kostnader för provtagning och undersökning av prov i fall som avses i 43 §.
Var och av vem talan får väckas
Behörig domstol
46 a §
Patent- och marknadsdomstolen är rätt domstol i mål om
1. förbud som avses i 23 §,
2. åläggande som avses i 24 eller 25 §,
3. marknadsstörningsavgift enligt 29 §,
4. kvarstad enligt 36 §,
5. skadestånd enligt 37 §,
6. utdömande av vite enligt 49 §,
7. kvarstad enligt 50 §, och
8. oriktig eller vilseledande ursprungsbeteckning enligt 66 §.
Lag (2020:338)
.
Förbud och ålägganden
47 §
En talan om förbud eller åläggande enligt 23, 24 eller 
25 § får väckas av
1. Konsumentombudsmannen,
2. en näringsidkare som berörs av marknadsföringen, eller
3. en sammanslutning av konsumenter, näringsidkare eller  löntagare.
Lag (2016:223)
.
Marknadsstörningsavgift
48 §
En talan om marknadsstörningsavgift enligt 29 § väcks av  Konsumentombudsmannen.
Om Konsumentombudsmannen i ett visst fall beslutar att inte  föra talan om marknadsstörningsavgift, får en enskild  näringsidkare som berörs av marknadsföringen eller en  sammanslutning av näringsidkare väcka en sådan talan.
Lag (2016:223)
.
Utdömande av vite
49 §
En talan om utdömande av vite får väckas av den som har  begärt vitesföreläggandet och av Konsumentombudsmannen.
Lag (2016:223)
.
Kvarstad vid utdömande av vite
50 §
För att säkerställa ett anspråk på vite som beslutats med  stöd av 26, 28 eller 45 § får domstolen besluta om kvarstad i  mål om utdömande av vitet. I ett sådant fall tillämpas  bestämmelserna i 15 kap. rättegångsbalken.
Lag (2020:338)
.
Överklagande av vissa beslut
51 §
Konsumentombudsmannens beslut enligt 28, 41 a och 41 b §§  får överklagas till Patent- och marknadsdomstolen.
Konsumentombudsmannens beslut om föreläggande enligt 42, 43  och 44 §§ får överklagas till Patent- och marknadsdomstolen.  Detsamma gäller beslut om ersättning enligt 44 a § tredje  stycket och beslut om ersättning enligt 46 § eller enligt  föreskrifter som meddelats med stöd av 46 §.
Lag (2020:338)
.
52 §
Beslut under rättegången i frågor som avses i 27 § och 
40 § första stycket får överklagas särskilt. Besluten ska vid  handläggningen i Patent- och marknadsöverdomstolen anses röra  en åtgärd enligt 15 kap. rättegångsbalken.
Lag (2016:223)
.
Rättskraft
53 §
En dom eller ett beslut om föreläggande där frågan om  förbud enligt 23 § eller åläggande enligt 24 eller 25 § har  prövats, hindrar att sådana frågor prövas på nytt med  anledning av marknadsföringen. En dom eller ett beslut  hindrar dock inte att samma fråga prövas på nytt när ändrade  förhållanden föranleder det.
Lag (2016:793)
.
54 §
Har upphävts genom
lag (2016:223)
.
55 §
Har upphävts genom
lag (2016:223)
.
56 §
Har upphävts genom
lag (2016:223)
.
57 §
Har upphävts genom
lag (2016:223)
.
58 §
Har upphävts genom
lag (2016:223)
.
Rättegångsbestämmelser
Handläggningen i domstolen
59 §
Bestämmelserna i rättegångsbalken om tvistemål där  förlikning om saken inte är tillåten tillämpas på mål om  förbud eller åläggande enligt 23, 24 eller 25 § och mål om  marknadsstörningsavgift enligt 29 §.
I mål om skadestånd enligt 37 § tillämpas bestämmelserna i  rättegångsbalken om tvistemål där förlikning om saken är  tillåten.
Lag (2016:223)
.
60 §
Har upphävts genom
lag (2016:223)
.
61 §
Om en talan enligt denna lag har väckts av någon annan  än Konsumentombudsmannen ska rätten underrätta ombudsmannen  om rättegången.
Lag (2016:223)
.
62 §
Har upphävts genom
lag (2016:223)
.
Intervention
63 §
I mål om förbud eller åläggande enligt 23, 24 eller 25 §  har den som har talerätt enligt 47 § rätt att delta i  rättegången som intervenient enligt 14 kap. rättegångsbalken.
Lag (2020:338)
.
Rättegångskostnader
64 §
I mål enligt denna lag gäller i fråga om  rättegångskostnader 18 kap. rättegångsbalken. Bestämmelsen i 
18 kap. 16 § rättegångsbalken ska dock inte tillämpas i mål  om förbud enligt 23 § eller åläggande enligt 24 eller 25 §. I  sådana mål får rätten bestämma att var och en av parterna ska  svara för sina rättegångskostnader.
I ärenden enligt 51 § första stycket tillämpas i fråga om  rättegångskostnader 31 kap. rättegångsbalken.
Lag (2016:793)
.
Utevaro
65 §
För Konsumentombudsmannen som part i mål och ärenden enligt denna lag gäller, i fråga om föreläggande för part och parts utevaro, vad som i rättegångsbalken är föreskrivet för åklagare.
Övriga bestämmelser
66 §
Regeringen får med avseende på en främmande stat  bestämma att följande ska gälla.
I fråga om en vara som är försedd med en oriktig eller  vilseledande ursprungsbeteckning, genom vilken varan direkt  eller indirekt anges vara frambragd eller tillverkad i den  främmande staten eller i en region eller ort i den främmande  staten, får åtgärd enligt 39 § beslutas även i andra fall än  som avses där. Detta gäller dock inte om beteckningen enligt  handelsbruk endast tjänar till att märka ut varans art eller  om den åtföljs av en uppgift som tydligt anger att varan inte  har frambragts eller tillverkats i den angivna staten eller  på den angivna orten.
En talan om en åtgärd enligt andra stycket väcks av  Konsumentombudsmannen eller, om denne har beslutat att inte  väcka talan, av någon som driver rörelse med varor av samma  slag som den vara som talan avser.
Lag (2016:223)
.
Övergångsbestämmelser
2008:486
1. Denna lag träder i kraft den 1 juli 2008, då marknadsföringslagen (1995:450) ska upphöra att gälla samt lagen (2005:706) om ändring i marknadsföringslagen (1995:450)
ska utgå.
2. Bestämmelserna i 4-22 och 29-36 §§ tillämpas också på marknadsföring som har vidtagits före ikraftträdandet, om inte åtgärden var tillåten enligt äldre föreskrifter.
3. Förbud och ålägganden samt förbuds- och informationsförelägganden som har meddelats enligt äldre föreskrifter ska fortfarande gälla.
4. Bestämmelserna om skadestånd i 29 § marknadsföringslagen
(1995:450) tillämpas fortfarande i fråga om överträdelser som skett före den nya lagens ikraftträdande.
5. Bestämmelserna i 49 § tillämpas också i fråga om utdömande av vite som förelagts med stöd av marknadsföringslagen
(1995:450).
2016:223
1. Denna lag träder i kraft den 1 september 2016.
2. Mål och ärenden som har inletts i tingsrätt eller hovrätt  före ikraftträdandet ska överlämnas till Patent- och  marknadsdomstolen respektive Patent- och  marknadsöverdomstolen.
3. Om huvudförhandling har inletts före ikraftträdandet ska  handläggningen i tingsrätten eller hovrätten dock slutföras  enligt äldre bestämmelser.
2016:793
1. Denna lag träder i kraft den 1 oktober 2016.
2. För marknadsföring som har vidtagits före ikraftträdandet  gäller äldre föreskrifter.
2020:1035
1. Denna lag träder i kraft den 1 januari 2021.
2. Äldre bestämmelser gäller dock fortfarande för aktiebolag  och ekonomiska föreningar som omfattas av punkt 2 och 3 i  ikraftträdande- och övergångsbestämmelserna till lagen 
(2020:1026) om upphävande av lagen (2004:299) om  inlåningsverksamhet.
2022:656
1. Denna lag träder i kraft den 1 september 2022.
2. Äldre bestämmelser gäller för marknadsföring som har  vidtagits före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.