Title: Förordning (2023:422) om ordningsvakter
SFS Number: Svensk författningssamling 2023:422
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023422-om-ordningsvakter_sfs-2023-422/
Source Link: http://rkrattsbaser.gov.se/sfst?bet=2023:422
Amendment Register Link: http://rkrattsbaser.gov.se/sfsr?bet=2023:422
Ministry/Authority: Justitiedepartementet L4
Issued: 2023-06-15
Metadata: {"Utfärdad": "2023-06-15"}

==================================================

Förordning (2023:422) om ordningsvakter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:422
Departement/myndighet
:   
Justitiedepartementet L4
Utfärdad
:   
2023-06-15
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förordningens innehåll
1 §
Denna förordning innehåller bestämmelser som kompletterar  lagen (2023:421) om ordningsvakter.
Förordningen är meddelad med stöd av 8 kap. 7 §  regeringsformen i fråga om 2 och 5 §§ samt med stöd av 19 §  lagen om ordningsvakter i fråga om 3, 4 och 6-20 §§.
Tillstånd att använda ordningsvakter
2 §
En ansökan om tillstånd att använda ordningsvakter ska  vara skriftlig och innehålla
1. uppgifter om sökandens namn, person- eller  organisationsnummer och postadress,
2. en beskrivning av den plats, det område eller den  verksamhet som ansökan avser,
3. en beskrivning av behovet av att använda ordningsvakter på  den plats, inom det område eller i den verksamhet som ansökan  avser, och
4. de övriga omständigheter som är av betydelse för prövningen  av ansökan.
Ansökan ska ges in till Polismyndigheten.
3 §
Ett beslut om tillstånd att använda ordningsvakter ska  gälla i högst tre år. Beslutets giltighetstid får förlängas om  förutsättningarna för ett meddelat tillstånd i väsentliga  delar är oförändrade eller om det annars finns särskilda skäl.  En förlängning av beslutets giltighetstid får meddelas för  högst tre år i taget.
4 §
Om den som har tillstånd att använda ordningsvakter  ansöker om ett förlängt tillstånd får användning av  ordningsvakter ske enligt det tidigare tillståndet till dess  att Polismyndigheten har prövat frågan, om ansökan har kommit  in till myndigheten senast fyra veckor innan giltighetstiden  för det tillståndet går ut.
Förordnande av ordningsvakter
5 §
En ansökan om att bli förordnad som ordningsvakt ska vara  skriftlig och innehålla
1. uppgifter om sökandens namn, personnummer och postadress,
2. uppgifter om vilken utbildning för ordningsvakter som  personen önskar genomföra samt information om vem som anordnar  utbildningen, och
3. de övriga omständigheter och handlingar som sökanden vill  åberopa för att visa att han eller hon uppfyller de krav som  anges i 9 § lagen (2023:421) om ordningsvakter.
Ansökan ska ges in till Polismyndigheten.
6 §
Ett förordnande som ordningsvakt får meddelas för högst  fem år.
Ordningsvakters rapporteringsplikt
7 §
En ordningsvakt ska inför varje tjänstgöringstillfälle  anmäla sin tjänstgöring till Polismyndigheten.
8 §
En ordningsvakt ska rapportera till Polismyndigheten så  snart det på grund av angivelse eller av annat skäl finns  anledning att anta att ett brott som hör under allmänt åtal  har begåtts.
9 §
En ordningsvakt ska rapportera till Polismyndigheten om  ingripanden och sådana förhållanden som Polismyndigheten  annars bör få kännedom om.
10 §
En ordningsvakt ska dokumentera sina ingripanden.
11 §
Om någon skadas till följd av en ordningsvakts ingripande  ska ordningsvakten, om skadan inte är obetydlig, så snart det  kan ske rapportera det inträffade till Polismyndigheten.
Utbildning
12 §
Utbildning för ordningsvakter sker genom grundutbildning,  fortbildning och särskild utbildning.
13 §
Grundutbildningen ska utformas så att eleverna ges de  kunskaper och färdigheter som krävs för tjänstgöring som  ordningsvakt.
Grundutbildningen ska omfatta minst 160 timmar.
14 §
Fortbildningen ska utformas så att ordningsvakterna  upprätthåller de kunskaper och färdigheter som krävs för  tjänstgöring som ordningsvakt.
15 §
Den särskilda utbildningen ska utformas så att  ordningsvakterna ges de kunskaper och färdigheter som krävs  för att kunna utföra vissa specifika uppgifter.
16 §
Utbildning av ordningsvakter får bedrivas av  Polismyndigheten eller, om det finns särskilda skäl, av den  som har fått ett sådant tillstånd av myndigheten.
Tillstånd till att bedriva utbildning av ordningsvakter får  bara ges till den som har tillräcklig kompetens och lämplig  organisation för att kunna genomföra utbildningen på ett  sakkunnigt och omdömesgillt sätt.
17 §
Polismyndigheten får återkalla ett tillstånd att bedriva  utbildning av ordningsvakter om det inte längre finns  förutsättningar för tillståndet eller om det annars finns  särskilda skäl.
Ordningsvakters klädsel
18 §
En ordningsvakt ska bära klädsel eller tjänstetecken som  gör att det tydligt framgår att han eller hon tjänstgör som  ordningsvakt, utan att det uppstår risk för förväxling med  polisman.
Avgifter
19 §
Polismyndigheten får ta ut en avgift för sin prövning av  en ansökan enligt 2, 3 och 5 §§. För ansökningsavgiftens  storlek m.m. gäller bestämmelserna i 9-14 §§  avgiftsförordningen (1992:191), varvid avgiftsklass 2  tillämpas.
För sådan utbildning av ordningsvakter som genomförs av  Polismyndigheten ska myndigheten ta ut en avgift. Avgiften för  grundutbildningen är 10 000 kronor. För fortbildningen  respektive den särskilda utbildningen är avgiften 
5 000 kronor. Avgiften ska bidra till att täcka verksamhetens  kostnader.
Bemyndigande för Polismyndigheten
20 §
Polismyndigheten får meddela ytterligare föreskrifter om
1. ordningsvaktens rapporteringsplikt inklusive dokumentation,
2. utbildningens utformning och genomförande, och
3. ordningsvaktens utrustning.
Polismyndigheten får meddela föreskrifter om en kortare  utbildningstid än den som anges i 13 § för den som har  genomgått polis-, väktar- eller skyddsvaktsutbildning.
Polismyndigheten får också meddela föreskrifter om  verkställigheten av lagen (2023:421) om ordningsvakter och  denna förordning.
Överklagande
21 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.