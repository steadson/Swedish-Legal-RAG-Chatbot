Title: Förordning (2025:366) om en taltidningstjänst hos Myndigheten för tillgängliga medier
SFS Number: Svensk författningssamling 2025:366
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025366-om-en-taltidningstjanst-hos_sfs-2025-366/
Source Link: http://rkrattsbaser.gov.se/sfst?bet=2025:366
Amendment Register Link: http://rkrattsbaser.gov.se/sfsr?bet=2025:366
Ministry/Authority: Kulturdepartementet
Issued: 2025-05-15
Metadata: {"Utfärdad": "2025-05-15"}

==================================================

Förordning (2025:366) om en taltidningstjänst hos Myndigheten för tillgängliga medier
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:366
Departement/myndighet
:   
Kulturdepartementet
Utfärdad
:   
2025-05-15
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens innehåll
1 §
I denna förordning finns bestämmelser om en  taltidningstjänst hos Myndigheten för tillgängliga medier,  mottagarutrustning och internetabonnemang för att ta del av  innehållet i tjänsten samt statligt stöd för taltidningar i  tjänsten.
Syftet med taltidningstjänsten är att ge personer med  synnedsättning eller annan läsnedsättning tillgång till  nyheter och samhällsinformation.
Förordningen är meddelad med stöd av 8 kap. 7 §  regeringsformen.
Ord och uttryck
2 §
I denna förordning avses med
1. taltidning: ett medium vars innehåll är inläst med  mänskligt eller syntetiskt tal eller förberett för uppläsning  med syntetiskt tal,
2. person med synnedsättning eller annan läsnedsättning:
- en person med blindhet,
- en person med en synnedsättning som inte kan förbättras så  att synförmågan blir väsentligen likvärdig med synförmågan hos  en person som inte har en sådan nedsättning,
- en person som har perceptions- eller lässvårigheter, eller
- en person som på grund av en fysisk funktionsnedsättning  inte kan hålla eller hantera en tidning eller läsutrustning  för att ta del av en tidning eller fokusera eller röra ögonen  i den utsträckning som normalt sett krävs för att kunna läsa,
3. regiontaltidning: en taltidning med nyheter och  samhällsinformation som ges ut av en region och som främst  riktar sig till personer med synnedsättning eller annan  läsnedsättning,
4. kommuntaltidning: en taltidning med nyheter och  samhällsinformation som ges ut av en kommun och som främst  riktar sig till personer med synnedsättning eller annan  läsnedsättning, och
5. medium som bedriver fördjupande samhälls- och  nyhetsjournalistik: ett medium som behandlar aktuella  samhällsfrågor inom politik, ekonomi, kultur och samhällsliv  på ett fördjupande sätt.
Taltidningstjänsten
3 §
Myndigheten för tillgängliga medier ska tillhandahålla en  taltidningstjänst och göra innehållet i tjänsten tillgängligt  för personer med synnedsättning eller annan läsnedsättning.
Innehållet i taltidningstjänsten
4 §
Textbaserade allmänna nyhetsmedier som får mediestöd  enligt lagen (2023:664) om mediestöd ska göras tillgängliga  som taltidning i taltidningstjänsten.
Även regiontaltidningar och kommuntaltidningar ska göras  tillgängliga i taltidningstjänsten.
5 §
Textbaserade medier som inte omfattas av 4 § får göras  tillgängliga som taltidning i taltidningstjänsten om mediet
1. bedriver fördjupande samhälls- och nyhetsjournalistik,
2. har ett innehåll på svenska eller något av de nationella  minoritetsspråken, och
3. efterfrågas av personer med synnedsättning eller annan  läsnedsättning.
6 §
Kris- och samhällsinformation från stat, region och kommun
ska göras tillgänglig i taltidningstjänsten.
7 §
Den som ger ut ett medium som Myndigheten för tillgängliga  medier beslutat ska göras tillgängligt som taltidning i  taltidningstjänsten ska tillhandahålla mediets innehåll och  uppgifter om de användare som begärt att få tillgång till  innehållet i enlighet med de anvisningar som myndigheten ger.
Tillgång till taltidningstjänsten, mottagarutrustning och  internetabonnemang
8 §
Taltidningstjänsten får endast användas av personer med  synnedsättning eller annan läsnedsättning och av sådana  organisationer, institutioner eller vårdinrättningar som ger  service till personer med synnedsättning eller annan  läsnedsättning.
9 §
Myndigheten för tillgängliga medier ska endast ge tillgång  till taltidningstjänsten till sådana personer, organisationer,  institutioner eller vårdinrättningar som anges i 8 § och som  hos ett medium som anges i 4 eller 5 § har begärt att få ta  del av innehållet i detta medium.
10 §
Myndigheten för tillgängliga medier ska vid behov  kostnadsfritt tillhandahålla mottagarutrustning och  internetabonnemang som gör det möjligt att ta del av  innehållet i taltidningstjänsten till den som har rätt att få  tillgång till tjänsten enligt 9 §.
11 §
Mottagarutrustning och internetabonnemang som Myndigheten  för tillgängliga medier tillhandahåller får endast användas  för att ta del av taltidningar och andra tjänster från  myndigheten i taltidningstjänsten.
Stöd för taltidningar i taltidningstjänsten
12 §
Statligt stöd för taltidningar i taltidningstjänsten får,  om det finns medel, lämnas till juridiska personer som ger ut  textbaserade allmänna nyhetsmedier som får mediestöd enligt  lagen (2023:664) om mediestöd.
13 §
Stöd får lämnas för kostnader för administration,  produktion och marknadsföring av en taltidning som är  tillgänglig i taltidningstjänsten. Stödet får inte överstiga  dessa kostnader.
14 §
Stöd lämnas i enlighet med Europeiska kommissionens  beslut 2012/21/EU av den 20 december 2011 om tillämpningen av  artikel 106.2 i fördraget om Europeiska unionens funktionssätt  på statligt stöd i form av ersättning för allmännyttiga  tjänster som beviljas vissa företag som fått i uppdrag att  tillhandahålla tjänster av allmänt ekonomiskt intresse.
Prövning av ärenden
15 §
Myndigheten för tillgängliga medier prövar, efter  ansökan, frågor om
1. att göra ett medium tillgängligt som taltidning i  taltidningstjänsten,
2. tillgång till taltidningstjänsten, tillhandahållande av  mottagarutrustning och internetabonnemang, och
3. stöd för taltidningar i taltidningstjänsten.
En ansökan enligt första stycket 1 och 3 ska vara skriftlig.
Ett beslut får förenas med villkor. Villkoren ska framgå av  beslutet.
16 §
Ett beslut om stöd ska innehålla de uppgifter som följer  av artikel 4 i kommissionens beslut 2012/21/EU.
17 §
Myndigheten för tillgängliga medier ska kontrollera att  stödet inte innebär en överkompensation. Kontrollen ska göras  i enlighet med artikel 6 i kommissionens beslut 2012/21/EU.
Anmälningsskyldighet vid ändrade förhållanden
18 §
Den som ansöker om eller har beviljats stöd enligt denna  förordning ska snarast möjligt till Myndigheten för  tillgängliga medier anmäla ändrande förhållanden som kan  påverka rätten till eller storleken på stödet.
Återkallelse av beslut
19 §
Ett beslut om att ett medium enligt 4 eller 5 § ska göras  tillgängligt som taltidning i taltidningstjänsten får  återkallas om förutsättningarna för tillgängliggörandet inte  längre är uppfyllda eller om villkoren i beslutet inte har  följts.
20 §
Ett beslut om tillgång till taltidningstjänsten enligt 
9 § eller tillhandahållande av mottagarutrustning och  internetabonnemang enligt 10 § får återkallas om  förutsättningarna för tillgången till tjänsten eller  tillhandahållandet inte längre är uppfyllda eller om tjänsten,  utrustningen eller internetabonnemanget används i strid med 8  eller 11 §.
Redovisning
21 §
Den som har tagit emot stöd ska på begäran av Myndigheten  för tillgängliga medier lämna de uppgifter som behövs för  uppföljning eller utvärdering av den åtgärd som stöd har  lämnats för. I detta ingår att lämna de uppgifter som behövs  för att Sverige ska kunna fullgöra de skyldigheter som följer  av artiklarna 6 och 9 i kommissionens beslut 2012/21/EU.
22 §
Myndigheten för tillgängliga medier ska med utgångspunkt  i den redovisning som lämnas enligt 21 § kontrollera att  stödet använts i överensstämmelse med denna förordning.
Hinder mot utbetalning av stöd
23 §
Myndigheten för tillgängliga medier ska besluta att ett  beviljat stöd helt eller delvis inte ska betalas ut, om det  kan antas att stödet beviljats på grund av felaktiga uppgifter  eller att villkoren för stödet inte längre är uppfyllda. Ett  sådant beslut gäller omedelbart.
Återbetalning och återkrav
24 §
Den som har tagit emot stöd är skyldig att betala  tillbaka stödet, om
1. mottagaren genom att lämna oriktiga uppgifter eller på  annat sätt har orsakat att stödet har lämnats felaktigt eller  med för högt belopp,
2. stödet av något annat skäl än vad som anges i 1 har lämnats  felaktigt eller med för högt belopp och mottagaren borde ha  insett detta,
3. stödet inte har använts för sådana kostnader som anges i 
13 §,
4. villkoren i beslutet om stöd inte har följts, eller
5. mottagaren inte lämnat sådan redovisning som avses i 21 §.
25 §
Om en mottagare av stöd är återbetalningsskyldig enligt 
24 § ska Myndigheten för tillgängliga medier besluta att helt  eller delvis kräva tillbaka stödet.
Om ett belopp som har återkrävts inte återbetalas i rätt tid,  ska dröjsmålsränta enligt räntelagen (1975:635) tas ut på  beloppet.
Om det finns synnerliga skäl, får Myndigheten för tillgängliga  medier helt eller delvis avstå från krav på återbetalning  eller ränta.
Registerföring och rapportering
26 §
Myndigheten för tillgängliga medier ska bevara de  uppgifter som avses i artikel 8 i kommissionens beslut 
2012/21/EU.
27 §
Myndigheten för tillgängliga medier ska lämna sådana  uppgifter till regeringen som kan behöva rapporteras till  Europeiska kommissionen enligt artikel 9 i kommissionens  beslut 2012/21/EU.
Rätt att meddela föreskrifter
28 §
Myndigheten för tillgängliga medier får meddela  föreskrifter om
1. kriterierna som anges i 5 § 1-3, och
2. beräkningen av stöd enligt 12 och 13 §§.
Myndigheten får också meddela föreskrifter om verkställigheten  av denna förordning.
Överklagande
29 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Övergångsbestämmelser
2025:366
1. Denna förordning träder i kraft den 1 juli 2025.
2. Genom förordningen upphävs förordningen (2013:9) om  taltidningar och mottagarutrustning.
3. Den upphävda förordningen gäller dock fortfarande för  beslut som har meddelats före den 1 juli 2025.
4. Det som i den upphävda förordningen anges om  taltidningsnämnden ska efter den 30 juni 2025 i stället gälla  för Myndigheten för tillgängliga medier.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.