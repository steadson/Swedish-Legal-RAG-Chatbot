Title: Förordning (2024:56) om statsbidrag för handledare i språk-, läs-, skriv- och matematikutveckling
SFS Number: Svensk författningssamling 2024:56
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202456-om-statsbidrag-for-handledare_sfs-2024-56/
Source Link: http://rkrattsbaser.gov.se/sfst?bet=2024:56
Amendment Register Link: http://rkrattsbaser.gov.se/sfsr?bet=2024:56
Ministry/Authority: Utbildningsdepartementet
Issued: 2024-02-08
Metadata: {"Utfärdad": "2024-02-08"}

==================================================

Förordning (2024:56) om statsbidrag för handledare i språk-, läs-, skriv- och matematikutveckling
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:56
Departement/myndighet
:   
Utbildningsdepartementet
Utfärdad
:   
2024-02-08
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  för handledare som handleder personal som deltar i Statens  skolverks kompetensutveckling inom språk-, läs-, skriv- och  matematikutveckling.
Förordningen är meddelad med stöd av 8 kap. 7 §  regeringsformen.
2 §
Handledningen syftar till att lärare, förskollärare och  skolbibliotekarier samt, för förskolan, även annan pedagogisk  personal, ska utveckla undervisningen för att bättre kunna  stärka barns och elevers språk-, läs- och skrivutveckling samt  matematiska färdigheter.
3 §
Statsbidrag lämnas i mån av tillgång på medel och för ett  år i sänder (bidragsår). Bidragsåret börjar den 1 juli.
Förutsättningar för statsbidrag
4 §
Statsbidrag får lämnas till huvudmän för
1. förskolan,
2. förskoleklassen, eller
3. lågstadiet i grundskolan, anpassade grundskolan,  specialskolan eller sameskolan.
5 §
Statsbidrag lämnas för ersättning för lön med ett  schablonbelopp för handledare som
1. är anställda hos huvudmannen, och
2. på 10 eller 20 procent av heltid tjänstgör som handledare  för personal som deltar i Statens skolverks  kompetensutveckling inom språk-, läs-, skriv- och  matematikutveckling.
Schablonbeloppet ska motsvara 10 respektive 20 procent av en  genomsnittlig heltidslön för en lärare eller förskollärare.
Handledare i språk-, läs- och skrivutveckling
6 §
Statsbidrag får lämnas för sådana legitimerade lärare och  legitimerade förskollärare som huvudmannen utsett till  handledare i språk-, läs- och skrivutveckling och som
1. är behöriga att undervisa i ämnet svenska eller svenska som  andraspråk eller på annat sätt har tillägnat sig goda  kunskaper i språkutvecklande arbetssätt,
2. har minst fyra års erfarenhet av att undervisa, och
3. bedöms vara skickliga lärare eller förskollärare och har  erfarenhet av och intresse för att utveckla undervisningen  tillsammans med andra lärare, förskollärare eller  skolbibliotekarier eller, för förskolan, även annan pedagogisk  personal.
Handledare i matematikutveckling
7 §
Statsbidrag får även lämnas för sådana legitimerade lärare  och legitimerade förskollärare som huvudmannen utsett till  handledare i matematikutveckling och som
1. är behöriga att undervisa i ämnet matematik eller på annat  sätt har tillägnat sig goda kunskaper i matematikutvecklande  arbetssätt,
2. har minst fyra års erfarenhet av att undervisa, och
3. bedöms vara skickliga lärare eller förskollärare och har  erfarenhet av och intresse för att utveckla undervisningen  tillsammans med andra lärare, förskollärare eller  skolbibliotekarier eller, för förskolan, även annan pedagogisk  personal.
8 §
Statsbidrag får också lämnas för andra kostnader som kan  hänföras till handledning enligt denna förordning.
Ansökan och beslut
9 §
Ansökan om statsbidrag lämnas till Statens skolverk som  prövar frågor om bidraget och betalar ut det.
Beslutet får förenas med villkor. Villkoren ska framgå av  beslutet.
Fördelning
10 §
Om det kommer in fler ansökningar om statsbidrag än det  finns medel för, beslutar Statens skolverk om urval.
Uppföljning och redovisning
11 §
Statens skolverk ska följa upp hur statsbidraget har  använts. Den som har tagit emot statsbidrag är skyldig att  medverka i den uppföljning och utvärdering av verksamheten som  bestäms av Skolverket eller av en annan myndighet som har fått  regeringens uppdrag att följa upp hur statsbidraget har  använts. Mottagaren av statsbidrag ska också lämna de  uppgifter som Skolverket eller en annan myndighet som gör en  uppföljning eller utvärdering av verksamheten begär.
12 §
Statens skolverk ska i samband med sin årsredovisning  till Regeringskansliet lämna en samlad redovisning av vilka  som har fått statsbidrag enligt denna förordning och med vilka  belopp samt vad bidragen har använts till.
Anmälningsskyldighet
13 §
Den som ansöker om eller har beviljats statsbidrag enligt  denna förordning ska anmäla sådana ändrade förhållanden som  kan påverka rätten till bidraget eller storleken på det till  Statens skolverk utan dröjsmål.
Återbetalning och återkrav
14 §
Mottagaren av statsbidrag enligt denna förordning är  återbetalningsskyldig, om
1. mottagaren genom att lämna oriktiga uppgifter eller på  något annat sätt har förorsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller inte  har använts för det ändamål det har lämnats för,
4. mottagaren inte lämnar sådan redovisning som avses i 11 §,  eller
5. mottagaren inte har följt villkor i beslutet om bidrag.
15 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 14 §.
Om det finns särskilda skäl för det, får Skolverket besluta  att helt eller delvis avstå från återkrav.
16 §
På statsbidrag som krävs tillbaka ska ränta tas ut från  och med den dag som infaller en månad efter det att beslutet  om återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk helt  eller delvis avstå från krav på ränta.
Hinder mot utbetalning
17 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 14 §. Beslutet  gäller omedelbart.
Bemyndigande
18 §
Statens skolverk får meddela föreskrifter om
1. vilka kostnader som statsbidrag enligt 8 § kan lämnas för,
2. schablonbeloppen och beräkning av statsbidragets storlek,  och
3. annan verkställighet av denna förordning.
Överklagande
19 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 17 § får dock inte överklagas.
Övergångsbestämmelser
2024:56
1. Denna förordning träder i kraft den 15 mars 2024.
2. Genom förordningen upphävs
a) förordningen (2012:161) om statsbidrag för fortbildning av  matematiklärare och för matematikhandledare, och
b) förordningen (2015:42) om statsbidrag för handledare i  språk-, läs- och skrivutveckling.
3. De upphävda förordningarna gäller dock fortfarande för  statsbidrag som har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.