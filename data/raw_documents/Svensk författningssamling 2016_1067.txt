Title: Lag (2016:1067) om skatt på kemikalier i viss elektronik
SFS Number: Svensk författningssamling 2016:1067
URL: https://www.riksdagen.se/sv/dokument-och-lagar/dokument/svensk-forfattningssamling/lag-20161067-om-skatt-pa-kemikalier-i-viss_sfs-2016-1067/
Source Link: http://rkrattsbaser.gov.se/sfst?bet=2016:1067
Amendment Register Link: http://rkrattsbaser.gov.se/sfsr?bet=2016:1067
Ministry/Authority: Finansdepartementet S2
Issued: 2016-11-24
Metadata: {"Utfärdad": "2016-11-24", "Ändrad": "t.o.m. SFS 2025:274"}

==================================================

Lag (2016:1067) om skatt på kemikalier i viss elektronik
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1067
Departement/myndighet
:   
Finansdepartementet S2
Utfärdad
:   
2016-11-24
Ändrad
:   
t.o.m. SFS 2025:274
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Skatt ska betalas till staten enligt denna lag för sådan  elektronik som anges i 3 §.
Till staten ska det också betalas sådan tilläggsavgift som  avses i 8 a §.
Lagens hänvisningar till KN-nr avser Kombinerade nomenklaturen 
(KN) enligt rådets förordning (EEG) 2658/87 av den 23 juli 
1987 om tulltaxe- och statistiknomenklaturen och om Gemensamma  tulltaxan, i lydelsen enligt kommissionens  genomförandeförordning (EU) 2021/1832.
Lag (2022:1774)
.
Innebörden av vissa uttryck
2 §
I denna lag avses med
- bromförening: sådan kemisk förening som innehåller  grundämnet brom,
- klorförening: sådan kemisk förening som innehåller  grundämnet klor,
- fosforförening: sådan kemisk förening som innehåller  grundämnet fosfor,
- homogent material: ett material som har samma fysikaliska  egenskaper i hela materialet och som på mekanisk väg inte kan  sönderdelas i olika material,
- yrkesmässig aktivitet: sådan aktivitet som utförs av
1. en juridisk person, eller
2. en fysisk person och avser varor som inte är avsedda för  dennes eller dennes familjs personliga bruk,
- konsument: en köpare för vilken köpet inte är en yrkesmässig  aktivitet,
- EU eller EU-land: de områden som tillhör Europeiska unionens  punkt-skatteområde enligt lagen (2022:157) om Europeiska  unionens punktskatteområde,
- tredjeland: länder och områden utanför Europeiska unionens  punktskatteområde,
- distansförsäljning: försäljning där varorna transporteras  till Sverige från ett annat EU-land av säljaren eller av någon  annan för säljarens räkning och där köpet inte är yrkesmässigt  för köparen,
- undantagen säljare: en säljare som inte är godkänd som  lagerhållare enligt 10 §, registrerad mottagare enligt 10 a §  eller registrerad EU-handlare enligt 10 b § och vars årliga  försäljning av skattepliktiga varor till Sverige inte  överskrider 100 000 kronor för innevarande eller föregående  kalenderår,
- unionstullkodexen: Europaparlamentets och rådets förordning 
(EU) nr 952/2013 av den 9 oktober 2013 om fastställande av en  tullkodex för unionen, i lydelsen enligt förordning (EU) 
2016/2339.
Vid beräkningen av den årliga försäljningen för undantagna  säljare enligt första stycket ska inte mervärdesskatt beaktas,  och inte heller fraktkostnader till den del de går att  särskilja.
Lag (2022:1774)
.
2 a §
Med import avses i denna lag varors övergång till fri  omsättning i enlighet med artikel 201 i unionstullkodexen. Med  import avses även införsel till EU av unionsvaror från något  av de territorier som anges i 2 § lagen (2022:157) om  Europeiska unionens punktskatteområde om de skyldigheter som  följer av tullagstiftningen vid sådan införsel har fullgjorts.
Med otillåten införsel avses införsel till EU av varor som  inte har hänförts till förfarandet för övergång till fri  omsättning i enlighet med artikel 201 i unionstullkodexen och  för vilka en tullskuld i enlighet med artikel 79.1 i  unionstullkodexen har uppkommit eller skulle ha uppkommit om  varorna hade varit belagda med tull. Med otillåten införsel  avses även införsel till EU av unionsvaror från något av de  territorier som anges i 2 § lagen om Europeiska unionens  punktskatteområde om de skyldigheter som följer av  tullagstiftningen vid sådan införsel inte har fullgjorts.
Med deklarant, tullskuld och unionsvara avses i denna lag  detsamma som i artikel 5 i unionstullkodexen.
Lag (2022:176)
.
Skattepliktens omfattning och skattebelopp
3 §
Skatt ska betalas för varor hänförliga till följande KN-
nr:
1. 8418 10, 8418 21, 8418 29, 8418 30 och 8418 40,
2. 8422 11,
3. 8450 11, 8450 12 och 8450 19,
4. 8451 21,
5. 8471 30, 8471 41 och 8471 49,
6. 8508 11,
7. 8516 50 och 8516 60,
8. 8517 11, 8517 13, 8517 14, 8517 18 och 8517 62,
9. 8519 30, 8519 81 och 8519 89,
10. 8521 10 och 8521 90,
11. 8527 12, 8527 13, 8527 19, 8527 91, 8527 92 och 8527 99,
12. 8528 42, 8528 49, 8528 52, 8528 59, 8528 71, 8528 72 och 
8528 73, samt
13. 9504 50.
För en skattepliktig vara som avses i första stycket 1-4, 6  eller 7 ska skatt betalas med 11,00 kronor per kilogram av den  skattepliktiga varans nettovikt. Skatt ska dock inte betalas  med högre belopp än 489,00 kronor per skattepliktig vara.
För en skattepliktig vara som avses i första stycket 5 eller 
8-13 ska skatt betalas med 160,00 kronor per kilogram av den  skattepliktiga varans nettovikt. Skatt ska dock inte betalas  med högre belopp än 489,00 kronor per skattepliktig vara.
Vid beräkning av skatt enligt andra och tredje styckena ska  varans nettovikt avrundas nedåt till närmaste helt gram.
Lag (2022:1774)
.
3 a §
För kalenderåret 2024 och efterföljande kalenderår ska  skatt i stället för vad som anges i 3 § betalas med belopp som  räknas om enligt andra stycket. Regeringen fastställer varje  år före november månads utgång de skattebelopp som enligt  denna paragraf ska betalas för påföljande kalenderår.
Skattebeloppen räknas om genom att de belopp som gäller den 
1 augusti det år då omräkningen sker multipliceras med ett  jämförelsetal.
Jämförelsetalet anger förhållandet mellan det allmänna  prisläget i juni månad det år då omräkningen sker och  prisläget i juni månad närmast föregående år. Jämförelsetalet  ska avrundas till fyra decimaler. De omräknade skattebeloppen  avrundas till hela kronor och ören.
Lag (2022:1774)
.
4 §
Den skattskyldige får göra avdrag för skatt med 50 procent  av den skatt som ska betalas enligt 3 § om den skattepliktiga  varan inte innehåller någon
brom- eller klorförening. Om varan inte heller innehåller  någon fosforförening får avdrag i stället göras med 
95 procent.
Vid bedömningen av rätten till avdrag beaktas endast  föreningar som utgör en högre andel än 0,1 viktprocent av det  homogena materialet i
1. ett kretskort, med undantag för kortets komponenter, eller
2. en plastdel som väger mer än 25 gram.
Lag (2022:1774)
.
5 §
Har upphävts genom
lag (2022:1774)
.
6 §
Har upphävts genom
lag (2022:1774)
.
7 §
Har upphävts genom
lag (2022:1774)
.
7 a §
Om det när skattskyldighet inträder enligt 12 § första  stycket 4 eller andra stycket inte går att utläsa en varas  nettovikt av en tulldeklaration, ska skatt i stället för vad  som anges i 3 § andra-fjärde styckena och 4 § tas ut med  följande belopp:
- KN-nr 8471 30: 400 kr/vara,
- KN-nr 8508 11: 77 kr/vara,
- KN-nr 8516 50: 187 kr/vara,
- KN-nr 8517 11 eller 8527 12: 80 kr/vara,
- KN-nr 8517 13 eller 8517 14: 38 kr/vara,
- KN-nr 8517 18, 8521 90, 8527 13, 8527 19, 8527 91, 8527 92  eller 8527 99: 160 kr/vara,
- KN-nr 8517 62: 139 kr/vara,
- KN-nr 8519 81, 8519 89 eller 8521 10: 320 kr/vara,
- KN-nr 8418 10, 8418 21, 8418 29, 8418 30, 8418 40, 8422 11, 
8450 11, 8450 12, 8450 19, 8451 21, 8471 41, 8471 49, 8516 60, 
8519 30, 8528 42, 8528 49, 8528 52, 8528 59, 8528 71, 8528 72, 
8528 73 eller 9504 50: 487 kr/vara.
Lag (2022:1774)
.
7 b §
För kalenderåret 2024 och efterföljande kalenderår ska  skatt som tas ut enligt 7 a § i stället för vad som anges i  den paragrafen betalas med belopp som räknas om enligt andra  stycket. Regeringen fastställer varje år före november månads  utgång de skattebelopp som enligt denna paragraf ska betalas  för påföljande kalenderår.
Skattebeloppen räknas om genom att de belopp som gäller den 1  augusti det år då omräkningen sker multipliceras med ett  jämförelsetal.
Jämförelsetalet anger förhållandet mellan det allmänna  prisläget i juni månad det år då omräkningen sker och  prisläget i juni månad närmast föregående år. Jämförelsetalet  ska avrundas till fyra decimaler. De omräknade skattebeloppen  avrundas till hela kronor och ören.
Lag (2022:1772)
.
Skattskyldiga
8 §
Skattskyldig enligt denna lag är den som
1. godkänts som lagerhållare enligt 10 §,
2. i egenskap av registrerad mottagare enligt 10 a § från ett  annat EU-land yrkesmässigt för in eller tar emot  skattepliktiga varor,
3. i egenskap av registrerad EU-handlare enligt 10 b §  yrkesmässigt bedriver distansförsäljning av skattepliktiga  varor eller yrkesmässigt förmedlar distansförsäljning av  skattepliktiga varor från undantagna säljare,
4. i annat fall än som avses i 1-3 yrkesmässigt säljer  skattepliktiga varor genom distansförsäljning när värdet av  den årliga försäljningen av skattepliktiga varor till Sverige  under innevarande eller föregående kalenderår överstiger 
100 000 kronor,
5. i annat fall än som avses i 1 eller 3 yrkesmässigt  förmedlar distansförsäljning av skattepliktiga varor från  undantagna säljare när det sammanlagda värdet av samtliga  förmedlade försäljningar av skattepliktiga varor till Sverige  under innevarande eller föregående kalenderår överstiger 
100 000 kronor,
6. i annat fall än som avses i 1 yrkesmässigt tillverkar  skattepliktiga varor, eller
7. i annat fall än som avses i 1-5 från ett annat EU-land  yrkesmässigt för in eller tar emot skattepliktiga varor utan  att det är distansförsäljning.
Vid beräkningen av den årliga försäljningen enligt första  stycket 4 och 5 ska inte mervärdesskatt beaktas, och inte  heller fraktkostnader till den del de går att särskilja.
Lag (2020:568)
.
8 a §
Om en konsument i Sverige har köpt en skattepliktig vara  genom distansförsäljning och konsumenten på fråga från  säljaren eller förmedlaren felaktigt har uppgett att köpet är  yrkesmässigt, är den som avses i 8 § första stycket 3, 4 eller 
5 inte skattskyldig om denne direkt till konsumenten har  upplyst om att felaktiga uppgifter kan leda till en skyldighet  att betala skatten och en tilläggsavgift. I så fall är det i  stället konsumenten som ska betala skatten.
Det som sägs i första stycket ska även gälla skattskyldighet  enligt 8 § första stycket 1 om lagerhållaren har förmedlat en  distansförsäljning av en skattepliktig vara från en undantagen  säljare till konsumenten.
Skatten ska tas ut enligt den skattesats som gällde vid den  tidpunkt då varorna fördes in i Sverige.
Om skatt ska betalas av en konsument enligt första eller andra  stycket, ska konsumenten även betala en tilläggsavgift om 
500 kronor per vara om det inte är uppenbart oskäligt.
Lag (2022:1774)
.
9 §
Skattskyldig för import eller otillåten införsel av  skattepliktiga varor till Sverige som är yrkesmässig för någon  av de inblandade parterna är deklaranten eller varje annan  person enligt artikel 77.3 i unionstullkodexen och, vid  otillåten införsel, varje annan person som är involverad i den  otillåtna införseln.
Skattskyldig vid import eller otillåten införsel av en  unionsvara till Sverige är deklaranten eller varje annan  person som hade varit skyldig att betala tull enligt  artikel 77.3 i unionstullkodexen om varan hade varit belagd  med tull, och vid otillåten införsel, varje annan person som  är involverad i den otillåtna införseln.
Från skattskyldighet vid import undantas varor som ägs av en  godkänd lagerhållare vid varornas övergång till fri omsättning  enligt artikel 201 i unionstullkodexen eller, om det är fråga  om en unionsvara, vid den tidpunkt då skyldigheterna enligt  tullagstiftningen fullgjorts.
Från skattskyldighet vid otillåten införsel undantas varor för  vilka tullskulden har upphört i enlighet med artikel 124.1 e,  f, g eller k i unionstullkodexen. Vid otillåten införsel av  unionsvaror ska det som sägs i första meningen tillämpas som  om varan hade varit belagd med tull.
Lag (2022:176)
.
Godkända aktörer
10 §
Som lagerhållare får godkännas den som
1. i Sverige avser att yrkesmässigt
a) tillverka skattepliktiga varor,
b) föra in eller ta emot skattepliktiga varor från ett annat  EU-land,
c) importera skattepliktiga varor från tredjeland,
d) från godkänd lagerhållare köpa skattepliktiga varor för  återförsäljning till näringsidkare, eller
e) förmedla distansförsäljning av skattepliktiga varor från  undantagna säljare,
2. med hänsyn till sina ekonomiska förhållanden och  omständigheterna i övrigt är lämplig som lagerhållare, och
3. inte är godkänd som registrerad mottagare enligt 10 a §,  eller registrerad EU-handlare enligt 10 b §.
Lag (2022:176)
.
10 a §
Som registrerad mottagare får godkännas den som
1. i Sverige avser att yrkesmässigt från ett annat EU-land  föra in eller ta emot skattepliktiga varor,
2. med hänsyn till sina ekonomiska förhållanden och  omständigheterna i övrigt är lämplig som sådan mottagare, och
3. inte är godkänd som lagerhållare enligt 10 §.
Lag (2020:568)
.
10 b §
Som registrerad EU-handlare får godkännas den som
1. avser att yrkesmässigt
a) bedriva distansförsäljning av skattepliktiga varor, eller
b) förmedla distansförsäljningar av skattepliktiga varor från  undantagna säljare,
2. med hänsyn till sina ekonomiska förhållanden och  omständigheterna i övrigt är lämplig som registrerad EU-
handlare, och
3. inte är godkänd som lagerhållare enligt 10 §.
Lag (2020:568)
.
10 c §
Godkännanden enligt 10, 10 a eller 10 b § ska  återkallas om förutsättningarna för godkännande inte längre  finns eller om den som fått godkännandet begär det. Ett beslut  om återkallelse gäller omedelbart, om inte något annat anges i  beslutet.
Lag (2020:568)
.
11 §
Om en godkänd lagerhållare, registrerad mottagare eller  registrerad EU-handlare försätts i konkurs, övergår  godkännandet till konkursboet. Konkursboet är skattskyldigt  för varor för vilka skattskyldighet enligt 12 § första stycket 
1 eller 3 inträder efter konkursbeslutet.
Lag (2025:274)
.
Skattskyldighetens inträde
12 §
Skyldighet att betala skatt inträder
1. för den som är godkänd lagerhållare, när
a) en skattepliktig vara efter försäljning från lagerhållaren  levereras till en köpare som inte är godkänd lagerhållare,
b) en skattepliktig vara tas till ett försäljningsställe för  detaljförsäljning,
c) en skattepliktig vara tas i anspråk för annat ändamål än  försäljning,
d) godkännandet som lagerhållare återkallas, varvid  skattskyldigheten omfattar skattepliktiga varor som då ingår i  dennes lager, eller
e) en skattepliktig vara förs in till Sverige efter det att  lagerhållaren har förmedlat en distansförsäljning av varan  från en undantagen säljare,
2. för den som är skattskyldig enligt 8 § första stycket 6,  när den skattepliktiga varan tillverkas,
3. för den som är skattskyldig enligt 8 § första stycket 2, 3, 
4, 5 eller 7, när den skattepliktiga varan förs in till  Sverige,
4. för den som är skattskyldig enligt 9 §, vid den tidpunkt då  tullskulden uppkommer i Sverige enligt tullagstiftningen,  eller skulle ha uppkommit om varan hade varit belagd med tull.
Om tullskuld uppkommer i ett annat EU-land, eller skulle ha  uppkommit om varan hade varit belagd med tull, till följd av  att en tulldeklaration ges in i det landet med stöd av ett  sådant tillstånd för centraliserad klarering som avses i  artikel 179 i unionstullkodexen, inträder skattskyldigheten  för den som är skattskyldig enligt 9 § vid den tidpunkt då  tullskulden uppkommer eller skulle ha uppkommit i det andra  EU-landet.
Lag (2025:274)
.
Undantag och återbetalning
13 §
Skattskyldighet inträder inte för en skattepliktig vara  som i Sverige tidigare har
1. ägts av någon annan än en lagerhållare,
2. tagits till ett försäljningsställe för detaljförsäljning,  eller
3. tagits i anspråk för annat ändamål än försäljning.
Sådana förhållanden och händelser som gällt eller inträffat  före ett beslut om att bevilja återbetalning enligt 13 a § ska  dock inte beaktas.
Skattskyldighet inträder inte heller för en skattepliktig vara  som har tillverkats före den 1 juli 2017.
Lag (2022:1774)
.
13 a §
Om skatt har betalats i Sverige för en skattepliktig  vara som sedan flyttas till ett annat EU-land eller exporteras  till tredjeland, kan återbetalning av skatten ske enligt denna  paragraf efter skriftlig ansökan hos Skatteverket.
Den som begär återbetalning ska visa
1. att den skatt som ansökan avser har betalats,
2. att skattskyldigheten inträdde inom tre månader före den  tidpunkt då varan lämnade svenskt territorium, och
3. antingen att undantaget i 13 § inte tidigare har tillämpats  på varan eller att den flyttning eller export som ansökan  grundar sig på skedde efter den tidpunkt då undantaget senast  tillämpades.
Ansökan ska omfatta en period om ett kalenderkvartal och ges  in till Skatteverket inom tre år efter kvartalets utgång.  Ansökan ska vara undertecknad av sökanden eller av den som är  ombud eller annan behörig företrädare för sökanden.
En ansökan som lämnats för en sökande som är en juridisk  person anses ha lämnats av sökanden, om det inte är uppenbart  att den som lämnade begäran saknade behörighet att företräda  sökanden.
Lag (2020:568)
.
14 §
För en godkänd lagerhållare inträder inte skattskyldighet  för en skattepliktig vara som levereras till en köpare i ett  annat land.
För en godkänd lagerhållare inträder inte heller  skattskyldighet för en skattepliktig vara i vilken samtliga de  delar som avses i 4 § andra stycket
1. fullständigt förstörts genom oförutsedda händelser eller  force majeure,
2. lämnats för avfallsåtervinning, eller
3. återanvänts vid tillverkning av skattepliktiga varor.
Lag (2025:274)
.
14 a §
För en godkänd lagerhållare inträder inte skattskyldighet  för en skattepliktig vara som har levererats inom Sverige av  lagerhållaren, om
1. leveransen är till för väpnade styrkor tillhörande Amerikas  förenta stater, och
2. varan ska användas av eller för styrkorna, av den  civilpersonal som följer med dem eller av styrkornas mässar,  marketenterier eller liknande militära serviceverksamheter.
Undantag gäller endast om
1. skattefrihet enligt 10 § lagen (1976:661) om immunitet och  privilegier i vissa fall hade gällt vid förvärv av varan,
2. ett intyg från de väpnade styrkorna kan uppvisas som visar  att förutsättningarna för skattefrihet är uppfyllda, och
3. det av fakturan framgår att leveransen är undantagen skatt  på kemikalier i viss elektronik.
Regeringen eller den myndighet som regeringen bestämmer får  meddela föreskrifter, eller i ett enskilt fall besluta, om  undantag från kravet i andra stycket 2.
Lag (2024:550)
.
14 b §
Skatteverket ska efter ansökan besluta om återbetalning  av skatt på varor som har förvärvats av
1. en utländsk beskickning, ett karriärkonsulat i Sverige  eller en sådan internationell organisation som avses i lagen 
(1976:661) om immunitet och privilegier i vissa fall,
2. en medlem av den diplomatiska personalen vid en utländsk  beskickning i Sverige eller en karriärkonsul vid ett utländskt  konsulat i Sverige, under förutsättning att medlemmen eller  karriärkonsuln inte är svensk medborgare eller stadigvarande  bosatt i Sverige, eller
3. väpnade styrkor som tillhör ett annat EU-land, för  styrkornas eget bruk, för civilpersonal som följer med dem  eller för mässar och marketenterier, om dessa styrkor deltar i  en försvarsinsats för att genomföra en unionsverksamhet inom  ramen för den gemensamma säkerhets- och försvarspolitiken.
Medlemsstaters ombud vid en internationell organisation med  säte i Sverige och personal hos en sådan organisation har  efter ansökan rätt till återbetalning enligt första stycket,  om Sverige har träffat överenskommelse med en annan stat eller  med en mellanfolklig organisation om detta.
Vid återbetalning av skatt enligt denna paragraf eller 64 kap. 
6 § skatteförfarandelagen (2011:1244) ska de belopp som följer  av 7 a och 7 b §§ vid tidpunkten för förvärvet av varan  tillämpas om det inte kan visas att skatt har betalats för  varan med högre belopp.
Lag (2024:550)
.
Förfarande och överklagande
15 §
I fråga om förfarandet vid beskattningen gäller  skatteförfarandelagen (2011:1244), utom i de fall som avses i  andra stycket och i 15 a och 15 b §§.
Tullverket beslutar om skatt för den som enligt 9 § är  skattskyldig vid import. Sådan skatt ska betalas till  Tullverket. För skatt som ska betalas till Tullverket gäller  tullagen (2016:253).
Lag (2020:568)
.
15 a §
Skatteverket beslutar om sådan skatt och tilläggsavgift  som avses i 8 a §. Skatten och avgiften ska betalas inom den  tid som Skatteverket bestämmer.
Bestämmelserna i 37 kap. 9 och 10 §§ och 41 kap.  skatteförfarandelagen (2011:1244) ska gälla i tillämpliga  delar vid inhämtande av uppgifter som är av betydelse för  beslut om skatt enligt 8 a § av någon annan än den som  föreläggs eller revideras.
I övrigt ska bestämmelserna i 3 kap. 4 §, 43 kap., 57 kap. 
1 §, 60 kap., 62 kap. 2 §, 63 kap. 2, 4-6, 8-10, 15, 16, 22  och 23 §§, 65 kap. 2-4, 7, 8 och 13-15 §§ samt 66-68, 70 och 
71 kap. skatteförfarandelagen gälla i tillämpliga delar.
Lag (2020:568)
.
15 b §
Om den konsument som ska betala skatt enligt 8 a § har  betalat in skatt och den inbetalda skatten överstiger vad som  enligt ett beslut av Skatteverket eller en domstol ska  betalas, ska det överskjutande beloppet återbetalas till  konsumenten.
Före utbetalning av ett överskjutande belopp enligt första  stycket ska sådan skatt och tilläggsavgift enligt denna lag  som konsumenten står i skuld för räknas av. Skattebelopp som  konsumenten har fått anstånd med att betala ska dock inte  räknas av.
Lag (2020:568)
.
15 c §
Om en skattskyldig som har fått skatten beslutad enligt 
7 a § lämnar skriftliga uppgifter om de skattepliktiga  varornas nettovikt till Tullverket inom två månader från den  tidpunkt då han eller hon har tagit del av beslutet om skatt,  ska Tullverket ompröva sitt tidigare beslut. Skatten ska i så  fall beräknas utifrån vad som anges i 3 och 4 §§.
Lag (2022:1774)
.
16 §
Beslut enligt 10, 10 a, 10 b eller 10 c § får överklagas  till allmän förvaltningsdomstol.
Prövningstillstånd krävs vid överklagande till kammarrätten.
Lag (2020:568)
.
17 §
En begäran om omprövning av Skatteverkets beslut om åter-
betalning enligt 14 b § ska ha kommit in till Skatteverket  inom två månader från den dag då den som beslutet gäller fick  del av det. I övrigt gäller bestämmelserna i 66 kap.  skatteförfarandelagen (2011:1244) vid omprövning av ett sådant  beslut.
Ett överklagande av Skatteverkets beslut om återbetalning  enligt 14 b § ska ha kommit in till Skatteverket inom två  månader från den dag då den som beslutet gäller fick del av  det. I övrigt gäller bestämmelserna i 67 kap.  skatteförfarandelagen vid överklagande av ett sådant beslut.
Lag (2025:274)
.
Övergångsbestämmelser
2016:1067
1. Denna lag träder i kraft den 1 april 2017.
2. Bestämmelserna i 1-9 och 12-15 §§ tillämpas första  gången på skattskyldighet som inträder efter utgången av juni 
2017.
2017:1222
1. Denna lag träder i kraft den 1 januari 2018.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2018:1891
1. Denna lag träder i kraft den 1 januari 2019.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2019:489
1. Denna lag träder i kraft den 1 augusti 2019.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2020:568
1. Denna lag träder i kraft den 1 september 2020 i fråga om 
10, 10 a, 10 b, 10 c, 11 och 16 §§ och i övrigt den 1 oktober 
2020.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2021:1154
1. Denna lag träder i kraft den 1 januari 2022.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2022:176
1. Denna lag träder i kraft den 13 februari 2023.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2022:1772
1. Denna lag träder i kraft den 31 december 2022.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2022:1773
1. Denna lag träder i kraft den 13 februari 2023.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2022:1774
1. Denna lag träder i kraft den 1 juli 2023.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2025:274
1. Denna lag träder i kraft den 1 juli 2025.
2. Lagen tillämpas första gången på ansökningar om  återbetalning som kommer in efter ikraftträdandet.
Bilagan har upphävts genom
lag (2022:1774)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.