Title: Förordning (2025:900) med instruktion för Myndigheten för ungdoms- och civilsamhällesfrågor
SFS Number: Svensk författningssamling 2025:900
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025900-med-instruktion-for_sfs-2025-900/
Source Link: http://rkrattsbaser.gov.se/sfst?bet=2025:900
Amendment Register Link: http://rkrattsbaser.gov.se/sfsr?bet=2025:900
Ministry/Authority: Socialdepartementet
Issued: 2025-10-09
Metadata: {"Utfärdad": "2025-10-09"}

==================================================

Förordning (2025:900) med instruktion för Myndigheten för ungdoms- och civilsamhällesfrågor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:900
Departement/myndighet
:   
Socialdepartementet
Utfärdad
:   
2025-10-09
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
/Träder i kraft I:2026-01-01/
Uppgifter
1 §
Myndigheten för ungdoms- och civilsamhällesfrågor är  förvaltningsmyndighet för frågor som rör
1. politiken för det civila samhället,
2. ungdomspolitiken, och
3. trossamfund.
2 §
Myndigheten ska i sin verksamhet enligt 1 §
1. ta fram, samla och sprida kunskap,
2. bidra till samordning av statliga insatser,
3. vara pådrivande och stödjande gentemot myndigheter,  kommuner, regioner, det civila samhällets organisationer och  andra relevanta samhällsaktörer, och
4. fördela statsbidrag.
3 §
Myndigheten ska i sin verksamhet enligt 1 §
1. främja ungdomars lika rättigheter och möjligheter oavsett  sexuell läggning, könsidentitet eller könsuttryck,
2. integrera ett jämställdhetsperspektiv, och
3. motverka diskriminering på grund av kön, könsöverskridande  identitet eller uttryck, etnisk tillhörighet, religion eller  annan trosuppfattning, funktionsnedsättning, sexuell läggning  eller ålder.
I myndighetens redovisningar av statistik, uppföljningar och  analyser ska kön vara en övergripande indelningsgrund om det  inte finns särskilda skäl mot detta. Om det är relevant ska  även ålder och andra indelningsgrunder användas.
Särskilda uppgifter när det gäller genomförandet av politiken  för det civila samhället
4 §
Myndigheten ska verka för att öka kunskapen om det civila  samhället hos offentliga aktörer samt främja samverkan mellan  statliga myndigheter och det civila samhället.
5 §
Myndigheten ska följa upp och analysera offentliga  aktörers insatser i förhållande till målet för politikområdet.  Myndigheten ska också årligen följa upp det civila samhällets  villkor utifrån de centrala principerna självständighet och  oberoende, dialog, kvalitet, långsiktighet, öppenhet och insyn  samt mångfald.
Särskilda uppgifter när det gäller genomförandet av  ungdomspolitiken
6 §
Myndigheten ska
1. utifrån ungdomars olika förutsättningar och levnadsvillkor
a) bidra till att ungdomar etablerar sig i arbets- och  samhällslivet,
b) verka för att ungdomar har meningsfulla och utvecklande  fritidsaktiviteter, och
c) främja ungdomars förutsättningar till inflytande och  delaktighet i samhällsutvecklingen,
2. verka för att ungdomsperspektivet integreras i statliga  myndigheters verksamhet och stödja utvecklingen av  kunskapsbaserad ungdomspolitik i kommuner och regioner, och
3. följa upp och analysera ungdomars levnadsvillkor, attityder  och värderingar, på såväl lokal som nationell nivå.
Särskilda uppgifter när det gäller trossamfund
7 §
Myndigheten ska
1. främja en dialog mellan staten och trossamfunden,
2. verka för att öka kunskapen om religion och trossamfund hos  offentliga aktörer,
3. ansvara för samordning av trossamfunden i frågor som rör  krisberedskap och totalförsvaret, och
4. ansvara för frågor om trossamfundens arbete med själavård.
I ansvaret enligt första stycket 3 ingår att myndigheten ska
1. verka för att trossamfunden deltar aktivt i samhällets  krisberedskap och det civila försvaret, och
2. verka för samverkan mellan myndigheter och trossamfund i  arbetet med att förebygga och hantera kriser samt vid och  inför höjd beredskap.
Internationellt samarbete
8 §
Myndigheten ska vara
1. nationellt programkontor för Erasmus+ Ungdomsfrågor och  Erasmus+ Idrott,
2. nationellt programkontor för Europeiska solidaritetskåren,
3. nationell korrespondent för EU:s Youth Wiki-verktyg, och
4. nationell kontaktpunkt för EU-programmet för medborgare,  jämlikhet, rättigheter och värden.
Myndigheten ska representera Sverige i Nordiska barn- och  ungdomskommittén.
Ledning
9 §
Myndigheten leds av en myndighetschef.
10 §
Vid myndigheten finns ett insynsråd som består av högst  elva ledamöter.
Organisation
11 §
Inom myndigheten finns ett centrum för  trossamfundsfrågor. I centrumet utförs myndighetens uppgifter  när det gäller trossamfund enligt 2 § 1-3 och 7 §. Vid  centrumet finns det råd för samråd som anges i 12 §.
Särskilda organ
12 §
Inom myndigheten finns ett rådgivande organ för samråd  mellan myndigheten och trossamfunden i frågor som rör  myndighetens arbete (Rådet för samråd). Rådet har till uppgift  att yttra sig om frågor inom myndighetens verksamhetsområde  som är av gemensamt intresse för trossamfunden, dock inte när  det gäller frågor om statligt stöd till trossamfund.
13 §
Rådet för samråd består av ledamöter som representerar de  trossamfund som har beslutats vara berättigade till  statsbidrag enligt lagen (2024:487) om statsbidrag till  trossamfund eller som får statlig avgiftshjälp enligt lagen 
(1998:1593) om trossamfund. Myndigheten ska ge varje  trossamfund möjlighet att utse en ledamot med ersättare i  rådet. Myndighetschefen eller den som han eller hon utser i  sitt ställe är ordförande i rådet.
Rådet får vid behov låta representanter för andra trossamfund  än de som avses i första stycket och som bedöms lämpliga att  vara representerade delta i rådets sammanträden. Ett sådant  beslut får fattas av rådets ordförande.
Anställningar och uppdrag
14 §
Generaldirektören är myndighetschef.
15 §
Ledamöterna och deras ersättare i Rådet för samråd utses  för en period på två år av de trossamfund som ingår i rådet.
Personalansvarsnämnd
16 §
Vid myndigheten finns en personalansvarsnämnd.
Tillämpligheten av vissa förordningar
17 §
Myndigheten ska tillämpa personalföreträdarförordningen 
(1987:1101).
Övergångsbestämmelser
2025:900
1. Denna förordning träder i kraft den 1 januari 2026.
2. Genom förordningen upphävs förordningen (2018:1425) med  instruktion för Myndigheten för ungdoms- och  civilsamhällesfrågor.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.