Title: Förordning (2011:947) om statsbidrag för gymnasial lärlingsutbildning och lärlingsliknande utbildning inom introduktionsprogram
SFS Number: Svensk författningssamling 2011:947
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011947-om-statsbidrag-for-gymnasial_sfs-2011-947/
Source Link: http://rkrattsbaser.gov.se/sfst?bet=2011:947
Amendment Register Link: http://rkrattsbaser.gov.se/sfsr?bet=2011:947
Ministry/Authority: Utbildningsdepartementet
Issued: 2011-07-07
Metadata: {"Utfärdad": "2011-07-07", "Ändrad": "t.o.m. SFS 2025:879"}

==================================================

Förordning (2011:947) om statsbidrag för gymnasial lärlingsutbildning och lärlingsliknande utbildning inom introduktionsprogram
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:947
Departement/myndighet
:   
Utbildningsdepartementet
Utfärdad
:   
2011-07-07
Ändrad
:   
t.o.m. SFS 2025:879
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller bestämmelser om statsbidrag  för
1. gymnasial lärlingsutbildning, och
2. lärlingsliknande utbildning inom ett sådant  introduktionsprogram som avses i 15 kap. 11 § skollagen 
(2010:800) där mer än hälften av utbildningen, räknat från  och med det läsår som eleven påbörjar den lärlingsliknande  utbildningen, genomförs som arbetsplatsförlagt lärande 
(lärlingsliknande utbildning inom introduktionsprogram).
Förordning (2018:104).
Förutsättningar för och beräkning av statsbidrag
2 §
Statsbidrag får lämnas till huvudmän inom skolväsendet  för
1. gymnasial lärlingsutbildning som påbörjas efter den 1 juli 
2011, och
2. lärlingsliknande utbildning inom introduktionsprogram som  påbörjas efter den 1 juli 2018.
Statsbidrag lämnas i mån av tillgång på medel.
Förordning (2018:104).
3 §
Statsbidrag får lämnas för huvudmannens kostnader för  ersättning till den juridiska eller fysiska person som  tillhandahåller den arbetsplatsförlagda delen av den  gymnasiala lärlingsutbildningen och av den lärlingsliknande  utbildningen inom introduktionsprogram.
Statsbidrag enligt första stycket lämnas med högst 
37 500 kronor per läsår för
1. varje elev som deltar i gymnasial lärlingsutbildning och  som det tecknats utbildningskontrakt för enligt skollagen 
(2010:800), och
2. varje elev som deltar i lärlingsliknande utbildning inom  introduktionsprogram och som det tecknats utbildningskontrakt  för enligt 3 a § denna förordning.
Utöver det belopp som anges i andra stycket får statsbidrag  enligt första stycket lämnas med ytterligare högst 
10 000 kronor per läsår för varje elev som deltar i gymnasial  lärlingsutbildning eller lärlingsliknande utbildning inom  introduktionsprogram och vars handledare på arbetsplatsen har  fullföljt en handledarutbildning som Statens skolverk bedömer  uppfyller de krav som verket har ställt upp för sådan  utbildning.
Utöver de belopp som anges i andra och tredje styckena får  statsbidrag enligt första stycket lämnas med ytterligare högst 
5 000 kronor per läsår för varje elev som har en anställning  enligt lagen (2014:421) om gymnasial lärlingsanställning.
Om de ansökningar som uppfyller förutsättningarna för  statsbidrag ett läsår sammantaget överstiger tillgängliga  medel, ska huvudmännens statsbidrag reduceras. Bidraget ska  reduceras proportionerligt på så sätt att fördelningen mellan  kostnadsslagen i första stycket ska vara densamma som om någon  reducering inte skett. Förordning (2024:1277).
3 a §
Ett utbildningskontrakt som avses i 3 § andra stycket  är ett skriftligt avtal som har undertecknats av huvudmannen  för utbildningen, av eleven och av företrädare för den eller  de arbetsplatser dit någon del av utbildningen förläggs 
(utbildningskontrakt). I utbildningskontraktet ska det ha  angetts
1. vilka delar av utbildningen som ska genomföras på  arbetsplatsen och omfattningen av dessa, och
2. vilken lärare i utbildningen och vilken handledare på  arbetsplatsen som ansvarar för den arbetsplatsförlagda delen  av utbildningen. Förordning (2018:104).
3 b §
/Upphör att gälla U:2025-11-01/
Om det är en enskild juridisk eller fysisk person som  tillhandahåller den arbetsplatsförlagda delen av utbildningen  får statsbidrag lämnas för kostnader för ersättning till denna  person endast om denna är godkänd för F-skatt och registrerad  som arbetsgivare hos Skatteverket. Förordning (2024:1277).
3 b §
/Träder i kraft I:2025-11-01/
Om det är en enskild juridisk eller fysisk person som  tillhandahåller den arbetsplatsförlagda delen av utbildningen  får statsbidrag lämnas för kostnader för ersättning till denna  person endast om denna är godkänd för F-skatt. För utländska  enskilda juridiska eller fysiska personer gäller att de ska  visa upp ett intyg eller en annan handling som visar att  personen i sitt hemland genom registrering eller på annat sätt  genomgår motsvarande kontroll i fråga om skatter och avgifter.
Förordning (2025:879).
3 c §
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
Förordning (2024:1277).
3 d §
Statsbidrag får inte lämnas om
1. Statens skolinspektion har fattat beslut om att återkalla  huvudmannens godkännande som avser en verksamhet som omfattas  av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Trots första stycket 1 eller 2 får statsbidrag lämnas om ett  sådant beslut har upphävts. Förordning (2024:1277).
3 e §
Statsbidrag får inte lämnas för kostnader som något  statligt bidrag redan har lämnats för. Förordning (2024:1277).
Ansökan och beslut om statsbidrag
4 §
En ansökan om statsbidrag ska göras skriftligen av en  behörig företrädare för huvudmannen och lämnas till Statens  skolverk. Uppgifterna i en ansökan ska lämnas på heder och  samvete. Av ansökan ska det framgå att utbildningskontrakt för  de elever som ansökan avser har tecknats. Ansökan får  överföras elektroniskt till Skolverket.
Skolverket prövar frågor om bidraget och betalar ut det.  Beslutet får förenas med villkor. Villkoren ska framgå av  beslutet.
Den som ansöker om bidrag ska på begäran av Skolverket lämna  de uppgifter och handlingar som myndigheten behöver för att  kunna pröva ansökan. Förordning (2024:1277).
4 a §
Har upphävts genom förordning (2018:104).
Uppföljning, redovisning och utvärdering
5 §
Statens skolverk ska följa upp hur statsbidraget används och utvärdera dess effekter.
6 §
Mottagaren av statsbidrag är skyldig att medverka i den  uppföljning och utvärdering av verksamheten som bestäms av  Statens skolverk eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär. Förordning (2024:1277).
7 §
Statens skolverk ska senast den 1 oktober varje år, med början 2012, till Regeringskansliet redovisa omfattningen av utbetalat statsbidrag och hur statsbidraget används.
Anmälningsskyldighet
7 a §
Den som ansöker om eller har beviljats statsbidrag  enligt denna förordning ska anmäla ändrade förhållanden som  kan påverka rätten till eller storleken på bidraget till  Statens skolverk snarast möjligt. Förordning (2024:1277).
Återbetalning och återkrav
8 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 6 §,  eller
4. mottagaren inte har följt villkor som framgår av beslutet  om bidrag. Förordning (2024:1277).
8 a §
Statens skolverk ska besluta att helt eller delvis kräva  tillbaka ett statsbidrag, om mottagaren av bidraget är  återbetalningsskyldig enligt 8 §.
Om det finns synnerliga skäl för det, får Skolverket besluta  att helt eller delvis avstå från återkrav.  örordning (2024:1277).
8 b §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Förordning (2024:1277).
Hinder mot utbetalning
8 c §
Statens skolverk ska besluta att ett beviljat  statsbidrag helt eller delvis inte ska betalas ut om  mottagaren av bidraget inte längre bedöms uppfylla villkoren  för det eller om det finns grund för återbetalning enligt 8 §.  Beslutet gäller omedelbart. Förordning (2024:1277).
Bemyndigande
9 §
Statens skolverk får meddela föreskrifter om elektronisk  överföring av en ansökan och om elektronisk underskrift samt  de andra föreskrifter som behövs för verkställigheten av  denna förordning. Förordning (2016:596).
Överklagande
10 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 8 c § får dock inte överklagas.
Förordning (2024:1277).
Övergångsbestämmelser
2012:917
Denna förordning träder i kraft den 18 januari 2013. Äldre föreskrifter gäller dock fortfarande för statsbidrag som har beviljats före ikraftträdandet.
2014:27
1. Denna förordning träder i kraft den 25 februari 2014.
2. Statens skolverk får fram till dess att verket har ställt upp krav för sådan hanledarutbildning som avses i 3 § tredje stycket, dock senast den 30 juni 2014, besluta om att lämna statsbidrag enligt 3 § tredje stycket för en elev vars handledare på arbetsplatsen enligt rektorn har genomgått nödvändig utbildning för att vara handledare.
3. Äldre föreskrifter gäller fortfarande för statsbidrag som har beviljats och utbetalats före ikraftträdandet.
2015:1050
1. Denna förordning träder i kraft den 1 januari 2016.
2. Äldre bestämmelser gäller fortfarande för statsbidrag som  har beviljats före ikraftträdandet.
2018:104
1. Denna förordning träder i kraft den 28 mars 2018.
2. Äldre bestämmelser gäller fortfarande för statsbidrag som  beviljats före ikraftträdandet.
2024:1277
1. Denna förordning träder i kraft den 15 januari 2025.
2. Äldre bestämmelser gäller fortfarande för statsbidrag som  har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.