Title: Tillträdesförordning (1992:118)
SFS Number: Svensk författningssamling 1992:118
URL: https://www.riksdagen.se/sv/dokument-och-lagar/dokument/svensk-forfattningssamling/tilltradesforordning-1992118_sfs-1992-118/
Source Link: http://rkrattsbaser.gov.se/sfst?bet=1992:118
Amendment Register Link: http://rkrattsbaser.gov.se/sfsr?bet=1992:118
Ministry/Authority: Försvarsdepartementet
Issued: 1992-03-19
Metadata: {"Utfärdad": "1992-03-19", "Ändrad": "t.o.m. SFS 2024:1262"}

==================================================

Tillträdesförordning (1992:118)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1992:118
Departement/myndighet
:   
Försvarsdepartementet
Utfärdad
:   
1992-03-19
Ändrad
:   
t.o.m. SFS 2024:1262
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning upphör att gälla om Sverige kommer i krig.
Bestämmelserna i 12--26 §§ börjar tillämpas först när regeringen förordnar om det vid krig mellan utländska stater. När 12--26 §§ är i tillämpning gäller inte 3--11 §§ för krigförande staters statsfartyg och statsluftfartyg.
2 §
I denna förordning avses med
1. svenskt territorium: Sveriges landområden, Sveriges  sjöterritorium med inre vatten och territorialhavet samt  luftrummet över landområdena och sjöterritoriet,
2. statsfartyg: örlogsfartyg, forskningsfartyg samt andra  fartyg och svävare som ägs eller brukas av en stat och nyttjas  i icke-kommersiellt syfte,
3. örlogsfartyg: fartyg och svävare som tillhör en stats  stridskrafter, har de yttre nationella kännetecken som  utmärker örlogsfartyg, står under befäl av vederbörligen  utnämnda officerare och är bemannade av besättningar  underkastade fastställda disciplinregler,
4. forskningsfartyg: fartyg som ägs eller brukas av en stat  och som utrustats för och bedriver forskning enligt  internationellt vedertagna principer,
5. statsluftfartyg: militära stridsflygplan, militära  transportflygplan och andra luftfartyg som ägs eller brukas av  en stat och nyttjas i icke-kommersiellt syfte,
6. militära stridsflygplan: jaktflygplan, attackflygplan,  bombflygplan, spaningsflygplan, beväpnade skolflygplan samt  stridshelikoptrar som ägs eller brukas av en stats  stridskrafter,
7. militära fordon: stridsfordon, andra motordrivna fordon,  släpfordon och terrängsläp som ägs eller brukas av en stats  stridskrafter,
8. stridsfordon: splitterskyddat motordrivet fordon som ägs  eller brukas av en stats stridskrafter och från vilket strid  kan genomföras,
9. militär avdelning: tre eller flera soldater eller ett eller  flera militära fordon,
10. uppbringade fartyg: andra fartyg än örlogsfartyg som en  krigförande stat har tagit i besittning från en annan stat.
Förordning (2023:487).
Allmänna bestämmelser för utländska statsfartyg, statsluftfartyg  och militära fordon
3 §
Utländska statsfartyg har för genomfart tillträde till svenskt territorialhav.
Utländska statsfartygs genomfart av svenskt territorialhav skall ske så att landets lugn, ordning och säkerhet inte störs.
Genomfarten skall vara oavbruten och skyndsam.
Utländska statsluftfartyg har för genomfart tillträde till luftrummet över det svenska territorialhavet i Öresund.
Utländska statsluftfartyg får även, med undantag för andra militära stridsflygplan än danska, i samband med start från eller landning på flygplatserna i Köpenhamn och Vaerlöse överflyga svenskt territorium inom vilket dansk flygtrafikledning utövar flygtrafikledningstjänst.
Förordning (1998:1201).
4 §
Tillstånd för tillträde till svenskt territorium krävs för  utländska statsfartyg och statsluftfartyg i andra fall än som  sägs i 3 § samt för utländska militära fordon.
Tillstånd behövs dock inte för statsfartyg och statsluftfartyg  som är i nöd eller som används av ett utländskt statsöverhuvud  vid besök i Sverige.
Tillstånd behövs inte heller för andra utländska statsfartyg  än örlogsfartyg eller andra utländska statsluftfartyg än  militära stridsflygplan som används av utländska tjänstemän  som på svenskt territorium utför
1. polisuppgifter med stöd av 2, 4, 4 a eller 4 b kap. lagen 
(2017:496) om internationellt polisiärt samarbete eller övar  sådana uppgifter,
2. tulluppgifter med stöd av 3 kap. 1 eller 2 § lagen 
(2000:1219) om internationellt tullsamarbete, eller
3. uppgifter i en insats enligt Europaparlamentets och rådets  förordning (EU) 2019/1896 av den 13 november 2019 om den  europeiska gräns- och kustbevakningen och om upphävande av  förordningarna (EU) nr 1052/2013 och (EU) 2016/1624.
Föreskrifter om skyldighet att samråda med eller underrätta  Försvarsmakten i fall som avses i tredje stycket finns i 
2 kap. 1 §, 4 kap. 7 §, 4 a kap. 4 § och 4 b kap. 6 §  förordningen (2017:504) om internationellt polisiärt  samarbete, 4 § förordningen (2000:1222) om internationellt  tullsamarbete och 8 § förordningen (2022:1058) med  kompletterande bestämmelser till EU:s gräns- och  kustbevakningsförordning. Förordning (2024:1262).
4 a §
En annan stats ansökan om tillstånd för tillträde till  svenskt territorium ska ges in till Försvarsmakten, med  undantag för de fall som avses i 5 § första stycket 2 och  andra stycket.
Försvarsmakten ska skyndsamt överlämna ärendet tillsammans med  ett eget yttrande till regeringen för prövning i de fall som  avses i 6 §. Förordning (2023:487).
4 b §
En statlig myndighet som begär regeringens tillstånd att  med en eller flera utländska stater få genomföra en övning  eller en test- eller utbildningsverksamhet i Sverige får  samtidigt begära tillträde till svenskt territorium för den  utländska statens statsfartyg, statsluftfartyg eller militära  fordon.
Myndigheten ska underrätta Försvarsmakten om den gör en sådan  begäran. Förordning (2023:487).
5 §
Försvarsmakten får meddela tillstånd för tillträde till  svenskt territorium i fråga om
1. utländska statsfartyg som används för arbete med  sjösäkerhetsanordningar,
2. andra utländska statsfartyg än örlogsfartyg och statsfartyg  som används för arbete med sjösäkerhetsanordningar på begäran  av Kustbevakningen,
3. andra utländska statsluftfartyg än militära stridsflygplan,
4. utländska statsluftfartyg som genomför verksamhet enligt  fördraget om observationsflygningar den 24 mars 1992, och
5. andra utländska militära fordon än stridsfordon.
Försvarsmakten får även på begäran av en kommun eller en  statlig myndighet som svarar för räddningstjänsten meddela  utländska statsfartyg, statsluftfartyg och militära fordon  tillstånd för tillträde till svenskt territorium vid  räddningsinsatser eller vid övning av sådana insatser.
Försvarsmakten ska underrätta en statlig myndighet som berörs  i fråga om tillstånd som har meddelats med stöd av första och  andra stycket. Förordning (2023:487).
6 §
I andra fall än som sägs i 5 § meddelar regeringen  utländska statsfartyg, statsluftfartyg och militära fordon  tillstånd för tillträde till svenskt territorium.
Förordning (2023:487).
7 §
När ett utländskt statsfartyg befinner sig inom svenskt territorium, skall fartyget ha sin nationalitetsflagga hissad.
Ubåtar skall vara i övervattensläge. Förordning (2004:277).
8 §
Inom svenskt territorium får ett utländskt statsfartyg  inte göra uppehåll utan tillstånd. Om fartyget, med hänsyn  till dess sjösäkerhet, ändå tvingas att göra uppehåll, ska  detta snarast anmälas till Kustbevakningen.
Tillstånd att göra uppehåll meddelas av Försvarsmakten när det  gäller fartyg enligt 5 §. Tillstånd för övriga fartyg meddelas  av regeringen.
Ett utländskt statsfartyg som befinner sig i nöd på svenskt  inre vatten ska ange detta med internationell signal och  snarast anmäla förhållandet till Kustbevakningen.
Förordning (2019:90).
9 §
Inom svenskt territorium får ett utländskt statsluftfartyg  genomföra lufttankning endast efter tillstånd av regeringen.
Försvarsmakten får ge tillstånd till lufttankning som ska  genomföras av stater som är medlemmar i Nato.
Förordning (2024:597).
10 §
Inom svenskt territorium får ett utländskt statsfartyg eller statsluftfartyg eller en utländsk militär avdelning endast med regeringens tillstånd bedriva skjutövningar eller andra övningar än sådana som avses i 5 § andra stycket. För övningar som i sin helhet kan genomföras inom ett fartyg eller ett luftfartyg behövs inte tillstånd.
Försvarsmakten får meddela tillstånd för övningar enligt första stycket som sker inom ramen för internationell militär test-, utbildnings- och övningsverksamhet.
Fördordning (2013:941).
11 §
Bestämmelser om rätt för besättningen på ett utländskt  statsfartyg eller statsluftfartyg att lämna detta utan  inresekontroll finns i utlänningsförordningen (2006:97).
Endast i sådana fall som omfattas av 4 § tredje stycket 1 får  besättningen utan regeringens tillstånd bära annat vapen än  blankt vapen som hör till uniformsdräkten när fartyget eller  luftfartyget lämnas. Förordning (2024:1262).
Särskilda bestämmelser för krigförande staters statsfartyg och  statsluftfartyg
12 §
En krigförande stats statsfartyg och statsluftfartyg skall  respektera Sveriges neutralitet.
Krigshandlingar samt åtgärder för att stoppa, uppbringa eller  visitera fartyg eller luftfartyg får inte företas inom svenskt  territorium eller mot föremål eller personer inom territoriet.  En krigförande stat får inte använda svenskt territorium som  bas för krigsoperationer eller där bedriva underrättelseverk-
samhet eller stridsledning.
13 §
En krigförande stats statsfartyg har för genomfart  tillträde till det svenska territorialhavet under högst 24  timmar i följd. För ubåtar och svävare är genomfart av  territorialhavet dock endast tillåten i Öresund.
Ett örlogsfartyg som har lämnat territorialhavet får inte  återvända dit förrän minst 48 timmar har förflutit.
Tillträde till svenskt territorium i andra fall än som avses i  första och andra styckena är tillåtet endast för statsfartyg  som är i sjönöd samt, enligt bestämmande av Försvarmakten efter  hörande av Socialstyrelsen, för militära sjukvårdsfartyg och  andra statsfartyg som är inrättade och nyttjas uteslutande för  humanitära uppgifter. Förordning (2000:1223).
14 §
Inom svenskt territorium får högst tre örlogsfartyg som tillhör samma krigförande stat eller inbördes förbundna krigförande stater befinna sig samtidigt.
15 §
En krigförande stats statsluftfartyg har för genomfart utan onödiga kursavvikelser tillträde till luftrummet över territorialhavet i Öresund.
Tillträde till svenskt territorium i andra fall än som avses i första stycket är tillåtet endast för luftfartyg i nöd och, enligt bestämmande av Försvarsmakten, för ambulansluftfartyg. Förordning (1994:529).
16 §
Om en krigförande stats örlogsfartyg befinner sig inom svenskt territorium när 12--26 §§ börjar tillämpas, skall fartygen lämna territoriet inom 24 timmar. Om örlogsfartyg som tillhör olika krigförande stater befinner sig i samma hamn eller på samma ankarplats och dessa stater inte är inbördes förbundna, skall dock minst 24 timmar förflyta mellan avgångstiderna. Fartygen skall avgå i den ordning som de har anlänt, om inte särskilda förhållanden föranleder annat. Om en krigförande stats handelsfartyg lämnar en hamn eller ankarplats där en motståndarstats örlogsfartyg befinner sig, får örlogsfartyget avgå tidigast 24 timmar efter handelsfartyget.
Avgångstider som avses i första stycket bestäms av Försvarsmakten .
Förordning (1994:529).
17 §
Inom svenskt territorium får en krigförande stats statsfartyg inte göra uppehåll, om det inte är nödvändigt med hänsyn till fartygets sjösäkerhet.
Om fartyget tvingas göra uppehåll eller om det på grund av sjönöd kommer in i en otillåten del av territoriet eller inte kan lämna territoriet inom föreskriven tid, skall fartyget ange detta med internationell signal och anmäla förhållandet till Försvarsmakten.
Om ett statsfartyg på grund av sjönöd kommer in i en otillåten del av terri-
toriet eller om det inte kan lämna territoriet inom den tid som anges i 16 §, bestämmer Försvarsmakten en skälig tidsfrist inom vilken fartyget skall lämna territoriet. Försvarsmakten bestämmer också i vilken omfattning reparationer får utföras. Tidsfrist för reparationer får medges endast om det är uppenbart att fartyget kan göras sjövärdigt inom rimlig tid. Skador som har orsakats av krigshandlingar får inte repareras. Andra reparationer får utföras endast i den omfattning som är oundgängligen nödvändig med hänsyn till far-
tygets sjövärdighet. Förordning (1994:529).
18 §
När en krigförande stats statsfartyg uppehåller sig inom svenskt territorium, skall fartyget ha sin nationalitetsflagga hissad. Ubåtar skall vara i övervattensläge.
Inom inre vatten skall statsfartyg framföras i lotsled med anlitande av en behörig svensk lots. Lotsning får ske endast om fartyget har rätt att vara inom svenskt territorium.
19 §
Om en krigförande stats statsfartyg befinner sig i svensk hamn eller på en ankarplats inom svenskt territorium när 12--26 §§ börjar tillämpas, får fartygen komplettera sina förråd enligt Försvarsmakten bestämmande.
Detsamma gäller för fartyg som har medgetts tidsfrist enligt 17 §.
Kompletteringen får dock göras endast i den omfattning som är nödvändig för att fartygen skall kunna nå närmaste hamn i sin egen stat.
Komplettering av förråd i andra fall än som avses i första stycket är, enligt bestämmande av Försvarsmakten efter hörande av Socialstyrelsen, tillåten för militära sjukvårdsfartyg och andra statsfartyg som är inrättade och nyttjas uteslutande för humanitära uppgifter samt för ambulansluftfartyg.
Förordning (2000:1223).
20 §
En krigförande stats statsluftfartyg som på grund av nöd kommer in i svenskt territorium skall ange detta med internationell signal.
21 §
En krigförande stats statsfartyg eller statsluftfartyg får inte bedriva övningar inom svenskt territorium.
22 §
Inom svenskt territorium får radioanläggningar på en krigförande stats statsfartyg eller statsluftfartyg inte användas för att sända radiomeddelanden annat än i fall av nöd eller för kommunikation med svenska myndigheter.
23 §
Personal från en krigförande stats statsfartyg eller statsluftfartyg får lämna detta endast om Försvarsmakten medger det. Förordning (1994:529).
Särskilda bestämmelser för uppbringade fartyg m. m.
24 §
Utländska fartyg som är uppbringade av en krigförande stat har för genomfart tillträde till territorialhavet i Öresund.
Tillträde till svenskt territorium i andra fall än som avses i första stycket är tillåtet endast för uppbringade fartyg som är i sjönöd.
Bestämmelserna i 3 § andra stycket, 12, 17, 18, och 21--23 §§ gäller för uppbringade fartyg som befinner sig inom territoriet. Uppbringade fartyg får inte komplettera sina förråd inom territoriet.
25 §
Svenska fartyg som är uppbringade av en krigförande stat och som kommer in på svenskt territorium får inte lämna detta utan regeringens tillstånd.
26 §
Bestämmelserna i 24 § gäller i tillämpliga delar för krigsfångetransporter.
Övriga bestämmelser
27 §
Polismyndigheten, Kustbevakningen, Sjöfartsverket, Tullverket och luftfartsmyndigheter ska snarast möjligt rapportera till Försvarsmakten om utländska statsfartyg, statsluftfartyg eller militära fordon
1. iakttas inom eller i anslutning till svenskt territorium, eller
2. överträder bestämmelserna i denna förordning.
Förordning (2014:1216).
28 §
Polismyndigheten, Kustbevakningen, Transportstyrelsen och Tullverket får inom sina respektive verksamhetsområden meddela närmare föreskrifter för rapporteringen enligt 27 §, efter hörande av Försvarsmakten.
Försvarsmakten får, efter hörande av berörda civila myndigheter, meddela föreskrifter för verkställighet i övrigt av denna förordning. Förordning (2014:1216).
29 §
Försvarsmaktens beslut får överklagas hos regeringen.
Förordning (1998:1056).
Övergångsbestämmelser
2023:487
1. Denna förordning träder i kraft den 1 januari 2024.
2. Äldre föreskrifter gäller fortfarande för ansökningar om  tillträde till svenskt territorium som har getts in före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.