Title: Förordning (1984:692) om det allmänna företagsregistret
SFS Number: Svensk författningssamling 1984:692
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1984692-om-det-allmanna_sfs-1984-692/
Source Link: http://rkrattsbaser.gov.se/sfst?bet=1984:692
Amendment Register Link: http://rkrattsbaser.gov.se/sfsr?bet=1984:692
Ministry/Authority: Finansdepartementet ESA
Issued: 1984-06-20
Metadata: {"Utfärdad": "1984-06-20", "Ändrad": "t.o.m. SFS 2025:516"}

==================================================

Förordning (1984:692) om det allmänna företagsregistret
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1984:692
Departement/myndighet
:   
Finansdepartementet ESA
Utfärdad
:   
1984-06-20
Omtryck
:   
SFS 1986:549
Ändrad
:   
t.o.m. SFS 2025:516
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Statistiska centralbyrån ska föra ett allmänt  företagsregister. Myndigheten är personuppgiftsansvarig för  registret. Förordning (2018:358).
1 a §
Denna förordning innehåller bestämmelser som  kompletterar Europaparlamentets och rådets förordning (EU) 
2016/679 av den 27 april 2016 om skydd för fysiska personer  med avseende på behandling av personuppgifter och om det fria  flödet av sådana uppgifter och om upphävande av direktiv 
95/46/EG (allmän dataskyddsförordning), här benämnd EU:s  dataskyddsförordning.
Vid behandling av personuppgifter enligt denna förordning  gäller lagen (2018:218) med kompletterande bestämmelser till  EU:s dataskyddsförordning och föreskrifter som har meddelats  i anslutning till den lagen, om inte annat följer av denna  förordning. Förordning (2018:358).
2 §
Registret skall omfatta uppgifter om
1. dem som har tilldelats organisationsnummer enligt lagen
(1974:174) om identitetsbeteckning för juridiska personer m.fl., med undantag för dödsbon,
2. enskilda näringsidkare som har förts in i ett handelsregister,
3. fysiska personer och dödsbon som regelbundet bedriver näringsverksamhet eller som regelbundet har någon anställd,
4. näringsidkare som avses i 1, 2 eller 3 och som driver jordbruk, skogsbruk, trädgårdsodling eller som håller djur,
5. den som äger mark där någon annan driver verksamhet som avses i 4. Förordning (2001:103).
3 §
I 2 § 3 avses sådana fysiska personer eller dödsbon
1. som hos Skatteverket har registrerats för mervärdesskatt enligt 7 kap. 1 § skatteförfarandelagen (2011:1244),
2. som enligt 10 kap. 2 § skatteförfarandelagen ska göra skatteavdrag, dock inte
- sådana enskilda arbetsgivare eller dödsbon som bara har arbetstagare som är anställda för arbete i arbetsgivarens eller dödsboets hushåll
- enskilda arbetsgivare som i beskattningsdatabasen enligt lagen (2001:181) om behandling av uppgifter i Skatteverkets beskattningsverksamhet har antecknats som tillfälliga arbetsgivare eller som annars inte bedriver någon näringsverksamhet,
3. som efter beslut om debitering av preliminär skatt enligt 55 kap. 2 § skatteförfarandelagen ska betala F-skatt eller särskild A-skatt för inkomst av näringsverksamhet enligt inkomstskattelagen (1999:1229). Förordning (2011:1443).
4 §
Uppgifterna i det allmänna företagsregistret ska användas  av registerföraren för att
- avisera andra register om ändringar av uppgifterna i  registret (ändringsavisering)
- göra urval av uppgifter i registret (urvalsdragning).
Uppgifterna i registret ska dessutom kunna utnyttjas av andra  för att
- komplettera och kontrollera uppgifter i andra register
- komplettera och kontrollera uppgifter i övrigt om de fysiska  och juridiska personer som omfattas av registret.
Sådana uppgifter i registret som utgör värdefulla datamängder  enligt lagen (2022:818) om den offentliga sektorns  tillgängliggörande av data ska på begäran tillgängliggöras för  vidareutnyttjande i enlighet med kraven som uppställs i den  lagen. Förordning (2025:516).
5 §
Registret får användas av myndigheter och enskilda.
Registeruppgifter
6 §
Registret ska innehålla följande uppgifter:
- organisations- eller personnummer
- företagsnamn
- fysisk persons namn
- juridisk form enligt Skatteverkets register över tilldelade  organisationsnummer enligt 5 § lagen (1974:174) om  identitetsbeteckning för juridiska personer m.fl.
- län och kommun där styrelsen har sitt säte eller - i fråga  om handelsbolag och enskild näringsidkare - där bolagets  huvudkontor är beläget eller näringsidkaren är folkbokförd
- postadress
- huvudnäringsgren enligt svensk standard för  näringsgrensindelning (SNI)
- antal anställda (storleksklass)
- arbetsställen
- arbetsställenummer för de arbetsgivare som av Statistiska  centralbyrån har tilldelats sådana nummer enligt lagen 
(1984:533) om arbetsställenummer m.m.
- uppgift (statusmarkering) huruvida företaget är aktivt,  vilande eller avregistrerat
- uppgift om att en fysisk eller juridisk person inte önskar  adresserad direktreklam. Förordning (2018:1809).
6 a §
För sådana näringsidkare som anges i 2 § 4 skall det i registret också föras in uppgifter om
- fastighetsbeteckning beträffande fastighet där verksamheten bedrivs,
- ägar- eller arrendeförhållanden beträffande fastighet där verksamheten bedrivs,
- företagets huvudsakliga inriktning, och
- företagets storlek.
Förordning (2001:103).
7 §
I registret får det också föras in uppgifter om
- besöksadress
- telefonnummer
- faxnummer
- e-post
- särskilt företagsnamn eller företagsnamn i dess lydelse på  främmande språk
- övriga näringsgrenar (binäringar)
- export- och importstorlek samt export- och importland 
(klass)
- utländskt ägande och land
- ägarkontroll
- statuskod och sektorskod
- omsättningsklasser
- könskvot.
För uppgift om arbetsställe enligt 6 § får det också anges om  arbetsstället är huvudarbetsställe.
Tidpunkten för den senaste ändringen av det register från  vilket uppgifterna har hämtats får också anges i det allmänna  företagsregistret. Förordning (2018:1809).
8 §
För varje arbetsställe som har registrerats enligt 6 § skall anges
-- arbetsställenummer
-- arbetsställebenämning
-- postadress
-- verksamhetsadress
-- huvudnäringsgren
-- antal anställda (storleksklass)
-- uppgift (statusmarkering) huruvida arbetsstället är nystartat, övertaget eller nedlagt
9 §
I registret får också för varje arbetsställe föras in uppgifter om
-- telefonnummer
-- beteckning på den fastighet där arbetsstället är beläget
-- övriga näringsgrenar (binäringar)
-- hjälparbetsställe
-- statistiskt sambandsnummer för arbetsställe
-- uppgifter som avses i 7 § andra stycket
Inhämtande av uppgifter
10 §
För det allmänna företagsregistret ska det på  begäran lämnas uppgifter till Statistiska centralbyrån från  nedan angivna register enligt följande:
1. Beskattningsdatabasen enligt lagen (2001:181) om  behandling av uppgifter i Skatteverkets  beskattningsverksamhet
- organisations- eller personnummer
- fysisk persons namn
- företagsnamn samt markering om det finns flera företagsnamn 
 
- juridisk form
- län och kommun där styrelsen har sitt säte eller - i fråga  om handelsbolag och enskild näringsidkare - där bolagets  huvudkontor är beläget eller näringsidkaren är folkbokförd
- postadress
- antal anställda hos den som har nyregistrerats i  beskattningsdatabasen
- besöksadress
- markering om den registrerade driver sin verksamhet på  flera arbetsställen
- binäringar inklusive tilläggsnummer och  verksamhetsbenämning, om sådan finns, i fråga om den som har  registrerats som redovisningsskyldig för mervärdesskatt
- huvudnäringsgren
- tidigare organisations- eller personnummer (vid ombildning  och vissa överlåtelser)
- statusmarkeringar
- tidpunkt för registrering av uppgifterna
2. Bolagsverkets aktiebolagsregister
- aktiebolags särskilda företagsnamn eller företagsnamn i  dess lydelse på främmande språk
3. Bolagsverkets europabolagsregister
- europabolags särskilda företagsnamn eller företagsnamn i  dess lydelse på främmande språk
4. Bolagsverkets europakooperativsregister
- europakooperativs särskilda företagsnamn eller företagsnamn  i dess lydelse på främmande språk
5. Bolagsverkets handelsregister
- enskild näringsidkares eller handelsbolags särskilda  företagsnamn eller företagsnamn i dess lydelse på främmande  språk
6. Lantbruksregistret vid Jordbruksverket
- uppgifter som ska registreras om den som driver jordbruk,  skogsbruk, trädgårdsodling eller som håller djur.
Förordning (2018:1809).
11 §
Myndigheter som lämnar uppgifter för registret skall i förväg underrätta statistiska centralbyrån om sådana organisatoriska eller andra förändringar som har betydelse för databehandlingen av registret.
12 §
Uppgifterna enligt 10 § får lämnas till statistiska centralbyrån på medium för automatisk databehandling.
13 §
Övriga uppgifter som enligt 6 och 7 §§ skall föras in i registret hämtas från Statistiska centralbyråns företagsdatabas på medium för utomatiserad behandling eller på något annat lämpligt sätt. (2001:103).
14 §
har upphävts genom förordning (1993:1733).
Utlämnande av uppgifter
15 §
Föreskrifterna i denna förordning inskränker inte  myndigheternas skyldigheter enligt reglerna om allmänna  handlingars offentlighet i tryckfrihetsförordningen eller  enligt bestämmelserna i offentlighets- och sekretesslagen 
(2009:400). Förordning (2018:358).
16 §
Har upphävts genom förordning (2025:516).
17 §
har upphävts genom förordning (1986:549).
18 §
har upphävts genom förordning (1986:549).
19 §
har upphävts genom förordning (1986:549).
20 §
Innehåller registret uppgifter om att en fysisk eller juridisk person inte önskar någon adresserad direktreklam, får uppgifter om den personens adress inte lämnas ut till någon som avser att använda adressen för sådan reklam.
21 §
Har upphävts genom förordning (2025:516).
22 §
Den som hos Skatteverket begär att få uppgifter ur beskattningsdatabasen för ett sådant ändamål som avses i 4 § och som lika väl kan tillgodoses genom det allmänna företagsregistret skall hänvisas till detta register. Förordning (2003:937).
Gallring och arkivering
23 §
Om en uppgift i registret inte längre behövs för att tillgodose registrets ändamål, skall uppgiften tas bort ur registret.
24 §
Statistiska centralbyrån skall årligen lämna riksarkivet en registerkopia som visar innehållet i registret vid årets utgång.
Avgifter
25 §
Statistiska centralbyrån får ta ut avgifter för  verksamheten med registret, besluta om avgifternas storlek och  disponera avgiftsinkomsterna i verksamheten.
Första stycket gäller inte
- tillhandahållande av uppgifter ur det allmänna  företagsregistret, eller
- tillhandahållande av värdefulla datamängder i enlighet med 
2 kap. 3 § lagen (2022:818) om den offentliga sektorns  tillgängliggörande av data. Förordning (2025:516).
26 §
har upphävts genom förordning (1986:549).
27 §
Har upphävts genom förordning (2025:516).
28 §
har upphävts genom förordning (1986:549).
Avslutande bestämmelser
29 §
Den som i tjänsten har tagit befattning med uppgifter som har lämnats från registret och som misstänker att uppgifterna är oriktiga skall genast anmäla detta till Statistiska centralbyrån. Förordning (1999:38).
30 §
har upphävts genom förordning (1986:549).
Övergångsbestämmelser
1992:1458
Denna förordning träder i kraft den 1 januari 1993. Äldre bestämmelser i 3 § gäller dock i fråga om preliminär skatt som avser tid före den 1 april 1993.
Om en länsstyrelses handelsregister inte överförts till Patent- och registreringsverket enligt förordningen (1992:1454) om förande av handels- och föreningsregister hos Patent- och registreringsverket gäller 6 och 10 §§  i sin äldre lydelse fram till den tidpunkt då sådan överföring sker.
1994:226
Denna förordning träder i kraft den 1 juli 1994. Den äldre lydelsen av 3 § gäller dock fortfarande i fråga om mervärdesskatt som belöper på tid före ikraftträdandet.
1997:1076
Denna förordning träder i kraft den 1 januari 1998. Äldre föreskrifter i 3 § tillämpas fortfarande i fråga om mervärdesskatt och skatteavdrag som hänför sig till tid före ikraftträdandet.
2011:1443
1. Denna förordning träder i kraft den 1 januari 2012.
2. Äldre bestämmelser gäller fortfarande för förhållanden som hänför sig till tiden före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.