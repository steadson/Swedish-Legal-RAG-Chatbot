Title: Lag (1971:289) om allmänna förvaltningsdomstolar
SFS Number: Svensk författningssamling 1971:289
URL: https://www.riksdagen.se/sv/dokument-och-lagar/dokument/svensk-forfattningssamling/lag-1971289-om-allmanna-forvaltningsdomstolar_sfs-1971-289/
Source Link: http://rkrattsbaser.gov.se/sfst?bet=1971:289
Amendment Register Link: http://rkrattsbaser.gov.se/sfsr?bet=1971:289
Ministry/Authority: Justitiedepartementet DÅ
Issued: 1971-06-04
Metadata: {"Utfärdad": "1971-06-04", "Ändrad": "t.o.m. SFS 2025:670"}

==================================================

Lag (1971:289) om allmänna förvaltningsdomstolar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1971:289
Departement/myndighet
:   
Justitiedepartementet DÅ
Utfärdad
:   
1971-06-04
Omtryck
:   
SFS 1981:1323
Ändrad
:   
t.o.m. SFS 2025:670
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Högsta förvaltningsdomstolen är enligt regeringsformen högsta allmänna förvaltningsdomstol. Den har sitt säte i Stockholm.
Kammarrätterna är allmänna förvaltningsdomstolar närmast under Högsta förvaltningsdomstolen.
Kammarrätterna är Kammarrätten i Stockholm, Kammarrätten i Göteborg, Kammarrätten i Sundsvall och Kammarrätten i Jönköping.
Förvaltningsrätterna är allmänna förvaltningsdomstolar närmast under kammarrätterna. Regeringen meddelar föreskrifter om förvaltningsrätternas domkretsar.
Lag (2010:1398)
.
Högsta förvaltningsdomstolen
2 §
Högsta förvaltningsdomstolen prövar
1. överklaganden av en kammarrätts beslut enligt  förvaltningsprocesslagen (1971:291),
2. överklaganden av andra beslut i förvaltningsärenden som  enligt lag ska göras till domstolen, och
3. ansökningar om resning och återställande av försutten tid  i andra fall än som anges i 8 §.
Högsta förvaltningsdomstolen prövar som första domstol om ett  justitieråd i Högsta domstolen ska skiljas eller avstängas  från sin anställning eller vara skyldig att genomgå  läkarundersökning. Högsta förvaltningsdomstolen är i övrigt  första domstol i mål beträffande vilka detta föreskrivs i  lag.
Lag (2018:415)
.
3 §
I Högsta förvaltningsdomstolen ska det finnas fjorton  justitieråd eller det högre antal som behövs. Justitieråden  ska vara lagfarna. De får inte inneha eller utöva något annat  ämbete.
Ett av justitieråden ska vara domstolens ordförande.
Den som har avgått med ålderspension från sin anställning som  justitieråd får förordnas att tillfälligt tjänstgöra i Högsta  förvaltningsdomstolen när det finns behov av det på grund av  att
1. ett justitieråd med anledning av sjukdom eller därmed  jämförlig omständighet inte kan tjänstgöra i domstolen,
2. ett justitieråds tjänstgöring har upphört och ett nytt  justitieråd inte har tillträtt, eller
3. handläggningen av ett eller flera mål vid domstolen under  en begränsad tid tar stora resurser i anspråk.
Ett förordnande enligt tredje stycket får gälla i högst sex  månader. Om det finns särskilda skäl får förordnandet  förlängas med högst sex månader i taget.
Det som i lag eller annan författning föreskrivs om  justitieråd ska tillämpas även på den som enligt tredje  stycket tillfälligt tjänstgör i Högsta förvaltningsdomstolen.
Högsta förvaltningsdomstolen får förordna den som är  justitieråd i Högsta domstolen att tjänstgöra i Högsta  förvaltningsdomstolen.
Lag (2023:771)
.
4 §
Högsta förvaltningsdomstolen får vara indelad i avdelningar. Om Högsta förvaltningsdomstolen är indelad i avdelningar, är Högsta förvaltningsdomstolens ordförande även ordförande på en avdelning. Ett av de övriga justitieråden är ordförande på annan avdelning.
Lag (2010:1398)
.
4 a §
Rätten ska, om inte annat följer av andra och tredje styckena eller 4 b § andra stycket, bestå av minst fem ledamöter vid prövning av själva saken i
1. mål där prövningstillstånd har beviljats av Högsta förvaltningsdomstolen,
2. mål där Högsta förvaltningsdomstolen är första domstolsinstans,
3. mål som avses i 35 § tredje stycket förvaltningsprocesslagen (1971:291), och
4. mål om resning eller återställande av försutten tid, om prövningen inte är enkel.
I mål som avses i första stycket är rätten domför med fyra ledamöter om tre av dessa är ense om slutet.
I mål om rättsprövning enligt lagen (2006:304) om rättsprövning av vissa regeringsbeslut får rätten bestå av tre eller fyra ledamöter om det är fråga om att avvisa en för sent inkommen ansökan eller om prövningen annars är enkel.
När Högsta förvaltningsdomstolen avger ett sådant yttrande som avses i 2 § lagen (1974:579) om handläggningen av nådeärenden ska rätten bestå av minst tre ledamöter.
Lag (2010:1398)
.
4 b §
I andra fall än sådana som avses i 4 a § beslutar Högsta förvaltningsdomstolen för varje mål eller ärende hur många ledamöter som ska ingå i rätten.
Det som sägs i första stycket gäller även vid prövning av
1. frågor om beviljande av prövningstillstånd i kammarrätt, och
2. överklagade beslut enligt vilka ett överklagande har avvisats som för sent inkommet.
Lag (2010:1398)
.
4 c §
Fler än sju ledamöter får inte ingå i rätten, om inte annat följer av 5 §.
Lag (2009:345)
.
4 d §
Om rätten består av fler än en ledamot ska den  ordinarie ledamot som har högst befattning vara rättens  ordförande. Bland ordinarie ledamöter med samma befattning  ska den som har längst anställningstid vara ordförande.
Lag (2018:415)
.
5 §
Om det vid överläggning till dom eller beslut framkommer att den mening som råder i rätten avviker från en rättsgrundsats eller lagtolkning, som förut varit antagen av Högsta förvaltningsdomstolen, får rätten besluta att målet eller, om det är lämpligt, en viss fråga i målet ska avgöras av Högsta förvaltningsdomstolen i dess helhet. Ett sådant beslut får också meddelas om det i annat fall är av särskild betydelse för rättstillämpningen att målet eller en viss fråga avgörs av Högsta förvaltningsdomstolen i dess helhet.
Om det i olika domar eller beslut av Högsta förvaltningsdomstolen har kommit till uttryck mot varandra stridande åsikter i fråga om en viss rättsgrundsats eller lagtolkning, gäller första stycket första meningen endast om rätten finner att den rådande meningen avviker från den dom eller det beslut som meddelades senast.
När ett mål eller en fråga avgörs av Högsta förvaltningsdomstolen i dess helhet ska alla justitieråd som inte har förhinder delta i avgörandet.
Lag (2010:1398)
.
5 a §
Om rätten består av fler än två ledamöter och en av dessa får förhinder sedan handläggningen har påbörjats, är rätten ändå domför.
Lag (2009:345)
.
6 §
När Högsta förvaltningsdomstolen behandlar en ansökan om resning i ett mål eller ärende som har avgjorts av Högsta förvaltningsdomstolen, får inte någon ledamot som deltagit i det tidigare avgörandet ingå i rätten, om ett tillräckligt antal ledamöter ändå finns tillgängligt inom domstolen.
Lag (2010:1398)
.
7 §
För beredning och föredragning av mål i Högsta förvaltningsdomstolen finns hos domstolen särskilda tjänstemän.
Lag (2010:1398)
.
Kammarrätterna
8 §
En kammarrätt prövar
1. överklaganden som enligt lag eller annan författning ska göras till domstolen,
2. mål om ersättning för kostnader enligt skatteförfarandelagen (2011:1244) i den utsträckning som är föreskrivet i den lagen,
3. sådana ansökningar om resning i mål eller ärenden som enligt 11 kap. 13 § regeringsformen ska prövas av förvaltningsdomstol, om målet eller ärendet slutligt avgjorts av en förvaltningsrätt eller förvaltningsmyndighet, och
4. ansökningar om återställande av försutten tid för överklagande eller därmed jämförbar åtgärd till en förvaltningsrätt, kammarrätt eller förvaltningsmyndighet.
Regeringen meddelar föreskrifter om kammarrätternas domkretsar.
Lag (2013:85)
.
8 a §
Förekommer det vid mer än en kammarrätt flera mål som  har nära samband med varandra, får målen handläggas vid en av  kammarrätterna, om det kan göras utan avsevärd olägenhet för  någon part.
En kammarrätt får, om det finns särskilda skäl och det kan  göras utan avsevärd olägenhet för någon part, lämna över ett  mål till en annan kammarrätt som får handlägga sådana mål.
En kammarrätt får också, om det behövs av hänsyn till  domstolens handläggningstider och det kan göras utan avsevärd  olägenhet för någon part, lämna över ett eller flera mål till  en annan kammarrätt som får handlägga sådana mål.
Regeringen kan med stöd av 8 kap. 7 § regeringsformen meddela  närmare föreskrifter om överlämnande av mål mellan  kammarrätter.
Lag (2024:702)
.
9 §
Innefattar besvär även fråga, som det ankommer på regeringen att avgöra, och finner kammarrätten frågorna ej böra avgöras var för sig, skall kammarrätten med eget utlåtande överlämna målet till regeringens prövning.
10 §
I varje kammarrätt ska det finnas en kammarrättspresident, en eller flera kammarrättslagmän samt kammarrättsråd av vilka en eller flera ska vara vice ordförande. De ska vara lagfarna.
Lag (2010:1398)
.
11 §
En kammarrätt får vara indelad i avdelningar. Chef för en  avdelning är presidenten eller en lagman.
Bestämmelser om särskild sammansättning av kammarrätten vid  behandling av vissa mål finns i fastighetstaxeringslagen 
(1979:1152), lagen (2010:1882) om åldersgränser för film som  ska visas offentligt och lagen (2022:482) om elektronisk  kommunikation. Bestämmelser om särskild sammansättning vid  behandling av mål om laglighetsprövning enligt 13 kap.  kommunallagen (2017:725) finns i 13 a §.
Lag (2022:488)
.
12 §
En kammarrätt är domför med tre lagfarna ledamöter. Fler  än fyra lagfarna ledamöter får inte ingå i rätten.
När det är särskilt föreskrivet att nämndemän ska ingå i  rätten är en kammarrätt domför med tre lagfarna ledamöter och  två nämndemän. Fler än fyra lagfarna ledamöter och tre  nämndemän får inte ingå i rätten.
Om en av de lagfarna ledamöterna eller en av nämndemännen får  förhinder sedan handläggningen har påbörjats, är rätten ändå  domför.
En kammarrätt är domför utan nämndemän
1. vid prövning av överklagande av beslut som inte innebär att  målet avgörs,
2. vid förordnande om saken i avvaktan på målets avgörande och  vid annan åtgärd som endast avser målets beredande, och
3. vid beslut genom vilket domstolen skiljer sig från målet  utan att detta har prövats i sak.
Om ett mål som avses i andra stycket handläggs gemensamt med  ett annat mål, får nämndemän delta vid handläggningen även av  det senare målet.
Bestämmelser om domförhet vid behandling av vissa mål finns i  fastighetstaxeringslagen (1979:1152), lagen (2010:1882) om  åldersgränser för film som ska visas offentligt och lagen 
(2022:482) om elektronisk kommunikation. Bestämmelser om  domförhet vid behandling av mål om laglighetsprövning enligt 
13 kap. kommunallagen (2017:725) finns i 13 a §.
Vid behandling av frågor om prövningstillstånd är kammarrätten  domför med två lagfarna ledamöter, om de är ense om slutet.  Detsamma gäller vid behandling av andra frågor i mål där  prövningstillstånd krävs för prövning av ett överklagande, om  frågorna behandlas före eller i samband med frågan om  prövningstillstånd. Ett prövningstillstånd som inte är  begränsat enligt 34 a § tredje stycket  förvaltningsprocesslagen (1971:291) får meddelas av en  lagfaren ledamot, om frågan är enkel.
Vid behandling av en fråga om avvisning av ett överklagande på  grund av att det har kommit in för sent är kammarrätten domför  med två lagfarna ledamöter, om de är ense om slutet.
Vid beslut om avskrivning av ett mål efter en återkallelse är  kammarrätten domför med en lagfaren ledamot.
Åtgärder som endast avser beredandet av ett mål får utföras av  en lagfaren ledamot i kammarrätten eller, om åtgärderna inte  är av sådant slag att de bör förbehållas lagfarna ledamöter,  av någon annan som har tillräcklig kunskap och erfarenhet och  som är anställd vid en allmän förvaltningsdomstol, en allmän  domstol eller en hyresnämnd. Regeringen kan med stöd av 
8 kap. 7 § regeringsformen meddela närmare föreskrifter om  detta.
Lag (2022:488)
.
13 §
Regeringen eller den myndighet som regeringen bestämmer skall fastställa hur många nämndemän som skall finnas i kammarrättens domkrets för tjänstgöring i kammarrätten. Regeringen eller myndigheten skall vidare för varje län inom domkretsen fastställa det antal nämndemän som skall utses. Kammarrätten fördelar tjänstgöringen mellan nämndemännen efter samråd med dem.
Lag (1983:372)
.
13 a §
En kammarrätt ska vid behandling av mål om  laglighetsprövning enligt 13 kap. kommunallagen (2017:725)  bestå av tre lagfarna ledamöter och två sådana särskilda  ledamöter som anges i 13 b §.
Om en av ledamöterna får förhinder sedan handläggningen har  påbörjats, är rätten ändå domför om tre av de kvarvarande  ledamöterna är ense om slutet.
En kammarrätt är domför utan särskilda ledamöter i sådana  fall som anges i 12 § fjärde stycket och vid prövning av mål  som är av enkel beskaffenhet.
Lag (2018:1959)
.
13 b §
Regeringen eller den myndighet som regeringen bestämmer förordnar för viss tid särskilda ledamöter för varje kammarrätt. De särskilda ledamöterna ska ha god kännedom om kommunal verksamhet.
Om det medan en särskild ledamot deltar i behandlingen av ett mål inträffar en omständighet som medför att förordnandet upphör att gälla, ska förordnandet ändå gälla i det pågående målet.
Kammarrätten fördelar tjänstgöringen mellan de särskilda ledamöterna efter samråd med dem.
Lag (2013:85)
.
13 c §
Om kammarrätten består av fler än en lagfaren  ledamot gäller följande i fråga om rättens ordförande.
Behörig att vara ordförande är den som
1. är eller har varit ordinarie domare i kammarrätt, eller
2. regeringen för en viss tid har anställt som  kammarrättspresident, kammarrättslagman eller kammarrättsråd  tillika vice ordförande på avdelning.
Den av de behöriga ledamöterna som har högst befattning ska  vara ordförande. Bland behöriga ledamöter med samma  befattning ska den som har längst tjänstgöringstid vara  ordförande. Om det finns särskilda skäl får någon annan av de  behöriga ledamöterna än den som har högst befattning eller  längst tjänstgöringstid vara ordförande.
Lag (2018:415)
.
Förvaltningsrätterna
14 §
Om det i lag eller annan författning föreskrivs att talan  ska väckas vid eller beslut överklagas till allmän  förvaltningsdomstol, ska det göras vid en förvaltningsrätt.
Ett beslut ska överklagas till den förvaltningsrätt inom vars  domkrets ärendet först prövats, om det inte för ett visst slag  av mål föreskrivs annat i lag eller förordning.
Förekommer det vid mer än en förvaltningsrätt flera mål som  har nära samband med varandra, får målen handläggas vid en av  förvaltningsrätterna om det kan göras utan avsevärd olägenhet  för någon part.
En förvaltningsrätt får, om det finns särskilda skäl och det  kan göras utan avsevärd olägenhet för någon part, lämna över  ett mål till en annan förvaltningsrätt som får handlägga  sådana mål.
En förvaltningsrätt får också, om det behövs av hänsyn till  domstolens handläggningstider och det kan göras utan avsevärd  olägenhet för någon part, lämna över ett eller flera mål till  en annan förvaltningsrätt som får handlägga sådana mål.
Regeringen kan med stöd av 8 kap. 7 § regeringsformen meddela  närmare föreskrifter om överlämnande av mål mellan  förvaltningsrätter.
Lag (2024:702)
.
14 a §
Innefattar ett överklagande även en fråga som det ankommer på regeringen att avgöra ska förvaltningsrätten överlämna målet till kammarrätten för handläggning enligt 9 §.
Lag (2009:773)
.
15 §
I en förvaltningsrätt ska det finnas en lagman.
Om regeringen inte bestämmer något annat ska det i en förvaltningsrätt även finnas en eller flera rådmän. I de förvaltningsrätter som regeringen bestämmer ska det också finnas en eller flera chefsrådmän.
Lagmän, chefsrådmän och rådmän ska vara lagfarna.
Lag (2013:85)
.
16 §
En förvaltningsrätt får vara indelad i avdelningar. Chef för en avdelning är lagmannen eller en chefsrådman.
Om särskild sammansättning av förvaltningsrätt vid behandling av mål om fastighetstaxering finns bestämmelser i fastighetstaxeringslagen (1979:1152).
Lag (2009:773)
.
17 §
En förvaltningsrätt är domför med en lagfaren domare och  tre nämndemän, om inte annat följer av 17 b eller 18 §. Om en  av nämndemännen får förhinder sedan handläggningen har  påbörjats, är rätten domför med en lagfaren domare och två  nämndemän.
Om det finns skäl för det med hänsyn till målets omfattning  eller svårighetsgrad, får antalet lagfarna domare utökas med  en utöver vad som följer av första stycket. Detsamma gäller i  fråga om antalet nämndemän. Om någon eller några av  ledamöterna får förhinder sedan handläggningen har påbörjats  gäller första stycket andra meningen i fråga om domförhet.
Bestämmelser om domförhet vid behandling av vissa mål finns,  förutom i 18 §, i fastighetstaxeringslagen (1979:1152), lagen 
(2010:1882) om åldersgränser för film som ska visas offentligt  och lagen (2022:482) om elektronisk kommunikation.
Lag (2022:488)
.
17 a §
Regeringen eller den myndighet som regeringen  bestämmer ska fastställa hur många nämndemän som ska finnas  inom varje förvaltningsrätts domkrets för tjänstgöring i  domstolen.
Förvaltningsrätten ska fördela tjänstgöringen mellan  nämndemännen efter samråd med dem.
Lag (2018:1959)
.
17 b §
Förvaltningsrätten ska vid behandling av mål om  laglighetsprövning enligt 13 kap. kommunallagen (2017:725)  bestå av en lagfaren domare och två sådana särskilda  ledamöter som anges i 17 c §.
Förvaltningsrätten är domför utan särskilda ledamöter i  sådana fall som anges i 18 § första och andra styckena samt  fjärde stycket 1.
Om det finns skäl för det med hänsyn till målets omfattning  eller svårighetsgrad, får antalet lagfarna domare utökas med  en utöver vad som följer av första stycket. Detsamma gäller i  fråga om antalet särskilda ledamöter.
Lag (2018:1959)
.
17 c §
Regeringen eller den myndighet som regeringen bestämmer förordnar för viss tid särskilda ledamöter för varje förvaltningsrätt. De särskilda ledamöterna ska ha god kännedom om kommunal verksamhet.
Om det medan en särskild ledamot deltar i behandlingen av ett mål inträffar en omständighet som medför att förordnandet upphör att gälla, ska förordnandet ändå gälla i det pågående målet.
Förvaltningsrätten fördelar tjänstgöringen mellan de särskilda ledamöterna efter samråd med dem.
Lag (2018:1959)
.
18 §
En förvaltningsrätt är domför med en lagfaren domare  ensam
1. vid åtgärder som endast avser måls beredande,
2. vid förhör med vittne eller sakkunnig som begärts av en  annan förvaltningsrätt,
3. vid beslut som endast avser rättelse av felräkning,  felskrivning eller annat uppenbart förbiseende, och
4. vid annat beslut som inte innefattar slutligt avgörande av  mål.
Om det inte är påkallat av särskild anledning att målet prövas  av fullsutten rätt, är en förvaltningsrätt domför med en  lagfaren domare ensam vid beslut som inte innefattar prövning  av målet i sak.
Åtgärder som endast avser beredandet av ett mål och som inte  är av sådant slag att de bör förbehållas lagfarna domare, får  utföras av någon annan som har tillräcklig kunskap och  erfarenhet och som är anställd vid en allmän  förvaltningsdomstol, en allmän domstol eller en hyresnämnd.  Regeringen kan med stöd av 8 kap. 7 § regeringsformen meddela  närmare föreskrifter om detta.
Vad som sägs i andra stycket gäller även vid avgörande i sak  av
1. mål av enkel beskaffenhet,
2. mål om bevissäkring och betalningssäkring enligt  skatteförfarandelagen (2011:1244), om besiktning enligt  fastighetstaxeringslagen (1979:1152), om en uppgifts eller  handlings undantagande från kontroll enligt  skatteförfarandelagen eller någon annan skatteförfattning,
3. mål om omedelbart omhändertagande enligt 6 och 6 a §§ lagen 
(1990:52) med särskilda bestämmelser om vård av unga, mål om  vård vid en låsbar enhet enligt 15 b § samma lag, mål om  avskildhet enligt 15 c § samma lag, mål om vård i enskildhet  enligt 15 d § samma lag, mål om tillfälligt flyttningsförbud  enligt 27 § samma lag, mål om tillfälligt utreseförbud enligt 
31 d § samma lag, mål om omedelbar insats enligt 4 kap. 1 §  lagen (2024:79) om placering av barn i skyddat boende, mål om  omedelbart omhändertagande enligt 13 § lagen (1988:870) om  vård av missbrukare i vissa fall, mål om vård i enskildhet  enligt 34 a § samma lag, mål om avskildhet enligt 34 b § samma  lag, mål om vård vid en låsbar enhet enligt 14 § lagen 
(1998:603) om verkställighet av sluten ungdomsvård, mål om  vård i enskildhet enligt 14 a § samma lag, mål om avskildhet  enligt 17 § samma lag, mål om tillfällig isolering enligt 
5 kap. 3 § smittskyddslagen (2004:168), mål enligt 12 § första  stycket och 33 § lagen (1991:1128) om psykiatrisk tvångsvård,  mål enligt 18 § första stycket 3-5 och 9 när det gäller de  fall då vården inte har förenats med särskild  utskrivningsprövning eller 6 lagen (1991:1129) om  rättspsykiatrisk vård, mål om förvar och uppsikt enligt  utlänningslagen (2005:716), mål enligt strafftidslagen 
(2018:1251), mål enligt fängelselagen (2010:610) och mål  enligt lagen (1963:193) om samarbete med Danmark, Finland,  Island och Norge angående verkställighet av straff m.m.,
4. mål enligt folkbokföringsförfattningarna, mål om preliminär  skatt eller om anstånd med att betala skatt eller avgifter  enligt skatteförfattningarna,
5. mål enligt lagen (2016:1145) om offentlig upphandling,  lagen (2016:1146) om upphandling inom försörjningssektorerna,  lagen (2016:1147) om upphandling av koncessioner, lagen 
(2011:1029) om upphandling på försvars- och säkerhetsområdet  eller lagen (2022:760) om upphandling av fonder till  premiepensionens fondtorg,
6. mål som avser en fråga av betydelse för  inkomstbeskattningen, dock endast om värdet av vad som yrkas i  målet uppenbart inte överstiger hälften av prisbasbeloppet  enligt 2 kap. 6 och 7 §§ socialförsäkringsbalken,
7. mål enligt lagen (2004:629) om trängselskatt,
8. mål enligt lagen (2008:962) om valfrihetssystem och lagen 
(2023:704) om auktorisationssystem i fråga om tjänster för  elektronisk identifiering och för digital post,
9. mål enligt lagen (2024:954) med kompletterande bestämmelser  till EU:s förordning om digitala tjänster som avser en
a) inspektion,
b) prövning av om en handling skyddas av advokatsekretess  enligt 3 kap. 14 § samma lag, eller
c) tillfällig begränsning av mottagarnas tillgång till en  tjänst eller ett onlinegränssnitt, och
10. mål om betalningssäkring enligt socialförsäkringsbalken  eller lagen (2008:145) om statligt tandvårdsstöd.
Lag (2025:670)
.
18 a §
Om förvaltningsrätten består av fler än en lagfaren  domare gäller följande i fråga om rättens ordförande.
Behörig att vara ordförande är den som
1. är eller har varit ordinarie domare i förvaltningsrätt  eller kammarrätt, eller
2. regeringen för en viss tid har anställt som lagman eller  chefsrådman i förvaltningsrätt.
Den av de behöriga domarna som har högst befattning ska vara  ordförande. Bland behöriga domare med samma befattning ska  den som har längst tjänstgöringstid vara ordförande. Om det  finns särskilda skäl får någon annan av de behöriga domarna  än den som har högst befattning eller längst tjänstgöringstid  vara ordförande.
Lag (2018:415)
.
Vissa bestämmelser om kammarrätt och förvaltningsrätt
19 §
Nämndemän utses genom val. Val förrättas av  regionfullmäktige. I Gotlands län förrättas val av  kommunfullmäktige i Gotlands kommun.
Valet ska vara proportionellt, om det begärs av minst så många  väljande som motsvarar det tal man får om samtliga väljandes  antal delas med det antal personer valet avser ökat med 1. Om  förfarandet vid sådant proportionellt val finns bestämmelser i  lagen (2022:629) om proportionella val i kommuner och  regioner.
Regeringen får för ett visst län besluta att nämndemän i  kammarrätt ska väljas bland dem som för samma tjänstgöringstid  har utsetts till nämndemän i hovrätt. En nämndeman i hovrätt  får även i annat fall, om han eller hon är behörig, tjänstgöra  som nämndeman i den kammarrätt inom vars domkrets han eller  hon är folkbokförd.
Vid val av nämndemän ska eftersträvas att nämndemannakåren får  en allsidig sammansättning med hänsyn till ålder, kön, etnisk  bakgrund och yrke. Om det finns flera alternativa sätt att  uppnå en allsidig sammansättning, bör de personer väljas som  inte tidigare tjänstgjort som nämndemän eller som tjänstgjort  kortast tid.
Lag (2022:633)
.
20 §
Valbar till nämndeman är varje svensk medborgare som är  folkbokförd i det län eller den del av länet som hör till  kammarrättens eller förvaltningsrättens domkrets och som inte  är underårig, är i konkurstillstånd eller har förvaltare  enligt 11 kap. 7 § föräldrabalken.
Den som är anställd vid en domstol, Skatteverket, en  länsstyrelse, Försäkringskassan, Migrationsverket eller  Transportstyrelsen får inte vara nämndeman. Detsamma gäller  en lagfaren domare, åklagare, polisman och advokat eller  någon annan som har till yrke att föra andras talan inför  domstol.
Ingen får samtidigt vara nämndeman i en kammarrätt och i en  förvaltningsrätt.
Till nämndeman får endast den utses som med hänsyn till  omdömesförmåga, självständighet, laglydnad och övriga  omständigheter är lämplig för uppdraget.
Den som har fyllt sextio år eller uppger något giltigt hinder  är inte skyldig att ta emot uppdrag som nämndeman. Den som  har avgått som nämndeman är inte skyldig att ta emot nytt  uppdrag förrän efter fyra år.
Domstolen ska kontrollera behörigheten och, i fråga om  laglydnad, lämpligheten hos den som har utsetts till  nämndeman.
Lag (2016:1)
.
20 a §
En nämndeman har rätt till ledighet från anställning i den utsträckning som behövs för att han eller hon skall kunna utföra sitt uppdrag.
Lag (2006:851)
.
21 §
En nämndeman utses för fyra år. Den som har fyllt sextio år får avgå som nämndeman. Domstolen får entlediga en nämndeman som visar giltigt hinder.
Domstolen ska entlediga en nämndeman som genom att begå brott eller på annat sätt har visat sig olämplig för uppdraget.
Om en nämndeman inte längre är valbar eller behörig upphör nämndemannens uppdrag. Fullmäktige får dock besluta att en nämndeman som till följd av ändrad folkbokföring inte längre är valbar får ha kvar sitt uppdrag under resten av tjänstgöringstiden.
Om en nämndemans uppdrag upphör under tjänstgöringstiden utses en ny nämndeman för den tid som återstår. Ändras antalet nämndemän inom domkretsen får en nytillträdande nämndeman utses för kortare tid än som följer av första stycket.
Lag (2014:905)
.
22 §
Domstolen får stänga av en nämndeman från tjänstgöringen om han eller hon
1. är föremål för ett ärende om entledigande,
2. är föremål för förundersökning eller står under åtal för ett brott som vid fällande dom kan antas leda till entledigande, eller
3. i övrigt uppvisar ett beteende eller ett tillstånd som bedöms skada allmänhetens förtroende för rättskipningen.
Ett beslut om avstängning enligt första stycket 3 skall gälla för viss tid, dock högst sex månader.
Lag (2006:851)
.
23 §
Beslut om entledigande och avstängning av nämndemän får överklagas till en särskild statlig nämnd. Nämndens beslut får inte överklagas.
Regeringen meddelar föreskrifter om nämnden.
Lag (2006:851)
.
24 §
En nämndeman som entledigats eller avgått är, om han eller hon alltjämt är valbar, skyldig att fullgöra uppdraget till dess domstolen fått besked om att annan blivit vald samt att även därefter tjänstgöra vid fortsatt behandling av mål i vars handläggning han eller hon tidigare har deltagit. Detta gäller dock inte den som entledigats enligt 21 § andra stycket eller som avgått sedan ett ärende om sådant entledigande eller om avstängning har inletts.
Lag (2006:851)
.
25 §
har upphävts genom
lag (1986:1285)
.
Gemensamma bestämmelser
26 §
I fråga om omröstning i allmän förvaltningsdomstol gäller bestämmelserna i 16 och 29 kap. rättegångsbalken om omröstning i tillämpliga delar.
Lag (1997:392)
.
27 §
Allmän förvaltningsdomstol sammanträder på den ort där den har sitt säte eller där avdelning  av domstolen är förlagd. När det föreligger särskilda skäl får domstolen sammanträda på annan ort.
28 §
Ledamöter och föredragande i allmän förvaltningsdomstol ska vara svenska medborgare. Den som är underårig eller i konkurstillstånd eller som har förvaltare enligt 11 kap. 7 §
föräldrabalken får inte utöva befattning som ledamot eller föredragande. I fråga om nämndemän i kammarrätterna och förvaltningsrätterna gäller 20 och 21 §§.
Ledamöter och föredragande i allmän förvaltningsdomstol ska ha avlagt domared.
De som står i sådant förhållande till varandra som anges i 4 kap. 12 § rättegångsbalken får inte samtidigt tjänstgöra som ledamöter i allmän förvaltningsdomstol.
Lag (2009:773)
.
28 a §
I lagen (2010:1390) om utnämning av ordinarie domare finns bestämmelser om utnämning av sådana domare som avses i 3, 4, 10 och 15 §§.
Lag (2010:1398)
.
29 §
En fördelning av mål mellan enskilda domare ska vara  baserad på objektiva kriterier som domstolen fastställt i  förväg. Fördelningen får inte vara ägnad att påverka målens  utgång.
Lag (2018:415)
.
30 §
Vid allmän förvaltningsdomstol finns kansli.
Övergångsbestämmelser
1984:135
Denna lag träder i kraft den 1 juli 1984. Äldre bestämmelser i  fråga om mellankommunala skatterätten skall dock alltjämt gälla  i mål där den handläggning i vilken nämndemän skall delta har  påbörjats före ikraftträdandet samt vid överläggningar och  omröstningar i anslutning till handläggningen.
1986:1285
Denna lag träder i kraft, i fråga om 20 § den 1 januari 1987,  och i övrigt den 1 juli 1988.
1988:617
Denna lag träder i kraft den 1 januari 1989. Löpande  tjänstgöringstider för nämndemän i fall som avses i 21 § första  stycket upphör vid utgången av år 1988. Nyval av nämndemän för  tiden från och med år 1989 skall med tillämpning av de nya  bestämmelserna äga rum under år 1988. Valen förrättas av de  landsting och kommunfullmäktige som nyvalts under detta år.
1988:1481
Denna lag träder i kraft den 1 januari 1989. Äldre föreskrifter  gäller fortfarande i mål enligt lagen (1981:1243) om vård av  missbrukare i vissa fall.
1989:300
Denna lag träder i kraft, såvitt gäller ändrad beteckning på smittskyddslagen, den 1 juli 1989 och i övrigt den dag  regeringen bestämmer.
1990:362
Denna lag träder i kraft den 30 juni 1990 och tillämpas från  och med den 1 januari 1991.
1990:451
Denna lag träder i kraft den 1 juli 1990. I fråga om nämndemän  som valts före ikraftträdandet gäller dock äldre bestämmelser.
1991:208
1. Denna lag träder i kraft den dag regeringen bestämmer.
2. Den som vid ikraftträdandet har förordnande som försäkrings-
rättsassessor utan att vara lagfaren får, utan hinder av  bestämmelserna i 10 och 12 §§, tjänstgöra som ledamot i mål som  prövas av kammarrätt med tillämpning av 20 kap. 11 § lagen 
(1962:381) om allmän försäkring.
1991:539
1. Denna lag träder i kraft såvitt avser 20 § första stycket  den 1 juli 1991 i övrigt den dag regeringen bestämmer.
1992:1529
Denna lag träder i kraft i fråga om 14 § första stycket punkten 
2 beträffande lagen (1992:1574) om bostadsanpassningsbidrag  m. m. den 1 januari 1993 och beträffande lagen (1993:387) om  stöd och service till vissa funktionshindrade samt lagen 
(1993:388) om införande av lagen (1993:387) om stöd och service  till vissa funktionshindrade den 1 januari 1994, och i övrigt  den 1 juli 1993.
Lag (1993:759)
.
1994:208
Denna lag träder i kraft den 1 juli 1994. Äldre föreskrifter  gäller fortfarande i fråga om mål enligt lagen (1968:430) om  mervärdeskatt.
1994:1623
1. Denna lag träder i kraft den 1 januari 1995.
2. Den nya lydelsen av 20 § skall dock tillämpas första gången  efter valet år 1998.
3. Val enligt den nya lydelsen av 21 § skall äga rum första  gången år 1998.
4. Löpande tjänstgöringstid för de nämndemän som har valts  enligt äldre bestämmelser skall vara fyra i stället för tre år.
1994:1914
Denna lag träder i kraft den 1 januari 1995. Hänvisningen i 
18 § fjärde stycket 5 till 35 kap. 4 § fastighetstaxeringslagen 
(1979:1152) tillämpas första gången i mål avseende  fastighetstaxering år 1996.
1995:21
Denna lag träder i kraft, i fråga om 2 § första stycket 1 och 
20 § den 1 juli 1995 och i övrigt den 1 april 1995. Beslut som  har meddelats före ikraftträdandet överklagas enligt äldre  bestämmelser. Ansökningar som avses i 8 § 4 och 5 som före  utgången av mars 1995 kommit in till Regeringsrätten men ännu  inte avgjorts handläggs enligt äldre bestämmelser.  Regeringsrätten får dock överlämna ett sådant ärende till  kammarrätten.
1997:392
1. Denna lag träder i kraft den 1 september 1997. Genom lagen upphävs lagen (1996:1634) om ändring i lagen (1971:289) om allmänna förvaltningsdomstolar.
2. Om handläggningen har påbörjats före ikraftträdandet gäller 17 § i sin äldre lydelse.
1997:516
Denna lag träder i kraft den 1 november 1997. Äldre föreskrifter gäller fortfarande i fråga om mål enligt uppbördslagen (1953:272), bevissäkringslagen (1975:1027) för skatte- och avgiftsprocessen, lagen (1984:668) om uppbörd av socialavgifter från arbetsgivare och mervärdesskattelagen (1994:200).
2007:1094
1. Denna lag träder i kraft den 1 januari 2008.
2. Äldre bestämmelser gäller fortfarande i fråga om mål som avser upphandlingar på vilka lagen (1992:1528) om offentlig upphandling är tillämplig.
2009:773
1. Denna lag träder i kraft den 15 februari 2010.
2. Om ett mål eller ärende ska handläggas av länsrätt enligt bestämmelser i någon upphävd lag ska målet eller ärendet efter ikraftträdandet handläggas av förvaltningsrätt.
2010:1398
1. Denna lag träder i kraft den 1 januari 2011.
2. Vid tillämpning av 3 § ska med justitieråd som avgått med ålderspension jämställas regeringsråd som avgått med ålderspension.
2011:1303
1. Denna lag träder i kraft den 1 januari 2012.
2. Äldre bestämmelser gäller fortfarande för mål enligt lagen
(1978:880) om betalningssäkring för skatter, tullar och avgifter, lagen (1989:479) om ersättning för kostnader i ärenden och mål om skatt, m.m. samt lagen (1994:466) om särskilda tvångsåtgärder i beskattningsförfarandet.
3. Äldre bestämmelser gäller fortfarande för mål om handlings undantagande från taxeringsrevision, skatterevision eller annan granskning och om befrielse från skyldighet att lämna upplysningar, visa upp handling eller lämna kontrolluppgift enligt de skatteförfattningar som avses i 18 § fjärde stycket 2 i dess äldre lydelse.
2013:85
1. Denna lag träder i kraft den 1 juli 2013.
2. Äldre föreskrifter i 8 § första stycket 5 gäller för mål som har inletts före ikraftträdandet.
2014:905
1. Denna lag träder i kraft den 1 september 2014.
2. Äldre bestämmelser gäller fortfarande för en nämndeman vars tjänstgöringsperiod upphör senast den 31 december 2014.
3. För en nämndeman som utses 2014 upphör tjänstgöringsperioden senast den 31 december 2015.
4. Val av nämndemän ska genomföras 2015 för en tjänstgöringsperiod som börjar den 1 januari 2016.
2016:1148
1. Denna lag träder i kraft den 1 januari 2017.
2. Äldre bestämmelser gäller fortfarande för mål enligt lagen 
(2007:1091) om offentlig upphandling och lagen (2007:1092) om  upphandling inom områdena vatten, energi, transporter och  posttjänster.
Lag (2017:350)
.
2017:729
1. Denna lag träder i kraft den 1 januari 2018.
2. Äldre bestämmelser gäller fortfarande för mål om  laglighetsprövning enligt 10 kap. kommunallagen (1991:900).
2023:705
1. Denna lag träder i kraft den 1 januari 2024.
2. Äldre bestämmelser gäller fortfarande för mål enligt lagen 
(2013:311) om valfrihetssystem i fråga om tjänster för  elektronisk identifiering.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.