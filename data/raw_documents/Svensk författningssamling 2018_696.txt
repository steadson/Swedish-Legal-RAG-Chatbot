Title: Lag (2018:696) om skatt på vissa nikotinhaltiga produkter
SFS Number: Svensk författningssamling 2018:696
URL: https://www.riksdagen.se/sv/dokument-och-lagar/dokument/svensk-forfattningssamling/lag-2018696-om-skatt-pa-vissa-nikotinhaltiga_sfs-2018-696/
Source Link: http://rkrattsbaser.gov.se/sfst?bet=2018:696
Amendment Register Link: http://rkrattsbaser.gov.se/sfsr?bet=2018:696
Ministry/Authority: Finansdepartementet S2
Issued: 2018-05-31
Metadata: {"Utfärdad": "2018-05-31", "Ändrad": "t.o.m. SFS 2024:589"}

==================================================

Lag (2018:696) om skatt på vissa nikotinhaltiga produkter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:696
Departement/myndighet
:   
Finansdepartementet S2
Utfärdad
:   
2018-05-31
Ändrad
:   
t.o.m. SFS 2024:589
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Skatt ska betalas till staten för e-vätskor och andra  nikotinhaltiga produkter enligt denna lag.
Innebörden av vissa uttryck
2 §
I denna lag avses med
- e-vätskor: vätskor som innehåller nikotin,
- högkoncentrerade e-vätskor: e-vätskor med en koncentration  nikotin som uppgår till minst 15 men inte överstiger 
20 milligram per milliliter vätska,
- andra nikotinhaltiga produkter: nikotinhaltiga produkter för  användning i mun eller näsa, med undantag för e-vätskor och  produkter som innehåller tobak och som är hänförliga till  kapitel 24 i den lydelse av Kombinerade nomenklaturen (KN)  enligt rådets förordning (EEG) 2658/87 av den 23 juli 1987 om  tulltaxe- och statistiknomenklaturen och om Gemensamma  tulltaxan som gällde den 1 januari 2017,
- yrkesmässig aktivitet: sådan aktivitet som utförs av
1. en juridisk person, eller
2. en enskild person om den avser varor som inte är avsedda  för den enskildes eller dennes familjs personliga bruk,
- EU eller EU-land: de områden som tillhör Europeiska unionens  punktskatteområde enligt lagen (2022:157) om Europeiska  unionens punktskatteområde,
- tredjeland: länder och områden utanför Europeiska unionens  punktskatteområde,
- distansförsäljning: försäljning där varorna transporteras  till Sverige från ett annat EU-land av säljaren eller av någon  annan för säljarens räkning och köpet inte är yrkesmässigt för  köparen,
- unionstullkodexen: Europaparlamentets och rådets förordning 
(EU) nr 952/2013 av den 9 oktober 2013 om fastställande av en  tullkodex för unionen, i lydelsen enligt förordning (EU) 
2016/2339,
- förordning (EG) nr 1272/2008: Europaparlamentets och rådets  förordning (EG) nr 1272/2008 av den 16 december 2008 om  klassificering, märkning och förpackning av ämnen och  blandningar, ändring och upphävande av direktiven 67/548/EEG  och 1999/45/EG samt ändring av förordning (EG) nr 1907/2006 i  den lydelse som gällde den 1 januari 2020,
- förordning (EU) 2017/745: Europaparlamentets och rådets  förordning (EU) 2017/745 av den 5 april 2017 om  medicintekniska produkter, om ändring av direktiv 2001/83/EG,  förordning (EG) nr 178/2002 och förordning (EG) nr 1223/2009  och om upphävande av rådets direktiv 90/385/EEG och 93/42/EEG,  i lydelsen enligt Europaparlamentets och rådets förordning 
(EU) 2020/561.
Lag (2022:179)
.
2 a §
Med import avses i denna lag varors övergång till fri  omsättning i enlighet med artikel 201 i unionstullkodexen. Med  import avses även införsel till EU av unionsvaror från något  av de territorier som anges i 2 § lagen (2022:157) om  Europeiska unionens punktskatteområde om de skyldigheter som  följer av tullagstiftningen vid sådan införsel har fullgjorts.
Med otillåten införsel avses införsel till EU av varor som  inte har hänförts till förfarandet för övergång till fri  omsättning i enlighet med artikel 201 i unionstullkodexen och  för vilka en tullskuld i enlighet med artikel 79.1 i  unionstullkodexen har uppkommit eller skulle ha uppkommit om  varorna hade varit belagda med tull. Med otillåten införsel  avses även införsel till EU av unionsvaror från något av de  territorier som anges i 2 § lagen om Europeiska unionens  punktskatteområde om de skyldigheter som följer av  tullagstiftningen vid sådan införsel inte har fullgjorts.
Med deklarant, tullskuld och unionsvara avses i denna lag  detsamma som i artikel 5 i unionstullkodexen.
Lag (2022:179)
.
Skattepliktens omfattning och skattebelopp
3 §
Skatt tas ut för e-vätskor med 2 020 kronor per liter  vätska.
För högkoncentrerade e-vätskor ska skatt i stället för vad som  anges i första stycket tas ut med 4 040 kronor per liter  vätska.
För kalenderåret 2025 och efterföljande kalenderår ska  skattebeloppen i första och andra styckena räknas om enligt 
4 a §.
Lag (2024:496)
.
4 §
Skatt tas ut för andra nikotinhaltiga produkter med 
202 kronor per kilogram.
För kalenderåret 2025 och efterföljande kalenderår ska  skattebeloppet i första stycket räknas om enligt 4 a §.
Lag (2024:496)
.
4 a §
För kalenderåret 2025 och efterföljande kalenderår ska  skatt i stället för vad som anges i 3 och 4 §§ tas ut med  belopp som räknas om enligt andra stycket. Regeringen  fastställer varje år före november månads utgång de  skattebelopp som enligt denna paragraf ska tas ut för  påföljande kalenderår.
Skattebeloppen räknas om genom att de belopp som gäller den 
1 augusti det år då omräkningen sker multipliceras med ett  jämförelsetal.
Jämförelsetalet anger förhållandet mellan det allmänna  prisläget i juni månad det år då omräkningen sker och  prisläget i juni månad närmast föregående år. Jämförelsetalet  ska avrundas till fyra decimaler. De omräknade skattebeloppen  avrundas till hela kronor.
Lag (2024:496)
.
5 §
Skatt enligt 3 och 4 §§ tas inte ut för
1. produkter som är klassificerade som narkotika enligt  narkotikastrafflagen (1968:64) eller som hälsofarliga varor  enligt lagen (1999:42) om förbud mot vissa hälsofarliga varor,
2. läkemedel som uppfyller kraven för att få säljas enligt 
5 kap. 1 § läkemedelslagen (2015:315) eller medicintekniska  produkter och andra produkter som får släppas ut på marknaden  eller tas i bruk i Sverige enligt förordning (EU) 2017/745,
3. produkter som är skattepliktiga enligt lagen (2022:155) om  tobaksskatt, eller
4. produkter som vid klassificering och märkning enligt  förordning (EG) nr 1272/2008 tillhör faroklassen akut  toxicitet i farokategorierna 1, 2 eller 3, med undantag för  högkoncentrerade e-vätskor.
Lag (2022:179)
.
Skattskyldighet och lagerhållare
6 §
Skattskyldig enligt denna lag är den som
1. godkänts som lagerhållare enligt 9 §,
2. i annat fall än som avses i 1
a) yrkesmässigt tillverkar skattepliktiga varor,
b) säljer skattepliktiga varor till köpare i Sverige genom  distans-försäljning,
c) från ett annat EU-land för in eller tar emot  skattepliktiga varor utan att det är distansförsäljning,  eller
3. använder e-vätskor eller andra nikotinhaltiga produkter  som förvärvats skattefritt för annat ändamål än det som var  förutsättningen för skatte-friheten.
7 §
Skattskyldig för import eller otillåten införsel av  skattepliktiga varor till Sverige är deklaranten eller varje  annan person enligt artikel 77.3 i unionstullkodexen och, vid  otillåten införsel, varje annan person som är involverad i den  otillåtna införseln.
Skattskyldig vid import eller otillåten införsel av en  unionsvara till Sverige är deklaranten eller varje annan  person som hade varit skyldig att betala tull enligt  artikel 77.3 i unionstullkodexen om varan hade varit belagd  med tull, och vid otillåten införsel, varje annan person som  är involverad i den otillåtna införseln.
Från skattskyldighet vid import undantas varor som ägs av en  godkänd lagerhållare vid varornas övergång till fri omsättning  enligt artikel 201 i unionstullkodexen eller, om det är fråga  om en unionsvara, vid den tidpunkt då skyldigheterna enligt  tullagstiftningen fullgjorts.
Från skattskyldighet vid otillåten införsel undantas varor för  vilka tullskulden har upphört i enlighet med artikel 124.1 e,  f, g eller k i unionstullkodexen. Vid otillåten införsel av  unionsvaror ska det som sägs i första meningen tillämpas som  om varan hade varit belagd med tull.
Lag (2022:179)
.
8 §
Från skattskyldighet enligt 6 § 2 c undantas sådana  varor som en enskild person själv transporterar till Sverige  om varorna är avsedda för den enskildes eller dennes familjs  personliga bruk.
Skattefrihet enligt första stycket medges endast för högst 20  milliliter e-vätskor och 200 gram andra nikotinhaltiga  produkter per person och tillfälle.
9 §
Som lagerhållare får godkännas den som
1. i Sverige avser att yrkesmässigt
a) tillverka skattepliktiga varor,
b) föra in eller ta emot skattepliktiga varor från ett annat  EU-land,
c) importera skattepliktiga varor från tredjeland,
d) från godkänd lagerhållare köpa skattepliktiga varor för  återförsäljning till näringsidkare, eller
e) sälja e-vätskor eller andra nikotinhaltiga produkter i  exportbutik enligt lagen (1999:445) om exportbutiker, och
2. med hänsyn till sina ekonomiska förhållanden och  omständigheterna i övrigt är lämplig som lagerhållare.
Godkännande som lagerhållare ska återkallas om  förutsättningarna för godkännande inte längre finns eller om  lagerhållaren begär det. Ett beslut om återkallelse gäller  omedelbart, om inte något annat anges i beslutet.
Lag (2022:179)
.
10 §
Om en godkänd lagerhållare försätts i konkurs,  övergår godkännandet till konkursboet. Konkursboet är  skattskyldigt för varor för vilka skattskyldighet enligt 11 § 
1 inträder efter konkursbeslutet.
Skattskyldighetens inträde
11 §
Skyldighet att betala skatt inträder
1. för den som är godkänd lagerhållare, när
a) en skattepliktig vara levereras till en köpare som inte är  godkänd lagerhållare,
b) en skattepliktig vara tas i anspråk för annat ändamål än  försäljning, eller
c) godkännandet som lagerhållare återkallas, varvid  skattskyldigheten omfattar skattepliktiga varor som då ingår i  dennes lager,
2. för den som är skattskyldig enligt 6 § 2 a, när den  skattepliktiga varan tillverkas,
3. för den som är skattskyldig enligt 6 § 2 b eller c, när den  skattepliktiga varan förs in till Sverige,
4. för den som är skattskyldig enligt 6 § 3, när den  skattepliktiga varan används för annat ändamål än det avsedda,
5. för den som är skattskyldig enligt 7 §, vid den tidpunkt då  tullskulden uppkommer i Sverige enligt tullagstiftningen,  eller skulle ha uppkommit om varan hade varit belagd med tull.
Om tullskuld uppkommer i ett annat EU-land, eller skulle ha  uppkommit om varan hade varit belagd med tull, till följd av  att en tulldeklaration ges in i det landet med stöd av ett  sådant tillstånd för centraliserad klarering som avses i  artikel 179 i unionstullkodexen, inträder skattskyldigheten  för den som är skattskyldig enligt 7 § vid den tidpunkt då  tullskulden uppkommer eller skulle ha uppkommit i det andra  EU-landet.
Lag (2022:179)
.
11 a §
Från skattskyldighet enligt 11 § 1 b undantas e-vätskor  och andra nikotinhaltiga produkter som fullständigt förstörts  under tillsyn av Skatteverket.
Lag (2020:1018)
.
Avdrag och återbetalning av skatt
12 §
En godkänd lagerhållare får göra avdrag för skatt på e-
vätskor eller andra nikotinhaltiga produkter
1. som har levererats till en köpare i ett annat EU-land,
2. för vilka skattskyldighet enligt denna lag tidigare har  inträtt och som förvärvats från någon som inte är godkänd  lagerhållare,
3. för vilka skattskyldighet enligt denna lag tidigare har  inträtt och som innehas av lagerhållaren vid tidpunkten för  godkännandet,
4. som har förstörts genom oförutsedda händelser eller force  majeure,
5. som har använts vid tillverkningen av skattepliktiga varor,
6. som exporterats till tredjeland eller förts till frizon för  annat ändamål än att förbrukas där,
7. som har levererats till en sådan förvärvare som avses i 
10 kap. 84-87 §§ mervärdesskattelagen (2023:200),
8. som har tagits emot för förbrukning ombord på fartyg eller  luftfartyg på resa till utländsk ort av någon som har  tillstånd enligt lagen (1999:446) om proviantering av fartyg  och luftfartyg, eller
9. som har tagits emot för försäljning ombord på fartyg eller  luftfartyg på resa till tredjeland av någon som har tillstånd  enligt lagen om proviantering av fartyg och luftfartyg.
Lag (2023:211)
.
13 §
En godkänd lagerhållare som säljer e-vätskor eller  andra nikotinhaltiga produkter i en exportbutik enligt lagen 
(1999:445) om exportbutiker får, utöver vad som anges i 12 §,  göra avdrag för skatt på varor som levererats till resande  som kan visa upp en färdhandling för resa till tredjeland.
13 a §
En godkänd lagerhållare får göra avdrag för skatt på e-
vätskor eller andra nikotinhaltiga produkter som har  levererats inom Sverige av lagerhållaren, om
1. leveransen är till för väpnade styrkor tillhörande Amerikas  förenta stater, och
2. varorna ska användas av eller för styrkorna, av den  civilpersonal som följer med dem eller av styrkornas mässar,  marketenterier eller liknande militära serviceverksamheter.
Avdrag får endast göras om
1. skattefrihet enligt 10 § lagen (1976:661) om immunitet och  privilegier i vissa fall hade gällt vid förvärv av varorna,
2. ett intyg från de väpnade styrkorna kan uppvisas som visar  att förutsättningarna för skattefrihet är uppfyllda, och
3. det av fakturan framgår att leveransen sker utan  punktskatt.
Regeringen eller den myndighet som regeringen bestämmer får  meddela föreskrifter, eller i ett enskilt fall besluta, om  undantag från kravet i andra stycket 2.
Lag (2024:551)
.
14 §
Har skatt betalats i Sverige för e-vätskor eller  andra nikotinhaltiga produkter som sedan levererats till en  köpare i ett annat EU-land eller exporterats till tredjeland,  medges efter ansökan återbetalning av skatten, om inte annat  följer av andra stycket. Den som begär återbetalning ska visa  att den skatt som ansökan avser har betalats i Sverige och  att varorna förts ut ur landet.
Ansökan om återbetalning enligt första stycket görs  skriftligen hos Skatteverket. Ansökan ska omfatta en period  om ett kalenderkvartal och ges in till Skatteverket inom tre  år efter kvartalets utgång. Återbetalning medges inte för  skattebelopp som för kalenderkvartalet understiger 1 500  kronor.
En ansökan om återbetalning ska vara undertecknad av sökanden  eller av den som är ombud eller annan behörig företrädare för  sökanden.
En ansökan som lämnats för en sökande som är en juridisk  person anses ha lämnats av sökanden, om det inte är uppenbart  att den som lämnade begäran saknade behörighet att företräda  sökanden.
15 §
Skatteverket medger efter ansökan återbetalning av skatt  som har betalats enligt denna lag på varor som har förvärvats  av
1. utländsk beskickning, karriärkonsulat i Sverige eller sådan  internationell organisation som avses i lagen (1976:661) om  immunitet och privilegier i vissa fall,
2. medlem av den diplomatiska personalen vid utländska  beskickningar i Sverige och karriärkonsuler vid utländska  konsulat i Sverige, under förutsättning att denne inte är  svensk medborgare eller stadigvarande bosatt i Sverige, eller
3. väpnade styrkor som tillhör ett annat EU-land, för  styrkornas eget bruk, för civilpersonal som följer med dem  eller för mässar och marketenterier, om dessa styrkor deltar i  en försvarsinsats för att genomföra en unionsverksamhet inom  ramen för den gemensamma säkerhets- och försvarspolitiken.
Medlemsstaters ombud vid en internationell organisation med  säte i Sverige och personal hos en sådan organisation har  efter ansökan rätt till återbetalning enligt första stycket,  om Sverige har träffat överenskommelse om detta med en annan  stat eller med en mellanfolklig organisation.
Lag (2022:178)
.
16 §
Den som har tillstånd enligt lagen (1999:446) om  proviantering av fartyg och luftfartyg får, i enlighet med  vad som anges i tillståndet, ta emot e-vätskor och andra  nikotinhaltiga produkter utan skatt
1. för förbrukning ombord på fartyg eller luftfartyg på resa  till utländsk ort, eller
2. för försäljning ombord på fartyg eller luftfartyg på resa  till tredjeland.
Första stycket gäller endast om varorna tas emot från en  godkänd lagerhållare.
Förfarande, omprövning och överklagande
17 §
I fråga om förfarandet vid beskattningen gäller  skatteförfarandelagen (2011:1244), utom i de fall som avses i  andra stycket.
Tullverket beslutar om skatt för den som enligt 7 § är  skattskyldig vid import. Sådan skatt ska betalas till  Tullverket. För skatt som ska betalas till Tullverket gäller  tullagen (2016:253).
18 §
Beslut enligt 9 § får överklagas till allmän  förvaltningsdomstol.
En begäran om omprövning av Skatteverkets beslut om  återbetalning enligt 15 § ska ha kommit in till Skatteverket  inom två månader från den dag då den som beslutet gäller fick  del av det. I övrigt gäller bestämmelserna i 66 kap.  skatteförfarandelagen (2011:1244) vid omprövning av ett sådant  beslut.
Ett överklagande av Skatteverkets beslut om återbetalning  enligt 15 § ska ha kommit in till Skatteverket inom två  månader från den dag då den som beslutet gäller fick del av  det. I övrigt gäller bestämmelserna i 67 kap.  skatteförfarandelagen vid överklagande av ett sådant beslut.
Lag (2021:1155)
.
Övergångsbestämmelser
2020:1018
1. Denna lag träder i kraft den 1 januari 2021.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2021:621
1. Denna lag träder i kraft den 15 juli 2021.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2021:1155
1. Denna lag träder i kraft den 1 januari 2022.
2. Bestämmelserna i 18 § andra och tredje styckena tillämpas  första gången på ansökningar om återbetalning som inkommit  efter ikraftträdandet.
3. I övrigt gäller äldre bestämmelser fortfarande för  förhållanden som hänför sig till tiden före ikraftträdandet.
2022:178
1. Denna lag träder i kraft den 1 juli 2022.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2022:179
1. Denna lag träder i kraft den 13 februari 2023.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2022:1789
1. Denna lag träder i kraft den 1 januari 2024.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2023:211
1. Denna lag träder i kraft den 1 juli 2023.
2. Äldre föreskrifter gäller fortfarande för förhållanden som  hänför sig till tiden före ikraftträdandet.
2024:496
1. Denna lag träder i kraft den 1 november 2024.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.