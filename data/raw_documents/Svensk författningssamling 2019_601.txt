Title: Lag (2019:601) om tvistlösningsförfarande i ärenden som rör skatteavtal inom Europeiska unionen
SFS Number: Svensk författningssamling 2019:601
URL: https://www.riksdagen.se/sv/dokument-och-lagar/dokument/svensk-forfattningssamling/lag-2019601-om-tvistlosningsforfarande-i_sfs-2019-601/
Source Link: http://rkrattsbaser.gov.se/sfst?bet=2019:601
Amendment Register Link: http://rkrattsbaser.gov.se/sfsr?bet=2019:601
Ministry/Authority: Finansdepartementet S3
Issued: 2019-10-10
Metadata: {"Utfärdad": "2019-10-10"}

==================================================

Lag (2019:601) om tvistlösningsförfarande i ärenden som rör skatteavtal inom Europeiska unionen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:601
Departement/myndighet
:   
Finansdepartementet S3
Utfärdad
:   
2019-10-10
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Ansökan om tvistlösning
3 kap. Förfarandet vid ömsesidig överenskommelse
4 kap. Rådgivande kommitté och kommitté för alternativ  tvistlösning
5 kap. Ömsesidig överenskommelse efter yttrande från en  kommitté
6 kap. Tvistlösningsförfarandets upphörande
7 kap. Särskilda bestämmelser för fysiska personer och mindre  företag
8 kap. Förhållandet till andra nationella förfaranden
9 kap. Kostnader för tvistlösningsförfarandet
10 kap. Överklagande
Övergångsbestämmelser
1 kap. Inledande bestämmelser
Lagens tillämpningsområde
1 §
Denna lag gäller när det uppkommer en tvist mellan Sverige  och en annan stat inom Europeiska unionen om tolkningen och  tillämpningen av ett skatteavtal mellan Sverige och den andra  staten som ska lösas på sådant sätt som avses i rådets  direktiv (EU) 2017/1852 av den 10 oktober 2017 om  skattetvistlösningsmekanismer i Europeiska unionen 
(skattetvistlösningsdirektivet), i den ursprungliga lydelsen.
Ord och uttryck i lagen
2 §
I denna lag avses med
1. behörig myndighet: en behörig myndighet enligt definitionen  i artikel 2.1 a i skattetvistlösningsdirektivet, i den  ursprungliga lydelsen, i någon av de stater inom Europeiska  unionen som är part i en tvist enligt denna lag,
2. skatteavtal: ett avtal för undvikande av dubbelbeskattning  på inkomst och, i förekommande fall, på förmögenhet som  ingåtts av Sverige med en stat inom Europeiska unionen.
Tolkning av ord och uttryck
3 §
Ord och uttryck som inte definieras i denna lag har samma  betydelse som de har i det skatteavtal som är föremål för  tolkning och tillämpning i tvisten.
Ord och uttryck som inte definieras i skatteavtalet har samma  betydelse som i den svenska lagstiftning som var gällande när  beslutet eller beskedet om den åtgärd som gett upphov till en  tvist enligt denna lag fattades eller meddelades. Betydelsen  som ett ord eller ett uttryck har i den svenska  skattelagstiftningen har företräde framför ordets eller  uttryckets betydelse i annan lagstiftning.
Behörig myndighet i Sverige
4 §
Skatteverket ska vara behörig myndighet i Sverige enligt  denna lag.
Skyldigheter enligt skattetvistlösningsdirektivet
5 §
I skattetvistlösningsdirektivet, i den ursprungliga  lydelsen, finns bestämmelser om krav på att sökanden i vissa  fall också ska ge in handlingar till utländsk behörig  myndighet.
2 kap. Ansökan om tvistlösning
Vem kan ge in en ansökan om tvistlösning?
1 §
En fysisk eller juridisk person som enligt  skattelagstiftningen i en stat inom Europeiska unionen anses  höra hemma där och vars inkomst- eller förmögenhetsbeskattning  påverkas direkt av en tvist mellan Sverige och en annan stat  inom Europeiska unionen om tolkningen och tillämpningen av ett  skatteavtal dem emellan, har rätt att ansöka om att dessa  stater ska lösa tvisten.
När och hur ska ansökan om tvistlösning ges in?
2 §
En ansökan om tvistlösning ska ges in till Skatteverket  inom tre år från den dag då sökanden fick del av det beslut  eller besked om en åtgärd som gett eller kommer att ge upphov  till en sådan tvist som anges i 1 kap. 1 §. Ansökan ska vara  skriftlig.
Vad ansökan om tvistlösning ska innehålla
3 §
En ansökan om tvistlösning ska innehålla
1. uppgift om vilka medlemsstater som berörs av tvisten,
2. identifikationsuppgifter i form av namn och postadress,  personnummer, samordningsnummer, organisationsnummer eller  motsvarande registreringsnummer och motsvarande utländska  nummer och andra uppgifter som behövs för att identifiera den  eller de personer som är berörda av tvisten,
3. uppgift om vilka beskattningsår tvisten avser,
4. relevanta fakta och omständigheter i tvisten,
5. uppgift om tillämpligt skatteavtal och nationella  föreskrifter,
6. uppgift om vilka omständigheter som ligger till grund för  ansökan,
7. kopia av beslut, förslag till beslut eller annat liknande  dokument som ligger till grund för tvistefrågan,
8. en försäkran om att sökanden ska lämna fullständiga och  skyndsamma svar på förfrågningar från Skatteverket och  tillhandahålla de uppgifter som Skatteverket begär,
9. uppgift om överklaganden, rättsliga förfaranden och  domstolsavgöranden som har koppling till tvistefrågan i de  fall sådana uppgifter finns tillgängliga,
10. uppgift om huruvida en begäran om ömsesidig  överenskommelse som rör tvistefrågan har lämnats in inom ramen  för ett annat liknande förfarande i de fall sådana uppgifter  finns tillgängliga, och
11. en försäkran om att sökanden är medveten om att ingivandet  av ansökan om tvistlösning enligt denna lag innebär att ett  sådant annat liknande förfarande rörande tvistefrågan som  avses i 10 ska avslutas.
Komplettering av ansökan
4 §
Skatteverket får förelägga sökanden att ge in de uppgifter  som myndigheten anser behövs för att tvisten ska kunna prövas  i sak. Föreläggandet ska utfärdas inom tre månader från det  att ansökan om tvistlösning togs emot.
I föreläggandet ska det anges att sökanden ska lämna svar inom  tre månader från det att föreläggandet togs emot och att  följden av att sökanden inte lämnar svar inom denna tid kan  bli att ansökan om tvistlösning avvisas.
Prövning av ansökan om tvistlösning
5 §
Skatteverket ska pröva om en ansökan om tvistlösning ska  godtas. Prövningen ska göras inom sex månader från den dag som  är senast av
1. dagen för mottagandet av ansökan, eller
2. dagen för mottagandet av kompletterande uppgifter efter ett  föreläggande enligt 4 §.
Tidsfristen gäller inte om sökanden har överklagat ett beslut  som gett upphov till den tvist som ligger till grund för  ansökan. Tidsfristen ska då räknas från den dag då en dom  eller ett slutligt beslut i det förfarandet har fått laga  kraft eller förfarandet har vilandeförklarats.
6 §
En ansökan om tvistlösning ska avvisas om
1. det inte finns någon tvist,
2. ansökan inte har lämnats in inom den tid som anges i 2 §,
3. ansökan inte innehåller de uppgifter som anges i 3 §, eller
4. ansökan inte har kompletterats enligt 4 §.
7 §
En ansökan om tvistlösning som inte prövas inom den tid  som anges i 5 § ska anses ha godtagits.
Sökandens återkallelse av ansökan om tvistlösning
8 §
Sökanden får när som helst under förfarandet enligt denna  lag återkalla en ansökan om tvistlösning. En återkallelse ska  vara skriftlig och ges in till Skatteverket.
3 kap. Förfarandet vid ömsesidig överenskommelse
Inledande bestämmelse
1 §
Om samtliga behöriga myndigheter har godtagit ansökan om  tvistlösning, ska Skatteverket försöka lösa tvisten genom en  ömsesidig överenskommelse med utländsk behörig myndighet.
Komplettering av uppgifter
2 §
Skatteverket får begära att sökanden ger in de uppgifter  som myndigheten anser behövs för att kunna träffa en ömsesidig  överenskommelse enligt denna lag.
Sökanden ska lämna svar på en begäran om komplettering inom  tre månader från det att begäran togs emot.
Följder av en ömsesidig överenskommelse
3 §
Skatteverket ska så snart som möjligt underrätta sökanden  när en ömsesidig överenskommelse träffats och om  överenskommelsens innebörd.
4 §
Sökanden ska inom 60 dagar från det att denne  underrättades om den ömsesidiga överenskommelsens innebörd  meddela Skatteverket om överenskommelsen godtas och om  sökanden, i frågor som omfattas av den ömsesidiga  överenskommelsen, avstår från att vidta andra rättsliga  åtgärder eller återkallar sådana åtgärder som redan har  vidtagits. Om sökanden återkallar åtgärder som redan har  vidtagits ska denne inom samma tid ge in bevis om detta.
5 §
Skatteverket ska vidta de åtgärder som krävs för att en  ömsesidig överenskommelse ska kunna verkställas så snart som  möjligt efter det att sökanden, i enlighet med 4 §, har  meddelat att överenskommelsen godtas och att denne avstår från  att vidta andra rättsliga åtgärder eller ger in bevis för att  sådana åtgärder som redan vidtagits har återkallats.
Om Skatteverket inte har vidtagit de åtgärder som krävs för  att verkställa överenskommelsen inom en månad från det att  sökanden har meddelat att överenskommelsen godtas och att  denne avstår från att vidta andra rättsliga åtgärder eller ger  in bevis för att sådana åtgärder som redan vidtagits har  återkallats, får sökanden begära att Skatteverket vidtar de  åtgärder som krävs för att verkställa överenskommelsen.  Skatteverket ska så snart som möjligt antingen vidta sådana  åtgärder eller i ett beslut avslå begäran.
Om en ömsesidig överenskommelse inte träffas
6 §
Om myndigheterna inte träffar en överenskommelse inom två  år, eller högst tre år efter förlängning av en behörig  myndighet, från det senaste av någon av de behöriga  myndigheternas beslut att godta en ansökan om tvistlösning,  ska Skatteverket underrätta sökanden om detta. En sådan  underrättelse ska innehålla en förklaring till varför en  överenskommelse inte har träffats.
Tidsfristen gäller inte om sökanden har överklagat ett beslut  som gett upphov till tvisten. Tidsfristen ska då räknas från  den dag då en dom eller ett slutligt beslut i det förfarandet  har fått laga kraft eller förfarandet har vilandeförklarats.
4 kap. Rådgivande kommitté och kommitté för alternativ  tvistlösning
Allmänna bestämmelser
Begäran om inrättande av en rådgivande kommitté
1 §
En sökande som underrättats om att de behöriga  myndigheterna inte träffat en ömsesidig överenskommelse får  begära att en rådgivande kommitté inrättas för att lösa  tvisten.
En sökande vars ansökan avvisats av en behörig myndighet, men  inte av alla behöriga myndigheter, får begära att en  rådgivande kommitté inrättas för att pröva ansökan om  tvistlösning. En sådan begäran ska dock inte tas upp till  prövning, om
1. en avvisad ansökan om tvistlösning är föremål för  överprövning,
2. avvisningsbeslutet kan överklagas, eller
3. avvisningsbeslutet fått laga kraft eller det av annan  anledning inte går att avvika från beslutet.
Formerna för begäran om inrättande av en rådgivande kommitté
2 §
Begäran om att inrätta en rådgivande kommitté ska vara  skriftlig och ges in till Skatteverket inom 50 dagar från den  dag som är senast av
1. dagen då sökanden tog emot en underrättelse om att de  behöriga myndigheterna inte träffat en ömsesidig  överenskommelse inom föreskriven tid,
2. dagen då sökanden tog emot det senaste av behöriga  myndigheters beslut att avvisa eller godta en ansökan om  tvistlösning, eller
3. dagen då sökanden tog emot ett beslut om att en tidigare  avvisad ansökan om tvistlösning slutligt prövats.
3 §
Tillsammans med en begäran om att inrätta en rådgivande  kommitté enligt 1 § andra stycket ska sökanden lämna en  försäkran om att det aktuella avvisningsbeslutet inte kan  överklagas eller om att ingen överprövning av  avvisningsbeslutet pågår och att sökanden avstår från sin rätt  att överklaga beslutet.
4 §
Skatteverket ska avslå en begäran om att inrätta en  rådgivande kommitté, om sökanden eller en företrädare för  sökanden avseende den fråga som är föremål för tvisten har  dömts till påföljd enligt skattebrottslagen (1971:69).
Inrättande av en rådgivande kommitté
5 §
Skatteverket ska, i samråd med utländsk behörig myndighet,  inrätta en rådgivande kommitté inom 120 dagar från den dag då  begäran om inrättande togs emot. Detta gäller dock inte om
1. begäran om inrättande har avslagits enligt 4 §, eller
2. utländsk behörig myndighet har avslagit en sådan begäran.
Vid inrättandet ska Skatteverket utnämna en eller flera  oberoende personer för Sveriges räkning.
Underrättelse till sökanden
6 §
Om en rådgivande kommitté inrättas ska Skatteverket, inom 
120 dagar från mottagandet av begäran om att inrätta  kommittén, underrätta sökanden om
1. att en rådgivande kommitté har inrättats,
2. kommitténs arbetsordning,
3. den dag då den rådgivande kommittén senast ska lämna ett  yttrande om hur tvisten ska lösas, och
4. tillämpliga skatteavtal och nationella föreskrifter.
Begäran om att utnämna oberoende personer
7 §
Om en rådgivande kommitté inte har inrättats enligt 5 §  inom 120 dagar får sökanden begära att Skatteverket för  Sveriges räkning utnämner oberoende personer till den  rådgivande kommittén.
Begäran ska ges in till Skatteverket inom 30 dagar från det  att 120-dagarsperioden har löpt ut. I begäran ska det anges om  någon utländsk behörig myndighet inte har utnämnt oberoende  personer.
Om en sökande som är obegränsat skattskyldig i Sverige ger in  en begäran om att utnämna oberoende personer för en annan  medlemsstats räkning till Skatteverket, ska myndigheten hjälpa  denne till rätta.
8 §
Skatteverket ska så snart som möjligt pröva en begäran om  att utnämna oberoende personer. Om Skatteverket avslår en  begäran ska det ske i ett beslut.
9 §
Om Skatteverket inte har utnämnt minst en oberoende person  till den rådgivande kommittén enligt 5 § andra stycket ska  Skatteverket, efter en begäran enligt 7 §, utnämna en sådan  person och en ersättare för Sveriges räkning.
Om varken Skatteverket eller någon utländsk behörig myndighet  har utnämnt minst var sin oberoende person till kommittén, ska  Skatteverket utnämna två oberoende personer för Sveriges  räkning.
Oberoende personer och ersättare ska utnämnas från  förteckningen över oberoende personer som anges i artikel 9 i  skattetvistlösningsdirektivet, i den ursprungliga lydelsen.
Komplettering av den standardiserade arbetsordningen
10 §
Om en sökande inte har fått del av den rådgivande  kommitténs arbetsordning inom två veckor från inrättandet av  kommittén, ska Skatteverket på begäran av sökanden skicka över  den standardiserade arbetsordning som fastställts av  Europeiska kommissionen enligt artikel 11.3 i skattetvistlös-
ningsdirektivet, i den ursprungliga lydelsen, till kommittén  för komplettering.
Bevis och närvaro under förfarandet i den rådgivande kommittén
Bevis
11 §
Sökanden eller en annan person som är berörd av tvisten  får ge in bevis av betydelse för tvisten till den rådgivande  kommittén om de behöriga myndigheterna samtycker till det,  eller om kommittén begär det.
12 §
Skatteverket ska ge in bevis till den rådgivande  kommittén om kommittén begär det. Skatteverket får dock vägra  att ge in bevis, om
1. ett inhämtande av uppgifterna skulle kräva att en svensk  myndighet vidtar förvaltningsåtgärder som är oförenliga med  svensk rätt,
2. uppgifterna inte är tillgängliga enligt svensk rätt,
3. uppgifterna avser handels-, affärs-, industri- eller  yrkeshemlighet eller kommersiell hemlighet eller i  näringsverksamhet nyttjat förfaringssätt, eller
4. ett utlämnande av uppgifterna skulle strida mot grunderna  för rättsordningen (ordre public).
Närvaro
13 §
Sökanden eller en annan person som är berörd av tvisten  får närvara under förfarandet i en rådgivande kommitté om de  behöriga myndigheterna samtycker till det, eller om kommittén  begär det.
Tystnadsplikt och sekretess
14 §
Sökanden, en annan person som är berörd av tvisten eller  en företrädare för någon av dessa personer får inte till någon  obehörigen röja vad han eller hon har fått reda på under  förfarandet i en rådgivande kommitté.
Motsvarande tystnadsplikt gäller också för en oberoende  person.
I det allmännas verksamhet tillämpas offentlighets- och  sekretesslagen (2009:400).
Kommitté för alternativ tvistlösning
15 §
Skatteverket får komma överens med utländsk behörig  myndighet om att inrätta en kommitté för alternativ  tvistlösning i stället för en rådgivande kommitté.
16 §
Bestämmelserna om underrättelse till sökanden och  komplettering av den standardiserade arbetsordningen i 6 och 
10 §§ gäller även vid förfarandet i en kommitté för alternativ  tvistlösning.
17 §
Bestämmelserna om bevis och närvaro och om tystnadsplikt  och sekretess i 11-14 §§ samt om kostnader för förfarandet i 
9 kap. gäller även vid förfarandet i en kommitté för  alternativ tvistlösning, om inte något annat anges i  kommitténs arbetsordning.
5 kap. Ömsesidig överenskommelse efter yttrande från en  kommitté
Inledande bestämmelser
1 §
Bestämmelserna i detta kapitel tillämpas om en rådgivande  kommitté som har inrättats enligt 4 kap. 1 § har lämnat ett  yttrande. Det som sägs om en rådgivande kommitté gäller även  för en kommitté för alternativ tvistlösning som har inrättats  enligt 4 kap. 15 §.
2 §
Skatteverket ska, inom sex månader från den dag då  Skatteverket tar emot ett yttrande från den rådgivande  kommittén, lösa tvisten genom en ömsesidig överenskommelse med  utländsk behörig myndighet.
Den ömsesidiga överenskommelsen ska grundas på yttrandet från  den rådgivande kommittén om inte Skatteverket kommer överens  med utländsk behörig myndighet om att lösa tvisten på annat  sätt.
3 §
Skatteverket ska så snart som möjligt underrätta sökanden  när en ömsesidig överenskommelse träffats och om  överenskommelsens innebörd.
Om sökanden inte inom 30 dagar från det att överenskommelsen  träffades skriftligen har underrättats om den ömsesidiga  överenskommelsens innebörd, får sökanden hos Skatteverket  begära att få en sådan underrättelse. Skatteverket ska så  snart som möjligt antingen underrätta sökanden om innebörden  av överenskommelsen eller i ett beslut avslå begäran.
Följder av en ömsesidig överenskommelse efter yttrande från en  kommitté
4 §
Sökanden ska inom 60 dagar från det att denne  underrättades om den ömsesidiga överenskommelsens innebörd  meddela Skatteverket om överenskommelsen godtas och om  sökanden, i frågor som omfattas av den ömsesidiga  överenskommelsen, avstår från att vidta andra rättsliga  åtgärder eller återkallar sådana åtgärder som redan har  vidtagits. Om sökanden återkallar åtgärder som redan har  vidtagits ska denne inom samma tid ge in bevis om detta.
5 §
Om Skatteverket har träffat en ömsesidig överenskommelse  med utländsk behörig myndighet om att lösa tvisten på annat  sätt än vad som följer av yttrandet från den rådgivande  kommittén, ska Skatteverket vidta de åtgärder som krävs för  att den ömsesidiga överenskommelsen ska kunna verkställas så  snart som möjligt efter det att sökanden, i enlighet med 4 §,  har meddelat att överenskommelsen godtas och att denne avstår  från att vidta andra rättsliga åtgärder eller ger in bevis för  att sådana åtgärder som redan vidtagits har återkallats.
Om Skatteverket inte har vidtagit de åtgärder som krävs för  att verkställa överenskommelsen inom en månad från det att  sökanden har meddelat att överenskommelsen godtas och att  denne avstår från att vidta andra rättsliga åtgärder eller ger  in bevis för att sådana åtgärder som redan vidtagits har  återkallats, får sökanden begära att Skatteverket vidtar de  åtgärder som krävs för att verkställa överenskommelsen.  Skatteverket ska så snart som möjligt antingen vidta sådana  åtgärder eller i ett beslut avslå begäran.
6 §
Om Skatteverket har träffat en ömsesidig överenskommelse  med utländsk behörig myndighet om att lösa tvisten i enlighet  med yttrandet från den rådgivande kommittén, ska Skatteverket  vidta de åtgärder som krävs för att den ömsesidiga  överenskommelsen ska verkställas om
1. sökanden, i enlighet med 4 §, har meddelat att  överenskommelsen godtas och att denne avstår från att vidta  andra rättsliga åtgärder eller ger in bevis för att sådana  åtgärder som redan vidtagits har återkallats, och
2. det inte genom utländsk behörig myndighet eller  Skatteverkets prövning enligt artikel 8 i  skattetvistlösningsdirektivet, i den ursprungliga lydelsen,  framkommit att det finns brister i opartiskhet hos en  oberoende person i en rådgivande kommitté eller hos en medlem  i en kommitté för alternativ tvistlösning.
Skatteverket ska vidta de åtgärder som krävs för att  överenskommelsen ska verkställas senast 13 månader efter att  yttrandet överlämnats till myndigheten.
Om Skatteverket inte har vidtagit de åtgärder som krävs för  att verkställa överenskommelsen inom 13 månader efter att  yttrandet överlämnats till myndigheten, får sökanden begära  att de åtgärder som krävs för att verkställa överenskommelsen  vidtas. Skatteverket ska så snart som möjligt antingen vidta  sådana åtgärder eller i ett beslut avslå begäran.
6 kap. Tvistlösningsförfarandets upphörande
1 §
Tvistlösningsförfarandet enligt denna lag ska upphöra om
1. Skatteverket meddelar ett beslut som innebär att det inte  längre finns någon tvist,
2. Skatteverket tar emot en skriftlig återkallelse av ansökan  om tvistlösning från sökanden, eller
3. tvisten av någon annan anledning upphör.
2 §
Tvistlösningsförfarandet enligt denna lag ska upphöra om  en domstol i en berörd medlemsstat har meddelat beslut i  tvistefrågan som det inte är möjligt att avvika från och
1. de behöriga myndigheterna inte har träffat en ömsesidig  överenskommelse, eller
2. den rådgivande kommittén eller kommittén för alternativ  tvistlösning inte har lämnat ett yttrande till de behöriga  myndigheterna.
7 kap. Särskilda bestämmelser för fysiska personer och mindre  företag
1 §
En sökande som är en fysisk person eller ett mindre  företag enligt Europaparlamentets och rådets direktiv 
2013/34/EU av den 26 juni 2013 om årsbokslut,  koncernredovisning och rapporter i vissa typer av företag, om  ändring av Europaparlamentets och rådets direktiv 2006/43/EG  och om upphävande av rådets direktiv 78/660/EEG och 83/349/EEG  och som är obegränsat skattskyldig i Sverige får, med  åberopande av artikel 17 i skattetvistlösningsdirektivet, i  den ursprungliga lydelsen, till Skatteverket ge in
1. en ansökan om tvistlösning,
2. ett svar på ett föreläggande om komplettering av en  ansökan,
3. ett svar på en begäran om kompletterande uppgifter till  ansökan,
4. en återkallelse av ansökan, eller
5. en begäran om inrättande av en rådgivande kommitté.
2 §
Skatteverket ska inom två månader från mottagandet av en  handling som getts in enligt 1 § översända handlingen till  utländsk behörig myndighet. Vid översändandet ska Skatteverket  ange att handlingen har getts in med stöd av artikel 17 i  skattetvistlösningsdirektivet. En handling som har getts in på  detta sätt ska anses ha kommit Skatteverket tillhanda den dag  då verket översände handlingen till utländsk behörig  myndighet.
Om Skatteverket tar emot ytterligare uppgifter som svar på ett  föreläggande enligt 2 kap. 4 § eller en begäran om att ge in  uppgifter enligt 3 kap. 2 §, ska Skatteverket skicka en kopia  av svaret till utländsk behörig myndighet. Sådana uppgifter  ska anses ha kommit Skatteverket tillhanda den dag då de togs  emot av Skatteverket.
3 §
Om Skatteverket får en underrättelse från utländsk behörig  myndighet om att den har tagit emot en sådan handling som  anges i 1 §, ska handlingen anses ha kommit Skatteverket  tillhanda den dag då verket tog emot underrättelsen. Om  underrättelsen innehåller en kopia med ytterligare uppgifter  som svar på ett föreläggande om komplettering av ansökan eller  på en begäran om kompletterande uppgifter under förfarandet  vid ömsesidig överenskommelse, ska handlingen i stället anses  ha kommit Skatteverket tillhanda den dag då den överlämnande  behöriga myndigheten tog emot handlingen.
8 kap. Förhållandet till andra nationella förfaranden
1 §
En sökande kan ansöka om tvistlösning enligt denna lag  även om ett beslut avseende tvistefrågan har fått laga kraft.
2 §
Skatteverket får förklara tvistlösningsförfarandet enligt  denna lag vilande om det samtidigt pågår ett straffrättsligt  förfarande som grundas på skattebrottslagen (1971:69) i den  fråga som gett upphov till tvisten. Tvistlösningsförfarandet  får vilandeförklaras från och med den dag då ansökan om  tvistlösning godtogs till dess att ett slutligt beslut har  fått laga kraft i det straffrättsliga förfarandet.
3 §
Om en ansökan om tvistlösning lämnas in enligt 2 kap. 2 §  ska Skatteverket avsluta varje annat liknande förfarande vid  ömsesidig överenskommelse om den aktuella tvisten som pågår  enligt ett skatteavtal mellan Sverige och en annan stat inom  Europeiska unionen.
9 kap. Kostnader för tvistlösningsförfarandet
1 §
Skatteverket får besluta att sökanden ska stå för  oberoende personers kostnader och arvoden med anledning av en  tvist enligt denna lag om Skatteverket har kommit överens med  utländsk behörig myndighet om det och
1. sökanden har återkallat ansökan om tvistlösning, eller
2. en rådgivande kommitté har bekräftat att utländsk behörig  myndighets beslut att avvisa ansökan om tvistlösning var  riktigt.
Skatteverket ska inte ersätta kostnader som uppstår för  sökanden eller en annan person som är berörd av tvisten.
10 kap. Överklagande
1 §
Beslut enligt 2 kap. 6 §, 3 kap. 5 § andra stycket, 4 kap. 
4 § och 8 § andra meningen, 5 kap. 3 § andra stycket, 5 §  andra stycket och 6 § tredje stycket och 9 kap. 1 § får  överklagas till allmän förvaltningsdomstol. Andra beslut  enligt denna lag får inte överklagas.
Prövningstillstånd krävs vid överklagande till kammarrätten.
Övergångsbestämmelser
2019:601
1. Denna lag träder i kraft den 1 november 2019.
2. Lagen tillämpas för beskattningsår som börjar efter den 
31 december 2017 och ska tillämpas på ansökningar om  tvistlösning som getts in efter den 30 juni 2019.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.