Title: Förordning (2024:532) om statsbidrag för icke-statliga flygplatser
SFS Number: Svensk författningssamling 2024:532
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024532-om-statsbidrag-for_sfs-2024-532/
Source Link: http://rkrattsbaser.gov.se/sfst?bet=2024:532
Amendment Register Link: http://rkrattsbaser.gov.se/sfsr?bet=2024:532
Ministry/Authority: Landsbygds- och infrastrukturdepartementet
Issued: 2024-06-20
Metadata: {"Utfärdad": "2024-06-20"}

==================================================

Förordning (2024:532) om statsbidrag för icke-statliga flygplatser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:532
Departement/myndighet
:   
Landsbygds- och infrastrukturdepartementet
Utfärdad
:   
2024-06-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Om det inom utgiftsområde 22 finns medel för icke-statliga  flygplatser, får statsbidrag enligt denna förordning ges till  kommuner för att finansiera delar av icke-statliga  flygplatsers driftunderskott.
Förordningen är meddelad med stöd av
- 8 kap. 11 § regeringsformen i fråga om 13 §, och
- 8 kap. 7 § regeringsformen i fråga om övriga bestämmelser.
Prövningsmyndighet
2 §
Trafikverket prövar frågor om bidrag och beslutar årligen  om fördelningen av bidraget i enlighet med denna förordning.
Flygplatser som en kommun kan få bidrag för
3 §
Bidrag får ges för icke-statliga flygplatser där
1. det utförs flygtrafik som omfattas av allmän trafikplikt  enligt artikel 16 i Europaparlamentets och rådets förordning 
(EG) nr 1008/2008 av den 24 september 2008 om gemensamma  regler för tillhandahållande av lufttrafik i gemenskapen,
2. flygplatshavaren har ingått en överenskommelse med staten,  genom Trafikverket, om att flygplatsen ska vara  beredskapsflygplats, eller
3. det bedrivs reguljär inrikes linjetrafik av betydande  omfattning.
Bidragsmottagare
4 §
Bidrag ges till den kommun där flygplatsen ligger.
Förutsättningar för bidrag
5 §
Bidrag får ges endast om kommunen inför Trafikverkets  årliga prövning ger in en aktuell årsredovisning och andra  relevanta uppgifter och nyckeltal som visar att flygplatsen  bedrivs på ett effektivt sätt.
6 §
Bidrag får ges endast om kommunen inför Trafikverkets  årliga prövning ger in dokumentation som visar att  flygplatshavarens flygplatsverksamhet är fossilfri eller att  åtgärder har genomförts eller planeras för att den ska bli  fossilfri.
7 §
Bidrag får ges endast om kommunen inför Trafikverkets  årliga prövning lämnar information om den statsstödsrättsliga  grund som flygplatsen omfattas av.
8 §
Om det finns särskilda skäl, får Trafikverket ge bidrag  även om inte alla förutsättningar i 5 eller 6 § är uppfyllda.
Bidragens storlek och fördelning mellan flygplatser
9 §
Bidrag ska ges så att de medel som är tillgängliga under  ett verksamhetsår fördelas för de flygplatser som bidrag får  avse enligt 5-8 §§ genom att
1. en miljon kronor ges för varje flygplats när dess  flygplatsverksamhet för första gången har blivit fossilfri och  flygplatshavaren har informerat Trafikverket om detta,
2. tio miljoner kronor fördelas lika för flygplatser i Pajala,  Gällivare, Storumans, Arvidsjaurs, Lycksele och Vilhelmina  kommuner, och
3. återstoden av medlen fördelas lika för alla flygplatser.
Likafördelningen ska innebära att varje flygplats får ett lika  stort belopp. Bidrag enligt första stycket 2 och 3 får dock  sammanlagt motsvara högst 75 procent av flygplatsens faktiska  underskott. Ett bidrag enligt första stycket 1 får däremot  innebära att det sammanlagda bidraget enligt första stycket  täcker mer än 75 procent av underskottet.
10 §
Om det vid den årliga prövningen gällande en viss  flygplats visar sig att föregående års bidrag var större än  det som flygplatsens faktiska underskott skulle ha medfört,  ska bidraget för innevarande år minskas i motsvarande mån.
Återkrav och återbetalning
11 §
Trafikverket får besluta att kräva tillbaka bidraget om  det
1. har beviljats felaktigt,
2. på grund av regler om statligt stöd inte får användas för  den flygplats som bidraget avser, eller
3. inte har kommit till avsedd användning under  verksamhetsåret.
12 §
Om det finns grund för återkrav enligt 11 § är kommunen  skyldig att betala tillbaka bidraget.
Bemyndigande
13 §
Trafikverket får meddela föreskrifter om verkställigheten  av denna förordning.
Överklagande
14 §
Trafikverkets beslut får överklagas till regeringen.
Övergångsbestämmelser
2024:532
1. Denna förordning träder i kraft den 1 januari 2025 i fråga  om 6 § och i övrigt den 1 augusti 2024.
2. Genom förordningen upphävs förordningen (2006:1577) om  statsbidrag för icke statliga flygplatser.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.