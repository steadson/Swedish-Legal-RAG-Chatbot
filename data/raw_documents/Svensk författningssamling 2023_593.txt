Title: Förordning (2023:593) om statsbidrag till kommuner för habiliteringsersättning
SFS Number: Svensk författningssamling 2023:593
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023593-om-statsbidrag-till-kommuner_sfs-2023-593/
Source Link: http://rkrattsbaser.gov.se/sfst?bet=2023:593
Amendment Register Link: http://rkrattsbaser.gov.se/sfsr?bet=2023:593
Ministry/Authority: Socialdepartementet
Issued: 2023-10-19
Metadata: {"Utfärdad": "2023-10-19"}

==================================================

Förordning (2023:593) om statsbidrag till kommuner för habiliteringsersättning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:593
Departement/myndighet
:   
Socialdepartementet
Utfärdad
:   
2023-10-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser om statsbidrag  till kommuner för dagpenning till de personer som deltar i  daglig verksamhet enligt lagen (1993:387) om stöd och service  till vissa funktionshindrade (habiliteringsersättning).
Förordningen är meddelad med stöd av 8 kap. 7 §  regeringsformen.
Förutsättningar för bidrag
2 §
Bidrag enligt denna förordning lämnas, i mån av tillgång  på medel, till en kommun för att införa, höja eller bibehålla  habiliteringsersättning.
Rekvisition
3 §
Bidraget ska rekvireras från Socialstyrelsen utan  ansökningsförfarande.
4 §
Medel som inte rekvirerats senast vid den tidpunkt som  Socialstyrelsen bestämmer får lämnas till de kommuner som  angett att de önskar ta del av dessa medel.
Fördelning av bidrag
5 §
Socialstyrelsen ska fördela bidraget enligt den ordning  som regeringen bestämmer.
Beslut och utbetalning
6 §
Socialstyrelsen beslutar om och betalar ut bidraget.
7 §
Ett beslut om bidrag ska avse ett bidragsår. Ett bidragsår  omfattar ett kalenderår.
Redovisning
8 §
En kommun som har tagit emot bidrag ska senast vid den  tidpunkt som Socialstyrelsen bestämmer lämna en redovisning av
1. hur de mottagna medlen har använts, och
2. hur bidraget påverkat kommunens egen tilldelning av medel  för habiliteringsersättning.
Uppföljning
9 §
Socialstyrelsen ska senast den 30 oktober varje år till  regeringen lämna en samlad redogörelse av de bidrag som  betalats ut enligt denna förordning. Av redogörelsen ska det  framgå
1. vilka kommuner som har fått bidrag och med vilka belopp,  och
2. vad bidragen har använts till.
Återbetalning och återkrav
10 §
En kommun som har tagit emot bidrag är skyldig att betala  tillbaka bidraget om
1. bidraget har lämnats felaktigt eller med för högt belopp,
2. bidraget helt eller delvis inte har använts eller inte har  använts för det ändamål som det har lämnats för, eller
3. en redovisning enligt 8 § inte har lämnats.
11 §
Socialstyrelsen ska besluta att helt eller delvis kräva  tillbaka bidraget om kommunen är återbetalningsskyldig enligt 
10 §. Socialstyrelsen får helt eller delvis avstå från att  kräva tillbaka bidraget, om det finns särskilda skäl för det.
Överklagande
12 §
Beslut enligt denna förordning får inte överklagas.
Bemyndigande
13 §
Socialstyrelsen får meddela föreskrifter om  verkställigheten av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.