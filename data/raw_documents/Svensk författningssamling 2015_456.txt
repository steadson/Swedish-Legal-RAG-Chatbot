Title: Förordning (2015:456) om statsbidrag till organisationer som bedriver 
förebyggande arbete för att minska medicinska och sociala 
skador av tobak och nikotin eller verksamhet mot överdrivet 
spelande
SFS Number: Svensk författningssamling 2015:456
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015456-om-statsbidrag-till_sfs-2015-456/
Source Link: http://rkrattsbaser.gov.se/sfst?bet=2015:456
Amendment Register Link: http://rkrattsbaser.gov.se/sfsr?bet=2015:456
Ministry/Authority: Socialdepartementet
Issued: 2015-06-25
Metadata: {"Utfärdad": "2015-06-25", "Ändrad": "t.o.m. SFS 2025:665"}

==================================================

Förordning (2015:456) om statsbidrag till organisationer som bedriver 
förebyggande arbete för att minska medicinska och sociala 
skador av tobak och nikotin eller verksamhet mot överdrivet 
spelande
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:456
Departement/myndighet
:   
Socialdepartementet
Utfärdad
:   
2015-06-25
Ändrad
:   
t.o.m. SFS 2025:665
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Syfte och tillämpningsområde
1 §
I denna förordning finns bestämmelser om statsbidrag till  ideella organisationer vars huvudsakliga verksamhet är att  bedriva förebyggande arbete i syfte att minska medicinska och  sociala skador av tobak och nikotin eller skadeverkningarna av  spel om pengar.
Syftet med statsbidragen är att stödja sådana organisationers  verksamhet. Förordning (2025:665).
Förutsättningar för statsbidrag
2 §
Bidrag får, om det finns medel, lämnas till en ideell  organisation som
1. är en juridisk person,
2. är en rikstäckande organisation vars verksamhet riktar sig  till utövare på regional eller lokal nivå eller är en  organisation som bedriver verksamhet av riksintresse,
3. har antagit stadgar,
4. är demokratiskt uppbyggd,
5. har som huvudsaklig verksamhet att bedriva förebyggande  arbete inom tobaks- och nikotinområdet eller området spel om  pengar,
6. har bedrivit förebyggande verksamhet i Sverige inom tobaks-  och nikotinområdet eller området spel om pengar under minst  två år, och
7. styr sin verksamhet mot fastställda mål och förväntade  resultat och har fastställt en plan, för en period om två år  eller mer, som beskriver vilka aktiviteter organisationen  planerar att genomföra för att lösa identifierade problem samt  hur arbetet kommer att följas upp. Förordning (2025:665).
2 a §
Bidrag får även lämnas till en stiftelse som
1. inte är statlig eller kommunal,
2. saknar vinstsyfte,
3. uppfyller kraven i 2 § 1-3 och 5-7, och
4. är öppen för insyn. Förordning (2025:665).
2 b §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.  Förordning (2025:665).
2 c §
Om en organisation eller dess företrädare har agerat på  ett sådant sätt som anges i 2 b §, får bidrag ändå lämnas om  det finns särskilda skäl. Vid denna bedömning ska det särskilt  beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Förordning (2025:665).
3 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Folkhälsomyndigheten.
Bidrag får inte heller lämnas till en organisation som har  fått ett annat statligt organisationsbidrag för samma  bidragsår. Förordning (2025:665).
4 §
Bidrag får även lämnas till organisationer som inte  uppfyller de villkor som anges i 2 § 2 eller som har bedrivit  verksamhet en kortare period än vad som anges i 2 § 6, om det  finns särskilda skäl för det. Vid en sådan prövning ska det  särskilt beaktas vilket behov som finns av förnyelsearbete  inom det område där organisationen är verksam.
Förordning (2025:665).
Formen för statsbidragen
5 §
Bidragen lämnas i form av organisationsbidrag.
Ansökan
6 §
Folkhälsomyndigheten prövar frågor om statsbidrag enligt denna förordning.
7 §
En ansökan om statsbidrag ska ha kommit in till  Folkhälsomyndigheten senast vid den tidpunkt som myndigheten  bestämmer.
En ansökan om statsbidrag ska göras skriftligen av en behörig  företrädare för organisationen. Förordning (2025:665).
8 §
Ansökan om bidrag ska göras på en blankett som överensstämmer med ett formulär som Folkhälsomyndigheten fastställer.
Ansökan ska vara egenhändigt undertecknad av behörig företrädare för den organisation som ansöker om bidrag. I ansökan ska det intygas att de uppgifter som lämnas där är riktiga.
9 §
Ansökan ska innehålla
1. den sökande organisationens stadgar eller urkund,
2. handlingar som visar vem eller vilka som har rätt att företräda organisationen,
3. verksamhets- och förvaltningsberättelse, balans- och resultaträkning samt revisionsberättelse för närmast föregående räkenskapsår, och
5. uppgift om huruvida sökanden ansökt om eller beviljats annat statligt organisationsbidrag.
10 §
Sökanden ska till Folkhälsomyndigheten lämna också andra handlingar och uppgifter som myndigheten behöver för att kunna pröva ansökan.
11 §
Om sökanden inte lämnar de handlingar eller uppgifter som  följer av 9 och 10 §§, ska sökanden ges möjlighet att  komplettera ansökan inom en viss tid. Om sökanden inte följer  en uppmaning att komplettera ansökan, får den prövas i  befintligt skick. Förordning (2025:665).
Beslut
12 §
Folkhälsomyndigheten ska i ett beslut om bidrag ange de villkor som ska gälla för bidraget.  Beslutet ska även innehålla en upplysning om bestämmelserna i 14, 15 och 18
§§.
13 §
Beslut om bidrag ska avse ett visst bidragsår. Ett bidragsår avser ett kalenderår. Folkhälsomyndigheten fattar beslut om organisationsbidrag vid endast ett tillfälle under ett kalenderår.
Anmälningsskyldighet
13 a §
Den som ansöker om eller har beviljats bidrag enligt  denna förordning ska snarast möjligt anmäla sådana ändrade  förhållanden som kan påverka rätten till eller storleken på  bidraget till Folkhälsomyndigheten. Förordning (2025:665).
Redovisning
14 §
En organisation som har tagit emot organisationsbidrag är skyldig att senast den 30 april året efter bidragsåret till Folkhälsomyndigheten lämna en ekonomisk redovisning och en redogörelse för vad medlen har använts till.
En revisor ska intyga att redovisningen är tillförlitlig, räkenskaperna rättvisande samt att tillämpliga föreskrifter och villkor m.m. har följts. Revisorns rapport över granskningen ska bifogas redovisningen. Om det bidrag som har tagits emot uppgått till minst fem prisbasbelopp enligt 2 kap. 6 och 7 §§ socialförsäkringsbalken, ska granskningen göras av en auktoriserad eller godkänd revisor.
15 §
En organisation som har tagit emot bidrag enligt denna förordning är förutom vad som anges i 14 § skyldig att, på begäran av Folkhälsomyndigheten, lämna myndigheten det underlag som behövs för granskningen av redovisningen.
16 §
Folkhälsomyndigheten ska årligen senast den 30 september till regeringen lämna en samlad redovisning för respektive statsbidragsområde. Av redovisningen ska det framgå vilka som fått bidrag och med hur stort belopp. Vidare ska redovisningen innehålla en sammanfattande redogörelse för statsbidragets användning i förhållande till bidragets syfte.
Folkhälsomyndigheten ska vartannat år, med början år 2017, vid samma tid även lämna regeringen en bedömning av bidragens effekter i förhållande till de syften som anges i 1 §.
Hinder mot utbetalning
16 a §
Folkhälsomyndigheten får besluta att ett beviljat  bidrag helt eller delvis inte ska betalas ut om  bidragsmottagaren inte längre uppfyller villkoren för det  eller om det finns grund för återbetalning enligt 18 §.  Beslutet gäller omedelbart. Förordning (2025:665).
Utbetalning
17 §
Bidragen ska betalas ut i förskott med en fjärdedel per kvartal.
Återbetalning och återkrav
18 §
En bidragsmottagare är skyldig att betala tillbaka  bidraget om
1. mottagaren genom att lämna oriktiga uppgifter eller på  något annat sätt har orsakat att bidraget har lämnats  felaktigt eller med för högt belopp,
2. bidraget av annat skäl har lämnats felaktigt eller med för  högt belopp och mottagaren borde ha insett detta,
3. bidraget helt eller delvis inte har använts för det syfte  som anges i 1 §,
4. mottagaren inte har lämnat en sådan redovisning som avses i 
14 § eller sådant underlag som avses i 15 §,
5. villkor i beslutet om bidrag inte har följts, eller
6. mottagaren inte uppfyller villkoren i 2 b § och det inte  finns sådana särskilda skäl enligt 2 c § som innebär att  bidrag ändå får lämnas. Förordning (2025:665).
19 §
Folkhälsomyndigheten ska besluta att helt eller delvis  kräva tillbaka bidraget, om bidragsmottagaren är  återbetalningsskyldig enligt 18 §.
Om det finns särskilda skäl för det, får Folkhälsomyndigheten  besluta att helt eller delvis avstå från ett krav på  återbetalning. Förordning (2025:665).
Överklagande
20 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 16 a § och beslut om  återkrav enligt 19 § får dock inte överklagas.
Förordning (2025:665).
Bemyndigande
21 §
Folkhälsomyndigheten får meddela föreskrifter om  verkställigheten av denna förordning. Förordning (2025:665).
Övergångsbestämmelser
2015:456
1. Denna förordning träder i kraft den 1 augusti 2015.
2. Förordningen tillämpas första gången i fråga om statsbidrag för bidragsåret 2016.
2025:665
1. Denna förordning träder i kraft den 1 augusti 2025.
2. Äldre bestämmelser gäller fortfarande för statsbidrag som  har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.