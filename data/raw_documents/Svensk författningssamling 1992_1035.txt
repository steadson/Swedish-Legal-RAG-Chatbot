Title: Lag (1992:1035) om immunitet och privilegier 
för ministerrådsmöten och ämbetsmanna-
kommittémöten inom Konferensen om 
säkerhet och samarbete i Europa (ESK);
SFS Number: Svensk författningssamling 1992:1035
URL: https://www.riksdagen.se/sv/dokument-och-lagar/dokument/svensk-forfattningssamling/lag-19921035-om-immunitet-och-privilegier-for_sfs-1992-1035/
Source Link: http://rkrattsbaser.gov.se/sfst?bet=1992:1035
Amendment Register Link: http://rkrattsbaser.gov.se/sfsr?bet=1992:1035
Ministry/Authority: Utrikesdepartementet UDH
Issued: 1992-11-05
Metadata: {"Utfärdad": "1992-11-05"}

==================================================

Lag (1992:1035) om immunitet och privilegier 
för ministerrådsmöten och ämbetsmanna-
kommittémöten inom Konferensen om 
säkerhet och samarbete i Europa (ESK);
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1992:1035
Departement/myndighet
:   
Utrikesdepartementet UDH
Utfärdad
:   
1992-11-05
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna lag är tillämplig på ministerrådsmöten och  ämbetsmannakommittémöten inom Konferensen om säkerhet och samarbete i  Europa (ESK) som på svenska regeringens inbjudan hålls i Sverige. Den är  också tillämplig på främmande staters delegationer samt på  representanter för ESK:s institutioner och för inbjudna internationella  organisationer som deltar i dessa möten.
Föreskrifterna i denna lag skall gälla utan hinder av bestämmelser i  andra författningar.
2 §
Möteslokalerna samt handlingar och annan egendom som finns i dessa  lokaler är okränkbara under den tid som mötena förbereds, pågår och  avvecklas.
Varor som införs för mötena för tjänstebruk skall vara befriade från  tullar samt skatter och avgifter som tas ut med anledning av införsel  och procedurer i samband härmed, med undantag av avgifter för lagring,  forsling och liknande tjänster.
3 §
Främmande staters utrikesministrar åtnjuter i egenskap av chef för  en delegation den immunitet och de privilegier som enligt folkrätten och  internationell sedvana tillkommer dem.
4 §
Främmande staters delegationer, medlemmar av sådana delegationer  samt deras familjemedlemmar och betjäning åtnjuter samma immunitet och  privilegier som tillkommer beskickningar samt beskickningsmedlemmar med  motsvarande ställning och deras familjemedlemmar och betjäning enligt  den i Wien den 18 april 1961 avslutade konventionen om diplomatiska  förbindelser.
Utrikesdepartementet bestämmer hur delegationsmedlemmarna och deras  familjemedlemmar skall hänföras till konventionens olika kategorier när  det gäller immunitet och privilegier.
5 §
Representanter för ESK:s institutioner och för internationella  organisationer samt deras familjemedlemmar och betjäning åtnjuter samma  immunitet och privilegier som tillkommer beskickningsmedlemmar med  motsvarande ställning och deras familjemedlemmar och betjäning enligt  den i Wien den 18 april 1961 avslutade konventionen om diplomatiska  förbindelser.
Utrikesdepartementet bestämmer hur representanterna och deras  familjemedlemmar skall hänföras till konventionens olika kategorier när  det gäller immunitet och privilegier.
6 §
Delegationernas och representanternas lokaler och den egendom som  finns där är okränkbara. Delegationernas och representanternas arkiv och  handlingar är okränkbara var de än finns.
Varor som införs för delegationernas och representanternas tjänstebruk  skall vara befriade från tullar samt skatter och avgifter som tas ut med  anledning av införsel och procedurer i samband härmed, med undantag av  avgifter för lagring, forsling och liknande tjänster.
7 §
Delegationerna och representanterna har samma rätt som diplomatiska  beskickningar i Sverige att sända och ta emot uppgifter och meddelanden  samt att därvid använda alla lämpliga medel, inbegripet kurir samt kod-  och chiffermeddelanden. Delegationerna och representanterna har dock  rätt att använda radiosändare endast med behöriga myndigheters  tillstånd.
8 §
Medlemmar av konferenssekretariatet skall vara befriade från  skattskyldighet till stat och kommun för inkomst av sin anställning vid  sekretariatet.
Utländska medborgare som är medlemmar av konferenssekretariatet skall i  fråga om verksamheten vid sekretariatet vara undantagna från  skyldigheten att ha arbetstillstånd.
Medlemmar av konferenssekretariatet, som inte är bosatta i Sverige,  skall åtnjuta samma immunitet och privilegier som tillkommer Förenta  nationernas tjänstemän enligt konventionen den 13 februari 1946 rörande  Förenta nationernas privilegier och immuniteter.
Medlemmar av konferenssekretariatet är inte skyldiga att betala avgifter  enligt lagen (1981:691) om socialavgifter för inkomst av sin anställning  vid sekretariatet.
1992:1035
Denna lag träder i kraft den 1 december 1992 och gäller till utgången av  år 1994.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.