Title: Förordning (2008:1272) om Swedfund International AB:s stöd till små och medelstora svenska företags investeringar i Swedfunds samarbetsländer
SFS Number: Svensk författningssamling 2008:1272
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20081272-om-swedfund-international_sfs-2008-1272/
Source Link: http://rkrattsbaser.gov.se/sfst?bet=2008:1272
Amendment Register Link: http://rkrattsbaser.gov.se/sfsr?bet=2008:1272
Ministry/Authority: Utrikesdepartementet
Issued: 2008-12-04
Metadata: {"Utfärdad": "2008-12-04", "Ändrad": "t.o.m. SFS 2018:1038"}

==================================================

Förordning (2008:1272) om Swedfund International AB:s stöd till små och medelstora svenska företags investeringar i Swedfunds samarbetsländer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:1272
Departement/myndighet
:   
Utrikesdepartementet
Utfärdad
:   
2008-12-04
Ändrad
:   
t.o.m. SFS 2018:1038
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna förordning innehåller föreskrifter om stöd som Swedfund International AB (Swedfund) får pröva enligt lagen
(2008:1271) om överlämnande av vissa förvaltningsuppgifter till Swedfund International AB. Förordning (2012:754).
Definitioner
2 §
Med små och medelstora svenska företag avses i denna förordning företag eller koncerner som
1. bedriver verksamhet i Sverige,
2. har färre än 250 anställda, och
3. har en årsomsättning som motsvarar högst 50 miljoner euro och en balansomslutning som motsvarar högst 43 miljoner euro per år. Förordning (2012:754).
3 §
Med samarbetsföretag avses i denna förordning ett privat, inregistrerat företag i ett land där Swedfund får verka
(samarbetsland). Förordning (2012:754).
Syfte med stödet
4 §
Stödet syftar till att bidra till att främja tillväxten av uthålliga, lönsamma och produktiva små och medelstora företag i de länder där Swedfund får verka. Förordning (2012:754).
Förutsättningar för stöd och dess omfattning
5 §
Swedfund får i mån av tillgång på medel besluta om stöd i  form av avskrivningslån.
Ansökningar om stöd görs hos Swedfund.
Avskrivningslån lämnas som stöd av mindre betydelse enligt  kommissionens förordning (EU) nr 1407/2013 av den 18 december 
2013 om tillämpningen av artiklarna 107 och 108 i fördraget  om Europeiska unionens funktionssätt på stöd av mindre  betydelse. De uppgifter som en medlemsstat har enligt artikel 
6.1, 6.3 och 6.4 i kommissionens förordning ska utföras av  Swedfund. Förordning (2016:607).
6 §
Stöd får ges till små och medelstora svenska företag om följande kriterier är uppfyllda.
1. Det finns ett angivet samarbetsföretag i samarbetslandet.
2. Stödprojektet står på en sund affärsmässig grund och kan avse såväl varor som tjänster.
3. Utrustning som motsvarar minst lånedelens storlek ges som gåva till samarbetsföretaget. Förordning (2012:754).
7 §
Stödet får omfatta högst 49 procent av den beräknade totalkostnaden för projektet.
Stöd får inte ges för investeringar i fast egendom eller byggnader eller för rörelsekostnader som hänför sig till normal drift.
Inslaget av stöd av mindre betydelse enligt 5 § tredje stycket ska motsvara det belopp som avskrivningslån beviljas med.
Förordning (2012:754).
8 §
Ett beslut om stöd ska omedelbart hävas och  avskrivningslån ska sägas upp till omedelbar betalning om
1. stödet beviljats på grund av en oriktig eller ofullständig  uppgift av sökanden,
2. den som beviljats stöd på ett allvarligt sätt bryter mot  villkor som gäller för stödet, eller
3. något annat förhållande inträffar som innebär att  låntagaren med hänsyn till syftet med lånet uppenbarligen  inte bör få ha kvar detta.
Vid ett förhållande som avses i första stycket 1 eller 2 får  lånet krävas tillbaka inom tio år från det att lånebeloppet  betalades ut. Förordning (2016:607).
9 §
Swedfund ska redovisa verksamhetens utfall och resultat i sin årsredovisning i förhållande till målen för Swedfunds verksamhet. Förordning (2012:754).
Övriga frågor
10 §
I ärenden enligt denna förordning tillämpas följande  bestämmelser i förvaltningslagen:
- 5 § om legalitet, objektivitet och proportionalitet,
- 6 § om service,
- 7 § om tillgänglighet,
- 8 § om samverkan,
- 9 § om utgångspunkter för handläggningen,
- 10 § om partsinsyn,
- 11 § om åtgärder om handläggningen försenas,
- 13 § om tolkning och översättning,
- 16-18 §§ om jäv,
- 22 § om hur ankomstdagen för handlingar bestäms,
- 23 § om utredningsansvaret,
- 24 § om när man får lämna uppgifter muntligt,
- 25 § om kommunikation,
- 26 § om remiss,
- 27 § om dokumentation av uppgifter,
- 31 § om dokumentation av beslut,
- 32 § om motivering av beslut, och
- 33 och 34 §§ om underrättelse om innehållet i beslut och  hur ett överklagande går till.
Förordning (2018:1038).
11 §
Beslut i ärenden enligt denna förordning får inte överklagas.
Övergångsbestämmelser
2016:607
1. Denna förordning träder i kraft den 1 juli 2016.
2. Bestämmelserna i 8 § i den nya lydelsen tillämpas även för  stöd som lämnats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.