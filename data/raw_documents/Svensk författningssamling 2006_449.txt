Title: Lag (2006:449) om skydd för störningskänslig forskning
SFS Number: Svensk författningssamling 2006:449
URL: https://www.riksdagen.se/sv/dokument-och-lagar/dokument/svensk-forfattningssamling/lag-2006449-om-skydd-for-storningskanslig_sfs-2006-449/
Source Link: http://rkrattsbaser.gov.se/sfst?bet=2006:449
Amendment Register Link: http://rkrattsbaser.gov.se/sfsr?bet=2006:449
Ministry/Authority: Utbildningsdepartementet
Issued: 2006-05-24
Metadata: {"Utfärdad": "2006-05-24", "Ändrad": "t.o.m. SFS 2022:493"}

==================================================

Lag (2006:449) om skydd för störningskänslig forskning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:449
Departement/myndighet
:   
Utbildningsdepartementet
Utfärdad
:   
2006-05-24
Ändrad
:   
t.o.m. SFS 2022:493
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Syfte och tillämpningsområde
1 §
Denna lag innehåller bestämmelser om skydd för forskning som är känslig för störningar och som är av särskilt värde från allmän synpunkt.
Allmän regel om hänsyn
2 §
Den som bedriver en verksamhet eller företar en åtgärd som kan medföra störning av forskning som avses i 1 § skall vidta rimliga försiktighetsmått för att motverka sådana störningar.
Skydd mot störningar från utomstående
3 §
Om det behövs för att skydda forskning som avses i 1 § mot störningar, får länsstyrelsen efter ansökan enligt 6 § besluta att ett område skall utgöra forskningsområde med tillträdesskydd eller, om det är tillräckligt för att skydda forskningen, forskningsområde med störningsskydd. Ett sådant beslut får meddelas endast om det finns förutsättningar att på lämpligt sätt markera områdets gränser på platsen där beslutet skall gälla.
I ett forskningsområde med tillträdesskydd gäller förbud för utomstående att beträda området utan tillstånd enligt 12 §.
I ett forskningsområde med störningsskydd gäller förbud för utomstående att, utan tillstånd enligt 12 §, använda radiosändare, framföra motordrivna fordon eller använda annan teknisk utrustning på ett sätt som stör forskningen.
I fråga om områden som ägs eller nyttjas av någon annan än den som utför forskningen får beslut enligt första stycket meddelas bara med samtycke av ägaren och av den som har nyttjanderätt, servitut, rätt till elektrisk kraft eller liknande rätt.
Skydd mot störande verksamheter i närheten
4 §
Om forskning som avses i 1 § utsätts för varaktiga eller  upprepade störningar från annan verksamhet i närheten, får  länsstyrelsen efter ansökan enligt 6 § meddela förbud eller  förelägganden mot den störande verksamheten för att skydda  forskningen.
Första stycket gäller inte sådan verksamhet som regleras i  lagen (2022:482) om elektronisk kommunikation eller lagen 
(1992:1512) om elektromagnetisk kompatibilitet eller i  föreskrifter utfärdade med stöd av dessa lagar. Första stycket  gäller inte heller störningar från en verksamhet som bedrivs  med tillstånd enligt miljöbalken eller motsvarande bestäm-
melser i äldre lag.
Om ett beslut enligt första stycket medför att pågående  markanvändning inom det berörda området avsevärt försvåras,  har områdets ägare och den som har nyttjanderätt, servitut,  rätt till elektrisk kraft eller liknande rätt till detta  område, rätt till ersättning för skada till följd av beslutet.
Ersättningen ska motsvara skadan med avdrag för vad den  berättigade är skyldig att tåla utan ersättning. Ersättningen  ska betalas av den som ansökt om skyddet.
I fråga om ersättningen tillämpas i övrigt expropriationslagen 
(1972:719).
Lag (2022:493)
.
Avvägning mellan olika intressen
5 §
Vid prövning av en ansökan om skydd enligt 3 eller 4 §
skall en avvägning göras mellan motstående intressen. Vid denna intresseavvägning skall särskilt sådana faktorer beaktas som
1. forskningens art, inriktning och behov av skydd,
2. risken för störningar eller, vid prövning enligt 4 §, konstaterade störningar av verksamheten,
3. möjligheten att på annat sätt motverka störningarna,
4. det allmänna intresset av rörelsefrihet, och
5. intresset av att näringsverksamhet och offentlig verksamhet kan utövas fritt.
En inskränkning i rörelsefriheten får inte gå längre än vad som är nödvändigt för att tillgodose forskningens rimliga behov av skydd.
Det som sägs i första och andra stycket gäller även vid bedömning av om kraven på försiktighetsmått enligt 2 § har iakttagits.
Ansökan om skydd
6 §
En ansökan om skydd enligt 3 eller 4 § får göras av den statliga myndighet eller den juridiska person i vars verksamhet forskningen utförs (forskningshuvudman).
Kungörelse av ansökan
7 §
Innan en ansökan om skydd enligt 3 § prövas skall länsstyrelsen kungöra ansökan i ortstidning. Sökanden är skyldig att betala de kostnader som uppkommer för kungörelseförfarandet.
Samråd
8 §
Innan ett beslut fattas i ett ärende om skydd enligt 3 eller 4 §, skall länsstyrelsen samråda med en kommun vars geografiska område omfattas av beslutet och med de statliga myndigheter som har väsentliga intressen i frågan.
Beslutens giltighetstid
9 §
Ett beslut enligt 3 eller 4 § skall gälla tills vidare eller under viss angiven tid.
I beslut enligt 3 eller 4 § får det förordnas att beslutet skall tillämpas även om det inte har vunnit laga kraft.
Information om beslut
10 §
Information om länsstyrelsens beslut enligt 3 eller 4 §
skall kungöras i ortstidning. Sökanden är skyldig att betala de kostnader som uppkommer för kungörelseförfarandet.
En forskningshuvudman vars verksamhet har forskningsskydd enligt 3 §, skall se till att innebörden av beslutet tydligt tillkännages på platsen genom skyltning eller på annat sätt.
Återkallelse och ändring av beslut
11 §
Länsstyrelsen får återkalla eller inskränka ett beslut om skydd enligt 3 eller 4 §, när det finns skäl till det.
En forskningshuvudman vars verksamhet har forskningsskydd enligt 3 § är skyldig att underrätta länsstyrelsen om förutsättningarna för skyddet ändras väsentligt.
Undantag från förbud
12 §
En forskningshuvudman får bevilja en person tillstånd att, trots förbud enligt 3 § andra och tredje stycket, beträda ett forskningsområde med tillträdesskydd eller använda teknisk utrustning inom ett forskningsområde med störningsskydd.
Länsstyrelsen får i ett enskilt fall efter ansökan besluta om undantag från förbud enligt 3 § under begränsad tid, om det kan ske utan risk för väsentlig störning av forskningen.
Straff
13 §
Den som uppsåtligen eller av oaktsamhet bryter mot förbud enligt 3 § döms till böter. I ringa fall skall inte dömas till ansvar. Om gärningen är belagd med straff i någon annan författning gäller i stället bestämmelserna i den författningen.
Vite
14 §
Länsstyrelsen får förena förbud eller förelägganden enligt 4 § med vite.
Överklagande
15 §
Beslut i ett ärende enligt 3 eller 4 §, 11 § första stycket eller 12 § andra stycket får överklagas hos allmän förvaltningsdomstol.
Beslut i ett ärende enligt 3 § får även överklagas av Naturvårdsverket och av en kommun vars geografiska område omfattas av beslutet. Beslut i ett ärende enligt 11 § första stycket får överklagas endast av forskningshuvudmannen.
Prövningstillstånd krävs vid överklagande till kammarrätten.
Tiden för överklagande av ett beslut i ett ärende enligt 3 eller 4 § räknas från den dag då beslutet kungjorts enligt 10 §.
Övergångsbestämmelser
2010:831
1. Denna lag träder i kraft den 1 augusti 2010.
2. Äldre föreskrifter gäller fortfarande för ersättning med anledning av ett beslut enligt 4 § första stycket som har meddelats före ikraftträdandet. I ett sådant fall ska hänvisningarna till expropriationslagen (1972:719) avse den lagens lydelse vid utgången av juli 2010.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.