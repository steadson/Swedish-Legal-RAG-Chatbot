Title: Notarieförordning (1990:469)
SFS Number: Svensk författningssamling 1990:469
URL: https://www.riksdagen.se/sv/dokument-och-lagar/dokument/svensk-forfattningssamling/notarieforordning-1990469_sfs-1990-469/
Source Link: http://rkrattsbaser.gov.se/sfst?bet=1990:469
Amendment Register Link: http://rkrattsbaser.gov.se/sfsr?bet=1990:469
Ministry/Authority: Justitiedepartementet DÅ
Issued: 1990-05-23
Metadata: {"Utfärdad": "1990-05-23", "Ändrad": "t.o.m. SFS 2022:1356"}

==================================================

Notarieförordning (1990:469)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1990:469
Departement/myndighet
:   
Justitiedepartementet DÅ
Utfärdad
:   
1990-05-23
Ändrad
:   
t.o.m. SFS 2022:1356
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Notarietjänstgöring och notariemeritering
1 §
Notarietjänstgöring fullgörs efter juristexamen enligt bilaga 2 till högskoleförordningen (1993:100) eller motsvarande äldre examen. Tjänstgöringen fullgörs under en tid av två år, om inte något annat anges i 2 § andra stycket eller 2 b §.
Med svensk juristexamen jämställs fullbordad juristutbildning som till övervägande del har ägt rum i Danmark, Finland, Island eller Norge. Om denna utbildning skulle vara mer än ett år kortare än den svenska utbildningen, ska sökanden genomgå en kompletteringsutbildning som avslutas med ett kunskapsprov. Förordning (2014:442).
2 §
Notarietjänstgöringen fullgörs vid tingsrätt eller förvaltningsrätt eller båda slagen av domstolar.
Vid en tingsrätt och en förvaltningsrätt på samma ort får en kombinerad notarietjänstgöring fullgöras. I dessa fall får beslutas om anställning som tingsnotarie med tjänstgöringsskyldighet även vid förvaltningsrätten och som förvaltningsrättsnotarie med tjänstgöringsskyldighet även vid tingsrätten. Sådan notarietjänstgöring ska fullgöras under en tid av två år och sex månader, varav minst ett år ska fullgöras vid respektive domstol.
När en tingsnotarie tjänstgör vid förvaltningsrätten ska bestämmelserna i förordningen (1996:382) med förvaltningsrättsinstruktion tillämpas på notarien. När en förvaltningsrättsnotarie tjänstgör vid tingsrätten ska bestämmelserna i förordningen (1996:381) med tingsrättsinstruktion tillämpas på förvaltningsrättsnotarien.
Förordning (2009:1400).
2 a §
Notarietjänstgöringen kan, efter förordnande enligt 52 a § förordningen (1996:381) med tingsrättsinstruktion, till en tid av två månader fullgöras vid en hyresnämnd på samma ort som tingsrätten.
När en tingsnotarie tjänstgör vid en hyresnämnd skall bestämmelserna i förordningen (1980:1030) med hyresnämndsinstruktion tillämpas på notarien.
Förordning (2005:1098).
2 b §
Vid en tingsrätt som är mark- och miljödomstol och vid  Stockholms tingsrätt, Patent- och marknadsdomstolen, får en  förlängd notarietjänstgöring fullgöras. En sådan  notarietjänstgöring ska fullgöras under en tid av två år och  sex månader, varav minst ett år vid mark- och miljödomstolen  eller Patent- och marknadsdomstolen och minst ett år vid  tingsrätten i övrigt. Förordning (2017:288).
3 §
Den som ansöker om notarietjänstgöring får begära att  tjänstgöring hos en arbetsgivare ska tillgodoräknas som  notarietjänstgöring.
Efter särskild prövning av en sådan begäran får högst sex  månaders tjänstgöring hos en arbetsgivare tillgodoräknas som  notarietjänstgöring. Sådan tjänstgöring ska i tiden ligga före  all domstolstjänstgöring.
Vid prövningen ska särskilt beaktas tjänstgöringens allmänna  juridiska värde men även dess värde för fortsatt arbete vid  tingsrätt eller förvaltningsrätt. Förordning (2022:1356).
4 §
Domstolsverket kan efter en skriftlig framställning ge förhandsbesked om en viss tilltänkt tjänstgöring kan tillgodoräknas som notarietjänstgöring enligt 3 §.
5 §
Notariemeritering har förvärvats av den som på ett tillfredsställande sätt har fullgjort notarietjänstgöring.
Notarien ska därvid ha utfört domaruppgifter som avses i 17 och 18 §§ förordningen (1996:381) med tingsrättsinstruktion eller 20 och 21 §§ förordningen (1996:382) med förvaltningsrättsinstruktion. Förordning (2009:1400).
6 §
Bevis om notariemeritering utfärdas av den domstol där tjänstgöringen avslutas. Ett sådant bevis skall innehålla uppgift om de arbetsgivare hos vilka tjänstgöringen har fullgjorts och om den tid tjänstgöringen pågått hos varje arbetsgivare.
Förordning (1994:927).
Anställningar
7 §
Anställningar som tingsnotarier och förvaltningsrättsnotarier beslutas av Domstolsverket. Förordning (2009:1400).
7 a §
Innan Domstolsverket beslutar i ett ärende om anställning av tingsnotarie eller förvaltningsrättsnotarie, ska uppgifter om den som verket avser att anställa inhämtas ur belastningsregistret enligt förordningen (1999:1134) om belastningsregister, om det inte möter något hinder enligt 7
§ lagen (1998:620) om belastningsregister.
Förordning (2009:1400).
8 §
En sökande som har fullgjort sådan tjänstgöring som kan  komma att tillgodoräknas enligt 3 § ska i sin ansökan uppge om  han eller hon begär att tillgodoräknande ska ske.  Förordning (2022:1356).
9 §
Notarier anställs tills vidare, dock längst för den tid som anges i 1 § första stycket, 2 § andra stycket eller 2 b §, eller den kortare tid som kan följa enligt 3 § eller av någon annan särskild omständighet.
Om en notarie har fullgjort endast en viss del av en kombinerad notarietjänstgöring som avses i 2 § andra stycket eller av en förlängd notarietjänstgöring som avses i 2 b §
och förordnas på nytt på en notarietjänst, får han eller hon förvärva notariemeritering tidigast när hans eller hennes sammanlagda tjänstgöringstid uppgår till den som det första förordnandet avsåg, om inte särskilda skäl motiverar något annat.
Om någon ska anställas vid en statlig myndighet för en tjänstgöring som enligt 3 § kan tillgodoräknas som notarietjänstgöring, får det lämnas över till Domstolsverket att besluta om anställningen. Förordning (2014:442).
10 §
Efter särskild prövning får en tingsrätt eller förvaltningsrätt förlänga en anställning att gälla för en längre tid än som anges i 1 § första stycket, 2 § andra stycket eller 2 b §. Förordning (2014:442).
11 §
Vid förordnanden enligt 9 eller 10 § gäller inte 15 och 28 §§ lagen (1982:80) om anställningsskydd.
12 §
Har upphävts genom förordning (2007:1083).
13 §
Har upphävts genom förordning (2007:1083).
14 §
Har upphävts genom förordning (2007:1083).
15 §
Har upphävts genom förordning (2007:1083).
16 §
Har upphävts genom förordning (2007:1083).
17 §
Har upphävts genom förordning (2007:1083).
18 §
Har upphävts genom förordning (2007:1083).
Överklagande
19 §
Beslut om antagning till notarietjänstgöring och beslut i ärenden enligt 3--5 §§ får överklagas till Notarienämnden.
Notarienämndens beslut får inte överklagas. Förordning (1994:927).
Övergångsbestämmelser
1990:469
1. Denna förordning träder i kraft den 1 juli 1990.
2. Genom förordningen upphävs notarieförordningen (1984:488).
Bestämmelserna i den förordningen gäller dock fortfarande i fråga om förordnanden som har meddelats av notarienämnden före ikraftträdandet med det undantaget att domstolsverket skall fullgöra de uppgifter som enligt äldre bestämmelser ankom på notarienämnden.
3. Bestämmelserna i 1 § tillämpas första gången på notarietjänster som skall tillträdas efter den 31 maj 1991.
4. För notarietjänster som skall tillträdas under tiden den 1 juli 1990
-- den 31 maj 1991 skall i fråga om notarietjänstgöringens längd följande gälla.
Notarietjänstgöring fullgörs under en tid av
a) två år och sex månader om tjänsten skall tillträdas före den 1 augusti 1990,
b) två år och fem månader om tjänsten skall tillträdas under tiden den 1 augusti -- 30 september 1990,
c) två år och fyra månader om tjänsten skall tillträdas under tiden den 1 oktober -- 30 november 1990,
d) två år och tre månader om tjänsten skall tillträdas under tiden den 1 december 1990 -- 31 januari 1991,
e) två år och två månader om tjänsten skall tillträdas under tiden den 1 februari -- 31 mars 1991,
f) två år och en månad om tjänsten skall tillträdas under tiden den 1 april -- 31 maj 1991.
5. Har upphävts genom förordning (2009:1400).
2022:1356
1. Denna förordning träder i kraft den 1 januari 2023.
2. Äldre bestämmelser gäller fortfarande för  notarieanställningar som har utlysts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.