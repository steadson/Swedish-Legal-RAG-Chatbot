Title: Lag (2019:370) om fordons registrering och användning
SFS Number: Svensk författningssamling 2019:370
URL: https://www.riksdagen.se/sv/dokument-och-lagar/dokument/svensk-forfattningssamling/lag-2019370-om-fordons-registrering-och_sfs-2019-370/
Source Link: http://rkrattsbaser.gov.se/sfst?bet=2019:370
Amendment Register Link: http://rkrattsbaser.gov.se/sfsr?bet=2019:370
Ministry/Authority: Landsbygds- och infrastrukturdepartementet RSIB TM
Issued: 2019-05-29
Metadata: {"Utfärdad": "2019-05-29", "Ändrad": "t.o.m. SFS 2024:590"}

==================================================

Lag (2019:370) om fordons registrering och användning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:370
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2019-05-29
Ändrad
:   
t.o.m. SFS 2024:590
Ändringsregister
:
SFSR (Regeringskansliet)
Källa
:
Fulltext (Regeringskansliet)
Allmänna bestämmelser
1 §
Denna lag innehåller bestämmelser om registrering av  motordrivna fordon och släpfordon hos Transportstyrelsen i  vägtrafikregistret.
Lagen gäller dock inte
1. fordon som tillhör Försvarsmakten, Försvarets materielverk  eller Försvarets radioanstalt,
2. motordrivna fordon som är avsedda att föras av gående eller  släpfordon som har kopplats till något sådant fordon, eller
3. mopeder klass II.
Vilka uppgifter som ska registreras i vägtrafikregistret  framgår av 2 kap. 1 § vägtrafikdatalagen (2019:369) och  föreskrifter som har meddelats i anslutning till den lagen.
2 §
Fordons- och viktbegreppen i denna lag har samma betydelse  som i lagen (2001:559) om vägtrafikdefinitioner.
3 §
Bestämmelserna i denna lag om ägaren av ett fordon  tillämpas på innehavaren, när det är fråga om fordon som  innehas
1. på grund av kreditköp med förbehåll om återtaganderätt,  eller
2. med nyttjanderätt för en bestämd tid om minst ett år.
4 §
Om någon som inte har fyllt 18 år äger ett fordon eller  innehar det under sådana omständigheter som anges i 3 §,  tillämpas det som sägs i lagen om ägaren på en förmyndare för  honom eller henne.
Detta gäller dock inte
1. om den underårige har förarbehörighet för fordonet, eller
2. i fråga om ett släpfordon, om den underårige har  förarbehörighet för ett fordon som kan dra släpfordonet.
Registrering som förutsättning för rätt att använda fordon
5 §
För att följande fordon ska få användas ska uppgifter om  fordonen registreras i vägtrafikregistret med de undantag som  anges i 6-9 och 11 §§ :
1. Bilar, motorcyklar, mopeder klass I, traktorer,  motorredskap klass I och terrängmotorfordon.
2. Motorredskap klass II när de används
a) för persontransport på en väg som inte är enskild, om det  sker i annat fall än vid passage över vägen, vid färd kortaste  sträcka till eller från ett arbetsställe för fordonet eller  liknande, eller undantagsvis vid färd kortare sträcka i andra  fall än som nu har nämnts,
b) för transport av gods i andra fall än som avses i 2 kap. 
17 § vägtrafikskattelagen (2006:227) på en väg som inte är  enskild.
3. Släpfordon som dras av bilar.
4. Släpvagnar som dras av traktorer skatteklass I,  motorredskap klass I eller tunga terrängvagnar.
5. Släpvagnar som dras av ett sådant motorredskap klass II som  används på det sätt som anges i 2, om motorredskapets  tjänstevikt är över två ton eller om motorredskapet utgörs av  en ombyggd bil.
Undantag från registreringsplikten
6 §
Bestämmelserna i 5 § gäller inte i fråga om
1. fordon som används uteslutande inom inhägnade järnvägs-,  eller industriområden, inhägnade tävlingsområden eller andra  liknande inhägnade områden,
2. släpvagnar som dras av traktorer, motorredskap klass II  eller sådana tunga terrängvagnar som är konstruerade för en  hastighet av högst 30 kilometer i timmen, om fordonen i det  enskilda fallet används endast på motsvarande sätt som en  traktor skatteklass II,
3. fordon som används kortaste lämpliga väg till eller från  ett besiktningsorgan enligt 4 kap. 2 § fordonslagen (2002:574)  för registreringsbesiktning eller, i fråga om fordon som har  förts in i Sverige för testkörning enligt 16 § första stycket 
4, för kontrollbesiktning, eller fordon som används kortaste  lämpliga väg till eller från ett provningsorgan för provning  inför ett enskilt godkännande,
4. fordon som vid besiktning eller inspektion av en polisman  eller en sådan besiktningstekniker, bilinspektör eller  tekniker som avses i fordonslagen provkörs i den utsträckning  som behövs för att förrättningen ska kunna genomföras,
5. fordon som provkörs vid provning inför ett enskilt  godkännande i den utsträckning som behövs för att provningen  ska kunna genomföras,
6. fordon som provkörs av den som Trafikverket särskilt  förordnat att utföra haveriundersökning eller av den som  Transportstyrelsen särskilt förordnat att utöva tillsyn enligt  produktsäkerhetslagen (2004:451) eller att handlägga ett  ärende enligt fordonslagen,
7. ombyggda eller amatörbyggda fordon som provkörs inför en  registreringsbesiktning eller ett enskilt godkännande av den  som Transportstyrelsen särskilt förordnat att utföra sådan  provkörning,
8. fordon som används med stöd av saluvagnslicens enligt 11 §,  eller
9. fordon och släpfordon som tillhör en amerikansk styrka, en  medlem av en sådan styrka, en anhörig till en sådan medlem  eller en utländsk leverantör till styrkan och som finns i  landet inom ramen för avtalet den 5 december 2023 mellan  Sverige och Amerikas förenta stater om försvarssamarbete.
I fall som avses i första stycket 3 ska handlingar som visar  avtalad tid hos besiktningsorganet eller provningsorganet  medföras och på tillsägelse visas upp för en polisman eller en  bilinspektör.
Om en polisman finner anledning att anta att ett fordon som  anträffas i trafik inte är i föreskrivet skick, tillämpas  första stycket 4.
Lag (2024:552)
.
7 §
Bestämmelserna i 5 § gäller inte i fråga om fordon i  internationell vägtrafik i Sverige.
Ett fordon anses vara i internationell vägtrafik i Sverige om
1. fordonet ägs av en fysisk eller juridisk person som har sin  huvudsakliga hemvist utomlands,
2. fordonet inte är registrerat i Sverige, och
3. fordonet har förts in till Sverige för att tillfälligt  användas här.
8 §
Bestämmelserna i 5 § gäller inte motordrivna fordon som är  registrerade i Danmark, Finland eller Norge och släpfordon som  är kopplade till dem, om fordonen används i Sverige under  högst ett år.
Första stycket gäller även danska fordon som får användas i  Danmark med "faste prøveskilter", finska fordon som får  användas i Finland med "provnummerskyltar" och norska fordon  som får användas i Norge med "prøvekjennemerke".
Om det i Danmark, Finland eller Norge har meddelats ett  särskilt tillstånd att där tillfälligt använda ett fordon som  inte är registrerat i landet, får fordonet under den tid som  tillståndet avser användas i Sverige.
9 §
Den som har sin egentliga hemvist i Sverige och som har  förvärvat ett fordon som avses i 5 § men som inte är  registrerat här, får under en vecka från det att fordonet  fördes in i Sverige använda det med stöd av en giltig utländsk  registrering. Detta gäller dock endast den som inte  yrkesmässigt tillverkar, transporterar eller handlar med  motordrivna fordon eller med släpfordon.
Användning av avställda fordon
10 §
Ett avställt fordon får användas endast
1. i den omfattning som enligt 5 § 2 och 5 och 6 § första och  tredje styckena får ske i fråga om ett fordon som inte är  registrerat,
2. under tid då fordonet är taget i anspråk med nyttjanderätt  enligt förfogandelagen (1978:262) eller då fordonet används  för att avlämnas enligt den lagen eller föras hem efter  förfogande eller då det används i samband med besiktning  enligt förordningen (1992:391) om uttagning av egendom för  totalförsvarets behov,
3. under tid då fordonet innehas av Försvarsmakten enligt ett  skriftligt avtal eller används för att avlämnas eller föras  hem enligt ett sådant avtal, under förutsättning att fordonet  har godkänts vid en registreringsbesiktning eller tagits upp i  ett typintyg eller i ett intyg om överensstämmelse,
4. om det ställts av på ägarens begäran, för färd kortaste  lämpliga väg till eller från närmaste besiktningsorgan enligt 
4 kap. 2 § fordonslagen (2002:574) för besiktning, dock inte  om användningsförbud enligt 6 kap. 1 § vägtrafikskattelagen 
(2006:227), enligt 8 § lagen (2006:228) med särskilda  bestämmelser om fordonsskatt eller enligt 25 § lagen 
(1997:1137) om vägavgift för vissa tunga fordon skulle ha  gällt för fordonet om det hade varit skatte- eller  avgiftspliktigt enligt nämnda lagar, och
5. med stöd av en saluvagnslicens enligt 11 §.
Saluvagnslicens
11 §
Med stöd av en saluvagnslicens får fordon som inte är  registrerade i vägtrafikregistret eller som är avställda och  som licenshavaren yrkesmässigt tillverkar, transporterar eller  handlar med eller som licenshavaren utför fordonstester med,  användas för
1. provkörning i samband med tillverkning eller reparation och  testkörning,
2. färd kortaste lämpliga väg från hamn, järnvägsstation,  fabrik, reparationsverkstad, förvaringslokal, plats för  testkörning eller liknande till en sådan plats eller lokal  eller till ett garage,
3. färd kortaste lämpliga väg till eller från ett  besiktningsorgan enligt 4 kap. 2 § fordonslagen (2002:574) för  besiktning eller till eller från ett provningsorgan för  provning inför ett enskilt godkännande, och
4. körning i den omfattning som behövs för demonstration eller  försäljning.
12 §
En saluvagnslicens får efter ansökan beviljas den som
1. yrkesmässigt tillverkar, transporterar eller handlar med  motordrivna fordon eller med släpfordon,
2. yrkesmässigt tillverkar fordonskomponenter,
3. avses i 17 § första stycket 4 och som för in fordon i  Sverige för testkörning, eller
4. på uppdrag yrkesmässigt utför sådan testkörning som avses i 
3.
En ansökan om saluvagnslicens får inte beviljas om det  skäligen kan antas att licensen kommer att missbrukas eller om  det finns något annat särskilt skäl mot att licens beviljas.
Med tillverkning avses i första stycket även sådan påbyggnad  eller lackering som ingår som ett led i arbetet med att  färdigställa fordonen.
13 §
En saluvagnslicens gäller tills vidare. Om det finns  särskilda skäl får den dock begränsas till en viss tid.
14 §
En saluvagnslicens ska återkallas om
1. licensen inte har utnyttjats under de senaste tolv  månaderna,
2. saluvagnsskatten inte har betalats,
3. licensen har utnyttjats i strid med bestämmelserna om sådan  licens, eller
4. licenshavaren på något annat sätt har visat sig olämplig  eller det annars finns någon särskild anledning att återkalla  licensen.
Återkallelse enligt första stycket 3 eller 4 ska inte ske i  ringa fall.
Tillfällig registrering
15 §
Motordrivna fordon och släpfordon får registreras  tillfälligt.
Vid tillämpningen av bestämmelserna om tillfällig registrering  avses med nytt fordon ett fordon som inte är, har varit eller  borde ha varit registrerat här i landet annat än i förening  med avställning.
16 §
Ett fordon som förs in till Sverige för att användas  stadigvarande här får registreras tillfälligt om
1. fordonet inte är registrerat här,
2. fordonets ägare har sin egentliga hemvist här, och
3. fordonets ägare inte yrkesmässigt tillverkar, transporterar  eller handlar med motordrivna fordon eller med släpfordon.
Tillfällig registrering enligt första stycket gäller under tre  månader från den dagen den beslutades. Den upphör dock att  gälla två veckor efter det att fordonet godkänts vid en  registreringsbesiktning.
17 §
Ett fordon som inte ska användas stadigvarande i Sverige  får registreras tillfälligt om
1. sökanden inte har sin egentliga hemvist i landet och  förvärvar ett fordon här,
2. sökanden har sin egentliga hemvist i landet och förvärvar  ett nytt fordon här men avser att flytta från landet inom tre  månader från den dag då den tillfälliga registreringen  beslutas,
3. sökanden är en svensk utlandsmyndighet som förvärvar ett  nytt fordon här som ska användas utanför landet, eller
4. sökanden inte har sin egentliga hemvist eller, i fråga om  en juridisk person, sin ledning i Sverige och sökanden eller  den som representerar den juridiska personen endast  tillfälligt ska vistas i landet och fordonet endast  tillfälligt ska användas här, och
a) det har förts in i eller ska föras in i landet för  testkörning eller annat liknande ändamål, eller
b) det har förts in i landet för enskilt bruk.
Tillfällig registrering enligt första stycket gäller från den  dag den beslutades och under tolv månader eller om sökanden  begär det under tre eller sex månader. Tillfällig registrering  enligt första stycket 1 av ett fordon som inte är nytt gäller  dock endast under en månad.
18 §
Ett fordon får registreras tillfälligt på nytt först tolv  månader efter att den närmast föregående perioden av  tillfällig registrering har upphört. Denna begränsning för en  ny registrering gäller dock inte sådana fordon som avses i 
17 § första stycket 4 och som används för testkörning.
19 §
Ett enligt 16 § tillfälligt registrerat fordon får  användas utan någon annan inskränkning än den som avses i 
21 §, om fordonet har förts in från ett annat land inom  Europeiska ekonomiska samarbetsområdet (EES) och har en giltig  registrering i det landet som innebär att det får användas  obegränsat enligt det landets bestämmelser.
20 §
Ett enligt 16 § tillfälligt registrerat fordon får i  andra fall än som avses i 19 § användas
1. för färd kortaste lämpliga väg från en hamn,  järnvägsstation, ett tullkontor eller en annan plats som  Tullverket anvisat eller godkänt, reparationsverkstad,  förvaringslokal eller liknande till en sådan plats eller lokal  eller till någon annan plats där fordonet kan ställas upp i  avvaktan på registreringsbesiktning eller enskilt godkännande,  eller
2. för färd kortaste lämpliga väg till eller från ett  besiktningsorgan enligt 4 kap. 2 § fordonslagen (2002:574) för  besiktning eller till eller från ett provningsorgan för  provning inför ett enskilt godkännande.
Sedan fordonet har godkänts vid en registreringsbesiktning får  det dock användas här för andra ändamål än som avses i första  stycket. Detta gäller dock inte om fordonet har ändrats efter  besiktningen så att det inte längre överensstämmer med  utförandet vid besiktningen eller det i övrigt har ändrats så  att dess beskattningsförhållanden påverkats.
21 §
Ett tillfälligt registrerat fordon får inte användas i  yrkesmässig trafik eller i taxitrafik.
22 §
Beslut ska fattas om att en tillfällig registrering ska  upphöra om
1. förutsättningarna i 16 eller 17 § inte är uppfyllda,
2. fordonet har bytt ägare, eller
3. ägaren begär att registreringen ska upphöra.
Straffbestämmelser
23 §
Den som uppsåtligen eller av oaktsamhet använder ett  fordon i strid med 5, 10, 11, 20 eller 21 § döms till  penningböter.
Till samma straff döms ägaren, om han eller hon uppsåtligen  eller av oaktsamhet inte har gjort vad som skäligen har kunnat  krävas av honom eller henne för att hindra att fordonet  användes.
Den som innehar ett fordon med nyttjanderätt för obestämd tid  eller för en bestämd tid som understiger ett år och har  befogenhet att bestämma om förare av fordonet eller anlitar  någon annan förare än den som ägaren har utsett döms i ägarens  ställe enligt andra stycket.
24 §
Den som uppsåtligen eller av oaktsamhet bryter mot 6 §  andra stycket döms till penningböter.
25 §
Bestämmelserna i denna lag eller i föreskrifter som har  meddelats med stöd av lagen om ansvar för ägare eller  användare av fordon tillämpas i fråga om ett fordon som ägs  eller används av staten eller en kommun på förarens närmaste  förman. Om förmannen har gjort vad som skäligen har kunnat  krävas för att förebygga en förseelse och en sådan ändå sker  på grund av en överordnads åtgärd eller vållande, tillämpas  bestämmelserna om ansvar för ägare eller användare på den  överordnade.
I fråga om ett fordon som ägs eller används av ett oskiftat  dödsbo eller ett konkursbo tillämpas de bestämmelser om ansvar  som anges i första stycket på den eller dem som har rätt att  företräda boet.
I fråga om ett fordon som ägs eller används av ett bolag, en  förening, en stiftelse eller någon annan juridisk person  tillämpas de bestämmelser om ansvar som anges i första stycket  på den eller dem som har rätt att företräda den juridiska  personen eller på den som Transportstyrelsen på begäran har  godtagit som ansvarig företrädare för denna.
Hindrande av fortsatt färd
26 §
Om ett fordon används i strid med 5, 10, 11, 20 eller 
21 § eller en föreskrift som har meddelats i anslutning till  denna lag, ska en polisman hindra fortsatt färd om den skulle  utgöra en väsentlig olägenhet.
Förfarande och överklagande
27 §
Frågor om saluvagnslicens och tillfällig registrering  prövas av Transportstyrelsen.
28 §
Beslut enligt denna lag får överklagas till allmän  förvaltningsdomstol.
Prövningstillstånd krävs vid överklagande till kammarrätten.
29 §
Transportstyrelsens beslut enligt denna lag gäller  omedelbart, om inte myndigheten beslutar något annat.
Beslut och bemyndiganden
30 §
Regeringen eller den myndighet som regeringen bestämmer  får i enskilda fall besluta om undantag från bestämmelserna i  denna lag om plikten att registrera fordon och om användning  av fordon. Ett sådant beslut får förenas med villkor.
31 §
Regeringen eller den myndighet som regeringen bestämmer  får meddela föreskrifter om
1. andra förpliktelser i fråga om registrering av fordon och  saluvagnslicens än dem som framgår av lagen, dock inte  föreskrifter som avser skatt,
2. rätten att använda fordon som hör hemma i något annat land,  och
3. avgifter för registrering, andra förpliktelser i fråga om  registrering och saluvagnslicens samt ärendehandläggning  enligt denna lag och enligt föreskrifter som har meddelats med  stöd av lagen.
32 §
Regeringen får meddela föreskrifter om att lagen helt  eller delvis inte ska tillämpas om riket är i krig eller i  krigsfara eller om det råder sådana utomordentliga  förhållanden som är föranledda av krig eller av krigsfara som  riket har befunnit sig i.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.