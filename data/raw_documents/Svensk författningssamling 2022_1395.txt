Title: Förordning (2022:1395) om statsbidrag till kommuner för förebyggande åtgärder mot naturolyckor
SFS Number: Svensk författningssamling 2022:1395
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221395-om-statsbidrag-till_sfs-2022-1395/
Source Link: http://rkrattsbaser.gov.se/sfst?bet=2022:1395
Amendment Register Link: http://rkrattsbaser.gov.se/sfsr?bet=2022:1395
Ministry/Authority: Försvarsdepartementet
Issued: 2022-08-25
Metadata: {"Utfärdad": "2022-08-25"}

==================================================

Förordning (2022:1395) om statsbidrag till kommuner för förebyggande åtgärder mot naturolyckor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1395
Departement/myndighet
:   
Försvarsdepartementet
Utfärdad
:   
2022-08-25
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till kommuner för kostnader för förebyggande åtgärder mot  naturolyckor.
Förordningen är meddelad med stöd av
- 8 kap. 11 § regeringsformen i fråga om 22 §, och
- 8 kap. 7 § regeringsformen i fråga om övriga bestämmelser.
2 §
I denna förordning avses med
förebyggande åtgärder: fysiska åtgärder som vidtas på förhand  för att förebygga eller minska risken för naturolyckor, och
naturolyckor: olyckor som beror på naturhändelser i form av  översvämning, ras, skred eller erosion.
Förutsättningar för bidrag
3 §
Ett statsbidrag får ges till en eller flera kommuner  gemensamt.
4 §
Statsbidrag som lämnas enligt denna förordning ska syfta  till att
1. värna människors liv och hälsa samt hindra skador på  egendom och miljö,
2. upprätthålla samhällsviktig verksamhet, eller
3. anpassa samhället till de effekter som följer av ett  förändrat klimat.
5 §
Statsbidrag lämnas, om det finns medel, för kostnader för  förebyggande åtgärder som utförs eller avses bli utförda för  att minska sannolikheten för eller konsekvenserna av  naturolyckor i befintlig bebyggelse.
Övriga bidragsberättigade kostnader
6 §
Bidrag får även ges för kostnader för de utredningar som  behövs för att den förebyggande åtgärden ska kunna vidtas.
Bidragsnivå
7 §
Ett bidrag får ges med högst 60 procent av åtgärdens  kostnader och övriga bidragsberättigade kostnader.
8 §
Bidraget får kombineras med andra former av offentligt  stöd under förutsättning att de sammanlagda stöden inte  överskrider kostnaden för åtgärden och övriga  bidragsberättigade kostnader.
Ansökan om bidrag
9 §
En ansökan om bidrag ska lämnas till Myndigheten för  samhällsskydd och beredskap vid den tidpunkt och på det sätt  som Myndigheten för samhällsskydd och beredskap bestämmer.
10 §
Myndigheten för samhällsskydd och beredskap beslutar om  antalet ansökningstillfällen per år och publicerar uppgifter  om ansökningstillfällena på sin webbplats.
11 §
En ansökan om bidrag ska innehålla följande uppgifter:
1. vilken eller vilka kommuner som ansöker,
2. kontaktperson för den eller de sökande kommunerna,
3. en beskrivning av den eller de åtgärder för vilka  statsbidrag söks,
4. en beskrivning av vilka risker för naturolyckor som ska  förebyggas eller minskas,
5. start- och sluttidpunkt för åtgärden eller åtgärderna,
6. beräknade kostnader för att genomföra åtgärderna och hur  stor andel av kostnaderna som bidraget söks för,
7. om annan finansiering har sökts eller beviljats för den  stödberättigande kostnad som ansökan avser, och
8. övriga upplysningar som behövs för att pröva ansökan.
Prövning av och beslut om bidrag
12 §
Ansökningar om bidrag enligt denna förordning prövas och  betalas ut av Myndigheten för samhällsskydd och beredskap.
13 §
Vid fördelningen av bidrag ska den eller de åtgärder  prioriteras som bedöms ha bäst förutsättningar att på ett  varaktigt sätt uppfylla syftet med stödet.
14 §
Myndigheten för samhällsskydd och beredskap ska innan ett  beslut om bidrag fattas vid behov inhämta yttranden från  Statens geotekniska institut, Sveriges geologiska undersökning  och Sveriges meteorologiska och hydrologiska institut.
15 §
Ett beslut om bidrag ska innehålla uppgifter om
1. vilka åtgärder bidraget ges för och var åtgärderna ska  utföras,
2. bidragsnivån och det högsta belopp som får betalas ut,
3. tidpunkt när åtgärderna ska vara inledda och slutförda,
4. hur redovisning, rapportering och uppföljning ska ske, och
5. övriga villkor som behövs för att tillgodose bidragets  syfte.
Slutrapport
16 §
Den eller de kommuner som har fått ett bidrag ska efter  att åtgärderna har genomförts lämna in en slutrapport till  Myndigheten för samhällsskydd och beredskap. Slutrapporten ska  lämnas senast sex månader efter att åtgärderna har slutförts,  om inte Myndigheten för samhällsskydd och beredskap beslutar  annat.
17 §
Slutrapporten ska innehålla
1. en ekonomisk redovisning av hur bidraget använts,
2. en redovisning av genomförda åtgärder, och
3. handlingar som visar den utförda åtgärden.
Utbetalning av bidrag
18 §
Högst 50 procent av ett beviljat bidrag får betalas ut i  förskott innan åtgärderna har påbörjats. Bidraget betalas  därefter ut efter upparbetade kostnader.
Minst 20 procent av bidraget ska betalas ut först efter det  att slutrapporten har lämnats till och godkänts av Myndigheten  för samhällsskydd och beredskap.
19 §
Myndigheten för samhällsskydd och beredskap ska besluta  att ett bidrag helt eller delvis inte ska betalas ut, om
1. mottagaren genom att lämna oriktiga uppgifter eller på  något annat sätt har förorsakat att bidraget har getts på  felaktig grund eller med för högt belopp,
2. bidraget av något annat skäl har getts på felaktig grund  eller med för högt belopp och mottagaren borde ha insett  detta,
3. åtgärden visar sig inte längre befogad,
4. mottagaren inte har lämnat en slutrapport, eller
5. villkoren i beslutet om bidrag inte har följts.
Återbetalning och återkrav
20 §
Myndigheten för samhällsskydd och beredskap får besluta  att bidragsmottagaren helt eller delvis ska betala tillbaka  bidraget, om
1. det finns grund för det enligt 19 § 1-2 och 4-5,
2. bidraget inte har använts, eller
3. åtgärden inte utförs.
På belopp som ska återbetalas enligt första stycket 1 ska  ränta betalas enligt räntelagen (1975:635).
Uppföljning
21 §
Myndigheten för samhällsskydd och beredskap ska
1. följa upp att syftet med ett bidrag tillgodoses, och
2. varje år i sin årsredovisning till regeringen rapportera  hur bidraget använts och vilka resultat som uppnåtts.
Bemyndigande
22 §
Myndigheten för samhällsskydd och beredskap får meddela
1. föreskrifter om de ytterligare uppgifter som ska lämnas i  ansökan om bidrag och i samband med slutrapporten,
2. föreskrifter om uppgifter som bidragsmottagare ska lämna  för den uppföljning och utvärdering som avses i 21 §, och
3. de övriga föreskrifter som behövs för verkställigheten av  denna förordning.
Överklagande
23 §
Beslut enligt denna förordning får inte överklagas.
Övergångsbestämmelser
2022:1395
1. Denna förordning träder i kraft den 15 september 2022.
2. Förordningen gäller endast för bidrag som beviljas efter  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.