Title: Förordning (2021:227) om statsbidrag för insatser som främjar mötesplatser för unga hbtqi-personer
SFS Number: Svensk författningssamling 2021:227
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021227-om-statsbidrag-for-insatser_sfs-2021-227/
Source Link: http://rkrattsbaser.gov.se/sfst?bet=2021:227
Amendment Register Link: http://rkrattsbaser.gov.se/sfsr?bet=2021:227
Ministry/Authority: Arbetsmarknadsdepartementet MRD
Issued: 2021-03-24
Metadata: {"Utfärdad": "2021-03-24", "Ändrad": "t.o.m. SFS 2024:1366"}

==================================================

Förordning (2021:227) om statsbidrag för insatser som främjar mötesplatser för unga hbtqi-personer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:227
Departement/myndighet
:   
Arbetsmarknadsdepartementet MRD
Utfärdad
:   
2021-03-24
Ändrad
:   
t.o.m. SFS 2024:1366
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  som syftar till att ge stöd till civilsamhället för insatser  som främjar mötesplatser för unga homosexuella, bisexuella,  transpersoner, queera och intersexpersoner (hbtqi-personer).
Med mötesplats för unga hbtqi-personer avses i denna  förordning en fysisk eller digital plats som huvudsakligen  vänder sig till hbtqi-personer under tjugofem år.
Förordningen är meddelad med stöd av 8 kap. 7 §  regeringsformen.
2 §
Myndigheten för ungdoms- och civilsamhällesfrågor prövar  frågor om bidrag enligt denna förordning.
Förutsättningar för bidrag
3 §
Bidrag får, i mån av tillgång på medel, lämnas till  följande organisationer:
1. ideella organisationer som är självständiga och  demokratiskt uppbyggda,
2. stiftelser som inte är statliga eller kommunala och som är  öppna för insyn, och
3. sådana registrerade trossamfund som avses i 5 § lagen 
(1998:1593) om trossamfund och församlingar inom ett sådant  trossamfund.
Bidrag får endast lämnas till organisationer som bedriver  verksamhet i Sverige utan vinstsyfte sedan minst två år före  ansökan om bidrag. Förordning (2024:1366).
3 a §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation om det  framkommer att någon av dess samarbetsorganisationer, eller en  företrädare för samarbetsorganisationen, agerar på ett sådant  sätt som anges i första stycket. Förordning (2024:1366).
3 b §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 3 a §,  får bidrag ändå lämnas till organisationen om det finns  särskilda skäl. Vid denna bedömning ska det särskilt beaktas  om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2024:1366).
4 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av Myndigheten för ungdoms-  och civilsamhällesfrågor. Förordning (2024:1366).
4 a §
Bidrag får inte lämnas för kostnader som något statligt  bidrag redan har lämnats för. Förordning (2024:1366).
5 §
Bidrag lämnas i form av projektbidrag för insatser som  syftar till att främja mötesplatser för unga hbtqi-personer.
Ansökan
6 §
En ansökan om bidrag ska göras skriftligen av en behörig  företrädare för organisationen. Ansökan ska ha kommit in till  Myndigheten för ungdoms- och civilsamhällesfrågor senast vid  den tidpunkt som myndigheten bestämmer. Ansökan ska innehålla
1. en beskrivning av vad bidraget ska användas till, en  övergripande plan för arbetet och uppgift om beräknade  kostnader för arbetet, och
2. uppgifter om andra sökta och beviljade statliga bidrag av  liknande slag och i sådant fall för vilket ändamål och med  vilket belopp. Förordning (2024:1366).
7 §
Den som ansöker om bidrag ska lämna de ytterligare  handlingar eller uppgifter som Myndigheten för ungdoms- och  civilsamhällesfrågor behöver för att kunna pröva ansökan.
Fördelningen av bidraget
8 §
Myndigheten för ungdoms- och civilsamhällesfrågor får  prioritera mellan inkomna ansökningar och ge företräde till de  ansökningar som bedöms ha bäst förutsättningar att uppfylla  det syfte som anges i 1 § och övriga förutsättningar för  bidrag enligt denna förordning.
Vid bedömningen får myndigheten särskilt beakta
1. intresset av en geografisk spridning över hela landet och  en spridning mellan tätort och landsbygd,
2. om insatserna riktar sig till ett område med  socioekonomiska utmaningar,
3. möjligheten till samverkan med kommuner och regioner, och
4. om organisationen får annat statligt bidrag för samma  verksamhet som en ansökan enligt denna förordning avser.
9 §
Om den som ansöker om bidrag har lämnat en sådan  redovisning som avses i 12 § för tidigare lämnade bidrag, ska  det som framgår av den redovisningen beaktas när ansökan  bedöms.
Beslut och utbetalning
10 §
I ett beslut om bidrag ska det anges för vilken  verksamhet bidraget beviljas. Beslutet om bidrag får förenas  med villkor som ska framgå av beslutet. I beslutet ska också  sista dag för redovisning enligt 12 § anges.
11 §
Bidraget betalas ut vid ett tillfälle. Om bidraget  överstiger fem prisbasbelopp enligt 2 kap. 6 och 7 §§  socialförsäkringsbalken, får det dock betalas ut vid två  tillfällen.
Redovisning
12 §
En mottagare av bidrag ska senast vid den tidpunkt som  angetts i beslutet lämna en ekonomisk redovisning av de  mottagna medlen och en redogörelse för hur de har använts till  Myndigheten för ungdoms- och civilsamhällesfrågor.  Redovisningen ska även innehålla en redogörelse för vilka  resultat som har uppnåtts och hur resultaten förhåller sig  till syftet med bidraget.
13 §
En revisor ska granska redovisningen enligt 12 §.  Revisorns rapport över granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor.
14 §
Den som har beviljats bidrag ska på begäran av  Myndigheten för ungdoms- och civilsamhällesfrågor lämna det  underlag som myndigheten behöver för att granska  redovisningen.
15 §
Myndigheten för ungdoms- och civilsamhällesfrågor ska i  sin årsredovisning redogöra för vilka som har fått bidrag och  med vilka belopp.
Myndigheten ska senast den 1 juni varje år till regeringen  lämna en sammanfattande redogörelse för vad bidragen har  använts till och, om möjligt, ge en samlad bedömning av  bidragets effekter i förhållande till dess syfte.
Anmälningsskyldighet
15 a §
Den som ansöker om eller har beviljats bidrag enligt  denna förordning ska snarast möjligt till Myndigheten för  ungdoms- och civilsamhällesfrågor anmäla sådana ändrade  förhållanden som kan påverka rätten till eller storleken på  bidraget. Förordning (2024:1366).
Hinder mot utbetalning
16 §
Myndigheten för ungdoms- och civilsamhällesfrågor får  besluta att ett beviljat bidrag helt eller delvis inte ska  betalas ut om mottagaren av bidraget inte längre uppfyller  villkoren för det eller om det finns grund för återbetalning  enligt 17 §. Beslutet gäller omedelbart.  Förordning (2024:1366).
Återbetalning och återkrav
17 §
En mottagare av bidrag är återbetalningsskyldig om
1. mottagaren genom att lämna oriktiga uppgifter eller på  annat sätt har orsakat att bidrag har lämnats felaktigt eller  med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. mottagaren inte har lämnat en sådan redovisning som avses i 
12 § eller ett sådant underlag som avses i 14 §,
5. villkor i beslutet inte har följts, eller
6. mottagaren inte uppfyller villkoren i 3 a § och det inte  finns sådana särskilda skäl enligt 3 b § som innebär att  bidrag ändå får lämnas. Förordning (2024:1366).
18 §
Myndigheten för ungdoms- och civilsamhällesfrågor ska  besluta att helt eller delvis kräva tillbaka bidraget, om  bidragsmottagaren är återbetalningsskyldig enligt 17 §. Om det  finns särskilda skäl för det, får myndigheten besluta att helt  eller delvis avstå från ett krav på återbetalning.
Överklagande
19 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 16 § och beslut om  återkrav enligt 18 § får dock inte överklagas.
Bemyndigande
20 §
Myndigheten för ungdoms- och civilsamhällesfrågor får  meddela föreskrifter om verkställigheten av denna förordning.
Övergångsbestämmelser
2021:227
1. Denna förordning träder i kraft den 1 maj 2021.
2. Bestämmelsen i 15 § andra stycket om skyldigheten att lämna  en redogörelse tillämpas första gången 2022.
2024:1366
1. Denna förordning träder i kraft den 21 januari 2025.
2. Äldre föreskrifter gäller fortfarande för bidrag som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.