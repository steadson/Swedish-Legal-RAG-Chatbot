Title: Patientsäkerhetsförordning (2010:1369)
SFS Number: Svensk författningssamling 2010:1369
URL: https://www.riksdagen.se/sv/dokument-och-lagar/dokument/svensk-forfattningssamling/patientsakerhetsforordning-20101369_sfs-2010-1369/
Source Link: http://rkrattsbaser.gov.se/sfst?bet=2010:1369
Amendment Register Link: http://rkrattsbaser.gov.se/sfsr?bet=2010:1369
Ministry/Authority: Socialdepartementet
Issued: 2010-11-18
Metadata: {"Utfärdad": "2010-11-18", "Ändrad": "t.o.m. SFS 2025:493"}

==================================================

Patientsäkerhetsförordning (2010:1369)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:1369
Departement/myndighet
:   
Socialdepartementet
Utfärdad
:   
2010-11-18
Ändrad
:   
t.o.m. SFS 2025:493
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Anmälan av verksamhet m.m.
3 kap. Legitimation m.m.
4 kap. Specialistkompetens
5 kap. Yrkeskvalifikationer förvärvade i en stat inom EES eller i Schweiz
6 kap. Utbildning från tredjeland
7 kap. Skyldigheter för hälso- och sjukvårdspersonal
8 kap. Avgifter och överklagande m.m.
Övergångsbestämmelser
1 kap. Inledande bestämmelser
1 §
I denna förordning ges kompletterande föreskrifter till patientsäkerhetslagen (2010:659). I förordningen finns bestämmelser om
- anmälan av verksamhet m.m. (2 kap.),
- legitimation m.m. (3 kap.),
- specialistkompetens (4 kap.),
- yrkeskvalifikationer förvärvade i en stat inom EES eller i Schweiz, (5 kap.),
- utbildning från tredjeland (6 kap.),
- skyldigheter för hälso- och sjukvårdspersonal (7 kap.), och
- avgifter och överklagande m.m. (8 kap.).
2 §
De ord och benämningar som används i förordningen har samma betydelse som i patientsäkerhetslagen (2010:659).
2 kap. Anmälan av verksamhet m.m.
Anmälan av verksamhet
1 §
En anmälan enligt 2 kap. 1 § patientsäkerhetslagen
(2010:659) ska innehålla uppgifter om
1. verksamhetens inriktning,
2. var verksamheten ska bedrivas,
3. vem som är verksamhetschef,
4. vem som ansvarar för anmälningsskyldigheten enligt 3 kap.
5-7 §§ patientsäkerhetslagen,
5. verksamhet enligt 7 kap. 2 § patientsäkerhetslagen som anlitas eller avses anlitas, och
6. den patientförsäkring som tecknats för verksamheten.
När det gäller sjukvårdsinrättningar och enheter som avses i 7 kap. 7 § patientsäkerhetslagen, ska anmälan även innehålla uppgifter om
1. chefsöverläkare och säkerhetsansvarig, samt
2. säkerhetsanpassning och säkerhetsklassificering.
2 §
Inspektionen för vård och omsorg får meddela ytterligare föreskrifter om hur anmälningsskyldigheten enligt 2 kap. 1 och 2 §§ patientsäkerhetslagen (2010:659) ska fullgöras.
Förordning (2013:194).
Register
3 §
Register enligt 2 kap. 4 § patientsäkerhetslagen 
(2010:659) får innehålla uppgifter om
1. namn eller företagsnamn och personnummer eller  organisationsnummer för den som bedriver verksamheten,
2. var verksamheten bedrivs,
3. verksamhetens inriktning,
4. verksamhetens omfattning,
5. antalet yrkesutövare och deras yrkestitlar,
6. verksamhetschefens namn, adress och telefonnummer,
7. den patientförsäkring som tecknats för verksamheten,
8. datum för inspektion av verksamheten,
9. datum för Inspektionen för vård och omsorgs beslut i fråga  om verksamheten, och
10. datum för anmälan enligt 3 kap. 5 eller 6 §  patientsäkerhetslagen.
Register enligt 2 kap. 4 § andra stycket  patientsäkerhetslagen får även innehålla uppgifter om
1. chefsöverläkarens och den säkerhetsansvariges namn, adress  och telefonnummer, samt
2. säkerhetsanpassning och säkerhetsklassificering.
Registren får inte innehålla uppgifter om enskilda  patienter. Förordning (2018:1838).
4 §
Uppgifter enligt 3 § första stycket 8-10 ska gallras fem år efter det att uppgifterna har förts in i registret eller när anmälan görs om att verksamheten har lagts ned. Övriga uppgifter ska gallras när nya uppgifter förs in eller när anmälan görs om att verksamheten har lagts ned.
3 kap. Legitimation m.m.
Audionomer
1 §
Vid ansökan om legitimation som audionom ska en examen från äldre audionom- eller hörselvårdsassistentutbildningar anses likvärdig med en audionomexamen.
Förordning (2013:618).
Biomedicinska analytiker
2 §
Vid ansökan om legitimation som biomedicinsk analytiker ska en examen från äldre utbildningar till preparatris, laboratris, laborant- eller laboratorieassistent eller biomedicinsk analytiker anses likvärdig med en biomedicinsk analytikerexamen. Förordning (2013:618).
Dietister
3 §
Vid ansökan om legitimation som dietist ska en examen från äldre dietassistent-, dietetik- eller dietistutbildningar, tillsammans med verksamhet som dietist i minst fem år, anses likvärdig med en dietistexamen.
Förordning (2013:618).
Kiropraktorer
4 §
För legitimation som kiropraktor krävs fullgjord  utbildning som kiropraktor som avslutats efter utgången av år 
1994 och som omfattar minst fyra års studier på heltid.  Studierna ska ge grundläggande teoretiska och kliniska  kunskaper i medicinska ämnen med särskild inriktning på  manuell medicin. Utbildningen ska avslutas med ett  examensarbete.
Praktisk tjänstgöring som kiropraktor enligt 4 kap. 1 §  patientsäkerhetslagen (2010:659) ska fullgöras under en tid  som motsvarar minst ett års heltidstjänstgöring efter  avslutad utbildning. Tjänstgöringen ska fullgöras under  handledning.
Socialstyrelsen får meddela ytterligare föreskrifter om  utbildning och sådan praktisk tjänstgöring för kiropraktorer  som avses i denna paragraf. Förordning (2016:161).
Läkare
5 §
Praktisk tjänstgöring som läkare enligt 4 kap. 1 §  patientsäkerhetslagen (2010:659) (allmäntjänstgöring) ska  fullgöras under en tid som motsvarar minst ett år och sex  månaders heltidstjänstgöring efter avlagd läkarexamen,  fördelade enligt följande.
1. Nio månader inom dels invärtesmedicinska specialiteter och  barn- och ungdomsmedicin, dels kirurgiska specialiteter, med  en minimitid inom var och en av de båda grupperna om tre  månader,
2. tre månader inom psykiatri eller barn- och  ungdomspsykiatri, och
3. sex månader inom allmänmedicin.
Allmäntjänstgöring ska fullgöras under handledning genom  anställning som läkare för allmäntjänstgöring 
(blockförordnande). Om det finns synnerliga skäl, får  Socialstyrelsen medge undantag från kravet på att  tjänstgöringen ska fullgöras genom ett blockförordnande. För  yrkespraktik som ska erkännas enligt 18 § lagen (2016:145) om  erkännande av yrkeskvalifikationer gäller särskilda  bestämmelser.
Allmäntjänstgöringen ska avslutas med ett kunskapsprov som  anordnas av de universitet som har tillstånd att utfärda  läkarexamen. Kunskapsprovet ska avse måluppfyllelsen för  allmäntjänstgöringen i dess helhet.
Socialstyrelsen får meddela ytterligare föreskrifter om  allmäntjänstgöring enligt denna paragraf, dock inte om  kunskapsprov. Förordning (2016:161).
Praktisk tjänstgöring som krav för läkarlegitimation
6 §
Bestämmelserna om praktisk tjänstgöring som krav för  läkarlegitimation i 4 kap. 1 § patientsäkerhetslagen 
(2010:659) (allmäntjänstgöring) i lydelsen före den 1 juli 
2021 gäller fortfarande för den som har
1. avlagt läkarexamen enligt bilaga 2 till  högskoleförordningen (1993:100) i lydelsen före den 1 juli 
2019, eller
2. fått beslut från Socialstyrelsen om att fullgöra  allmäntjänstgöring som krav för läkarlegitimation.
Förordning (2020:1098).
Naprapater
7 §
För legitimation som naprapat krävs fullgjord utbildning  som naprapat som omfattar minst fyra års studier på heltid.  Studierna ska ge grundläggande teoretiska och kliniska  kunskaper i medicinska ämnen med särskild inriktning på  manuell medicin. Utbildningen ska avslutas med ett  examensarbete.
Praktisk tjänstgöring som naprapat enligt 4 kap. 1 §  patientsäkerhetslagen (2010:659) ska fullgöras under en tid  som motsvarar minst ett års heltidstjänstgöring efter  avslutad utbildning. Tjänstgöringen ska fullgöras under  handledning.
Socialstyrelsen får meddela ytterligare föreskrifter om  utbildning och sådan praktisk tjänstgöring för naprapater som  avses i denna paragraf. Förordning (2016:161).
Ortopedingenjörer
8 §
Vid ansökan om legitimation som ortopedingenjör ska följande anses likvärdigt med en ortopedingenjörsexamen:
1. en examen från äldre högre ortopedteknisk utbildning eller ortopedingenjörsutbildning, eller
2. fullgjord utbildning vid Handikappinstitutet samt yrkesverksamhet i minst tio år med huvudsaklig inriktning på patientundersökningar i hälso- och sjukvården.
Förordning (2013:618).
Psykologer
9 §
Praktisk tjänstgöring som psykolog enligt 4 kap. 1 §  patientsäkerhetslagen (2010:659) ska fullgöras under en tid  som motsvarar minst ett års heltidstjänstgöring efter avlagd  psykologexamen. Tjänstgöringen ska fördelas på  verksamhetsområden.
Tjänstgöringen ska fullgöras under handledning av en  legitimerad psykolog inom offentlig verksamhet eller i privat  verksamhet som har godkänts för sådan tjänstgöring av  Socialstyrelsen. För yrkespraktik som ska erkännas enligt 18 §  lagen (2016:145) om erkännande av yrkeskvalifikationer gäller  särskilda bestämmelser.
Socialstyrelsen får meddela föreskrifter om  verksamhetsområden enligt första stycket och ytterligare  föreskrifter om sådan praktisk tjänstgöring för psykologer  som avses i denna paragraf. Förordning (2016:161).
Röntgensjuksköterskor
10 §
Den som har meddelats legitimation som sjuksköterska med inriktning mot diagnostisk radiologi enligt äldre bestämmelser jämställs med legitimerad röntgensjuksköterska. Detsamma gäller legitimerad sjuksköterska som har fullgjort vidareutbildning i diagnostisk radiologi.
Särskilt förordnande att utöva yrke
11 §
Sådant särskilt förordnande att utöva yrke som avses i 4 kap. 4 § patientsäkerhetslagen (2010:659) får inte meddelas om den som ansökan avser har fått sin legitimation återkallad eller har fått avslag på sin ansökan om legitimation enligt 4 kap. 1 § andra stycket samma lag.
12 §
Socialstyrelsen får meddela föreskrifter om att en region  eller en kommun som inte ingår i en region i vissa fall får  besluta om särskilt förordnande att utöva yrke inom hälso- och  sjukvården, dock inte i fall som avses i 11 §.
Socialstyrelsen prövar frågor om särskilt förordnande för  personal som har begått brott som avses i 16 c § förordningen 
(1999:1134) om belastningsregister. Förordning (2020:41).
13 §
Socialstyrelsen får meddela ytterligare föreskrifter om  sådana särskilda förordnanden som avses i 4 kap. 4 §  patientsäkerhetslagen (2010:659). Förordning (2017:381).
Skyddad yrkestitel för undersköterska
14 §
Socialstyrelsen får meddela föreskrifter om
1. krav på godkända betyg i ämnen eller kurser i
a) en sådan utbildning med inriktning mot vård och omsorg från  gymnasieskolan eller kommunal vuxenutbildning som avses i 
4 kap. 5 a § andra stycket 1 patientsäkerhetslagen (2010:659),  och
b) en utbildning med inriktning mot vård och omsorg från  gymnasieskolan eller kommunal vuxenutbildning enligt de  bestämmelser om utbildningsinnehåll som gäller eller har gällt  före den 1 juli 2023, och
2. vad som ska anses utgöra en sådan förvärvad motsvarande  kompetens som avses i 4 kap. 5 a § andra stycket 2  patientsäkerhetslagen. Förordning (2021:781).
4 kap. Specialistkompetens
Läkare och tandläkare
1 §
För att en legitimerad läkare ska uppnå  specialistkompetens ska han eller hon förvärva de kunskaper,  färdigheter och förhållningssätt som föreskrivs för  specialistkompetensen genom att genomgå specialiserings-
tjänstgöring under minst fem år och sex månader.
Specialiseringstjänstgöringen ska fullgöras genom tjänstgöring  som läkare under handledning och genom deltagande i  kompletterande utbildning. Specialiseringstjänstgöringen ska  inledas med bastjänstgöring under minst sex månader.
Bastjänstgöring ska endast behöva genomföras en gång och  behöver inte upprepas vid ytterligare specialisering.
I specialiseringstjänstgöringen får meriter från utbildning  som ligger till grund för en tidigare specialistkompetens  eller från utbildning på forskarnivå tillgodoräknas. I  bastjänstgöringen får även meriter från annan relevant  utbildning och andra relevanta kunskaper och färdigheter  tillgodoräknas. Förordning (2020:1098).
1 a §
Socialstyrelsen utfärdar intyg om godkänd  bastjänstgöring.
Socialstyrelsen får ta ut avgift enligt denna förordning för  att utfärda intyg om godkänd bastjänstgöring.
Förordning (2021:449).
2 §
För att en legitimerad tandläkare ska uppnå specialistkompetens ska han eller hon utöva allmän tandläkarpraktik under minst två år efter att ha fått legitimation som tandläkare. Den legitimerade ska därefter förvärva de kunskaper, färdigheter och förhållningssätt som föreskrivs för specialistkompetensen genom att genomgå specialiseringstjänstgöring under minst tre år.
Specialiseringstjänstgöringen ska fullgöras genom tjänstgöring som tandläkare under handledning och genom deltagande i kompletterande utbildning. Meriter från utbildning på forskarnivå får tillgodoräknas i specialiseringstjänstgöringen. Förordning (2014:395).
3 §
Om det finns särskilda skäl, får Socialstyrelsen meddela bevis om specialistkompetens till en legitimerad läkare eller en legitimerad tandläkare trots att hans eller hennes utbildning inte uppfyller kraven i 1 respektive 2 § eller i föreskrifter meddelade med stöd av 5 §.
Specialistsjuksköterskor
4 §
För att en legitimerad sjuksköterska ska ha rätt att kalla sig specialistsjuksköterska ska han eller hon vid ett universitet eller en högskola med statlig huvudman eller vid en enskild utbildningsanordnare som i enlighet med lagen
(1993:792) om tillstånd att utfärda vissa examina eller motsvarande äldre bestämmelser har eller vid utfärdandet hade tillstånd att utfärda aktuell examen, ha
1. avlagt specialistsjuksköterskeexamen, eller
2. fullgjort en äldre vidareutbildning eller direktspecialisering som
a) avser motsvarande specialområde, och
b) i förekommande fall har motsvarande inriktning som avses i högskoleförordningen (1993:100).
Förordning (2013:618).
Bemyndiganden
5 §
Socialstyrelsen får meddela föreskrifter om
1. indelning och benämning av de specialiteter där  specialistkompetens enligt 1 eller 2 § kan uppnås,
2. tillgodoräknande av meriter från utbildning enligt 1 och 
2 §§,
3. vilka kunskaper, färdigheter och förhållningssätt som ska  gälla för varje specialistkompetens enligt 1 och 2 §§ 
(målbeskrivningar),
4. vilka övriga krav som ska gälla för bevis om  specialistkompetens enligt 1 eller 2 §,
5. vilka övriga krav som ska gälla för vidareutbildning för  specialistkompetens enligt 1 och 2 §§, och
6. tillhandahållande och fördelning av platser till de  specialistkompetenskurser som ingår i läkares  vidareutbildning och som anordnas med statliga medel.  Förordning (2017:94).
5 kap. Yrkeskvalifikationer förvärvade i en stat inom EES eller i Schweiz
1 §
Bestämmelser om tillfällig yrkesutövning och erkännande  av yrkeskvalifikationer som har förvärvats eller erkänts i en  annan stat inom Europeiska ekonomiska samarbetsområdet (EES)  eller i Schweiz finns i lagen (2016:145) om erkännande av  yrkeskvalifikationer och i de föreskrifter som meddelas i  anslutning till den lagen.
Härutöver ska bestämmelserna i detta kapitel gälla i fråga om  de hälso- och sjukvårdsyrken för vilka Socialstyrelsen är  behörig myndighet enligt förordningen (2016:157) om  erkännande av yrkeskvalifikationer. Förordning (2016:161).
Tillfällig yrkesutövning
2 §
En yrkesutövare som för första gången avser att  tillfälligt utöva ett yrke i Sverige, ska skriftligen  underrätta Socialstyrelsen om detta (förhandsunderrättelse).
Underrättelsen ska förnyas årligen, om yrkesutövaren avser att  fortsättningsvis tillfälligt utöva yrket i Sverige. Om de  faktiska omständigheter som avses i de handlingar som bifogats  en tidigare underrättelse ändras, ska yrkesutövaren ge in  kompletterande aktuella handlingar.
En underrättelse som gäller ett yrke enligt 4 kap. 1 §  patientsäkerhetslagen (2010:659) ska även anses innefatta en  ansökan om tidsbegränsad legitimation och, i förekommande  fall, tidsbegränsat bevis om specialistkompetens 
(tidsbegränsade behörighetsbevis). Giltighetstiden för ett  sådant bevis får bestämmas till högst ett år.  Förordning (2023:193).
3 §
Om yrkesutövarens yrkeskvalifikationer uppfyller kraven  för automatiskt erkännande, ska innehav av ett sådant  europeiskt yrkeskort som avses i 5 § 9 lagen (2016:145) om  erkännande av yrkeskvalifikationer och som gäller  yrkesutövning i Sverige i tillämpliga fall anses utgöra en  underrättelse enligt 2 §. Underrättelsen behöver inte förnyas  enligt vad som anges i 2 § andra stycket under de påföljande 
18 månaderna. Giltighetstiden för behörighetsbeviset får i  dessa fall bestämmas till högst 18 månader.
Förordning (2016:161).
4 §
En yrkesutövare vars yrkeskvalifikationer som apotekare,  barnmorska, läkare, specialistläkare, sjuksköterska med  ansvar för allmän hälso- och sjukvård, tandläkare eller  specialisttandläkare uppfyller kraven för automatiskt  erkännande ska, efter att ha lämnat en fullständig  förhandsunderrättelse och utan ytterligare prövning, utan  dröjsmål få ett tidsbegränsat behörighetsbevis för yrket.  Förordning (2016:161).
5 §
I andra fall än som avses i 4 § får Socialstyrelsen med  anledning av en förhandsunderrättelse kontrollera  yrkesutövarens yrkeskvalifikationer innan han eller hon första  gången börjar utöva yrket i Sverige. En sådan förhandskontroll  får göras endast om syftet med kontrollen är att undvika att  patienternas hälsa skadas allvarligt till följd av bristande  yrkeskvalifikationer hos yrkesutövaren och om kontrollen inte  går utöver vad som är nödvändigt för syftet.
Första stycket gäller inte om förhandsunderrättelsen avser  tillfällig yrkesutövning som undersköterska.  Förordning (2023:193).
6 §
Socialstyrelsen ska i ärenden enligt 5 § första stycket
1. utan föregående kontroll av yrkeskvalifikationerna meddela  ett tidsbegränsat behörighetsbevis, eller
2. efter att ha kontrollerat yrkeskvalifikationerna
a) besluta att yrkesutövaren behöver genomgå ett  lämplighetsprov, eller
b) meddela ett tidsbegränsat behörighetsbevis.
Förordning (2023:193).
7 §
Ett beslut enligt 6 § ska meddelas inom en månad från det  att Socialstyrelsen har tagit emot en fullständig  förhandsunderrättelse.
Om tidsfristen i första stycket inte kan hållas, ska  myndigheten inom samma tidsfrist informera yrkesutövaren om  orsaken till förseningen. Orsaken till förseningen ska  åtgärdas under påföljande månad. Ett beslut enligt 6 § ska  meddelas inom två månader från det att orsaken till  förseningen har åtgärdats. Förordning (2016:161).
8 §
Socialstyrelsen ska besluta om huruvida ett tidsbegränsat  behörighetsbevis ska meddelas inom en månad från det att ett  beslut om lämplighetsprov har fattats. Förordning (2016:161).
9 §
Om Socialstyrelsen inte fattar beslut inom de tidsfrister  som anges i 7 §, ska ansökan om tidsbegränsat  behörighetsbevis anses beviljad. Förordning (2016:161).
10 §
En yrkesutövare med tidsbegränsat behörighetsbevis ska  använda en i 4 kap. 1 § patientsäkerhetslagen (2010:659)  angiven yrkestitel och, i förekommande fall, en sådan  specialisttitel som avses i 8 § samma kapitel, om
1. yrkesutövaren utövar yrke som apotekare, barnmorska,  läkare, specialistläkare, sjuksköterska med ansvar för allmän  hälso- och sjukvård, tandläkare eller specialisttandläkare  och yrkeskvalifikationerna uppfyller kraven för automatiskt  erkännande, eller
2. yrkeskvalifikationerna har förhandskontrollerats enligt 
5 §.
Yrkestiteln får kombineras med uppgift om att yrkesutövaren  har ett tidsbegränsat behörighetsbevis för yrket.
Bestämmelser om användning av yrkestitel vid tillfällig  yrkesutövning i övriga fall finns i 2 kap. 1 § förordningen 
(2016:157) om erkännande av yrkeskvalifikationer.
Förordning (2016:161).
11 §
Vid förhandskontroll gäller även bestämmelserna om  partiellt tillträde i 3 kap. 8 och 9 §§ förordningen 
(2016:157) om erkännande av yrkeskvalifikationer.
Förordning (2016:161).
Etablering
12 §
Socialstyrelsen ska, efter ansökan av den som vill  etablera sig i Sverige, pröva yrkeskvalifikationerna och  övriga förutsättningar för att få
1. legitimation,
2. bevis om specialistkompetens,
3. bevis om rätt att kalla sig specialistsjuksköterska, eller
4. bevis om rätt att använda yrkestiteln undersköterska.
Förordning (2023:193).
13 §
Bestämmelser om erkännande av yrkeskvalifikationer  enligt den generella ordningen finns i 9-11 §§ lagen 
(2016:145) om erkännande av yrkeskvalifikationer och i de  föreskrifter som meddelas i anslutning till den lagen.  Förordning (2016:161).
14 §
Yrkeskvalifikationer som har förvärvats i en annan stat  inom EES eller i Schweiz och som ger rätt att i denna stat  utöva yrkesverksamhet som apotekare, barnmorska, läkare,  specialistläkare, sjuksköterska med ansvar för allmän hälso-  och sjukvård, tandläkare eller specialisttandläkare, ska  erkännas automatiskt i de fall som anges i föreskrifter  meddelade av Socialstyrelsen. Förordning (2016:161).
15 §
Om Socialstyrelsen har erkänt en yrkesutövares  yrkeskvalifikationer, får myndigheten besluta att kontrollera  yrkesutövarens språkkunskaper.
Legitimation eller bevis om rätt att använda yrkestiteln  undersköterska får inte meddelas om yrkesutövaren inte har för  yrket nödvändiga kunskaper i svenska, danska eller norska  språket. Förordning (2023:193).
16 §
Legitimation får inte meddelas om förhållandena är  sådana att legitimationen skulle ha återkallats enligt  bestämmelserna i 8 kap. patientsäkerhetslagen (2010:659) om  yrkesutövaren hade varit legitimerad. Förordning (2016:161).
17 §
För att få ett bevis om specialistkompetens krävs att  yrkesutövaren har en svensk legitimation som läkare eller  tandläkare. Legitimationen får inte vara tidsbegränsad. Bevis  om specialistkompetens får endast utfärdas för specialiteter  som anges i föreskrifter meddelade av Socialstyrelsen.
För att få kalla sig specialistsjuksköterska krävs att  yrkesutövaren har en svensk legitimation som sjuksköterska.  Legitimationen får inte vara tidsbegränsad. Bevis om rätt att  kalla sig specialistsjuksköterska får endast utfärdas för  inriktningar som avses i högskoleförordningen (1993:100).  Förordning (2016:161).
Övriga bestämmelser
18 §
Socialstyrelsen ska se till att sökande enligt 2 och 12 §§  får de upplysningar om svenska författningar som är  nödvändiga för att utöva yrket.
Socialstyrelsen ska även i övrigt på förfrågan från en  yrkesutövare i ett EES-land eller i Schweiz som har för  avsikt att utöva yrket i Sverige lämna upplysningar om vad  som gäller i fråga om självständig yrkesverksamhet inom  hälso- och sjukvården i Sverige. Förordning (2016:161).
19 §
Socialstyrelsen får meddela föreskrifter om
1. vilka handlingar som ska bifogas en underrättelse enligt 
2 §,
2. förhandskontroll enligt 5 § och lämplighetsprov inom ramen  för en förhandskontroll enligt 6 §,
3. i vilka fall yrkeskvalifikationer ska erkännas  automatiskt,
4. krav på och kontroll av språkkunskaper enligt 15 §, och
5. förutsättningar för erkännande av yrkespraktik enligt 18 §  lagen (2016:145) om erkännande av yrkeskvalifikationer.
Förordning (2016:161).
20 §
Har upphävts genom förordning (2016:161).
21 §
Har upphävts genom förordning (2016:161).
22 §
Har upphävts genom förordning (2016:161).
23 §
Har upphävts genom förordning (2020:23).
6 kap. Utbildning från tredjeland
1 §
Den som har genomgått någon annan utbildning utomlands än  som avses i 5 kap. ska efter ansökan få behörighetsbevis för  ett yrke inom hälso- och sjukvården, tandvården, detaljhandeln  med läkemedel eller verksamhet enligt socialtjänstlagen 
(2025:400) eller lagen (1993:387) om stöd och service till  vissa funktionshindrade för vilket det finns bestämmelser om  legitimation eller annan behörighet i Sverige, om han eller  hon
1. har genomgått den kompletterande utbildning och fullgjort  den praktiska tjänstgöring som behövs för att kunskaperna och  färdigheterna ska motsvara de svenska kraven,
2. har för yrket nödvändiga kunskaper i svenska författningar,  och
3. har för yrket nödvändiga kunskaper i svenska, danska eller  norska språket.
Legitimation får inte meddelas om förhållandena är sådana att  legitimationen skulle ha återkallats enligt bestämmelserna i 
8 kap. patientsäkerhetslagen (2010:659) om yrkesutövaren hade  varit legitimerad. Förordning (2025:493).
2 §
För att den som har examen som Doctor of Chiropractic vid utländsk högskola eller motsvarande utbildning för kiropraktor ska uppfylla kraven i 1 § 1 för legitimation som kiropraktor i Sverige ska han eller hon fullgöra praktisk tjänstgöring i svensk hälso- och sjukvård motsvarande minst ett års heltidstjänstgöring.
3 §
En sjuksköterska, som har genomgått vidareutbildning i  ett land som inte omfattas av EES-avtalet eller av avtalet  mellan Europeiska unionen och dess medlemsstater å ena sidan  och Schweiz å andra sidan, ska efter ansökan få bevis om rätt  att kalla sig specialistsjuksköterska i Sverige, om
1. han eller hon har svensk legitimation som sjuksköterska,  och
2. utbildningen till sin längd, nivå och till sitt innehåll  motsvarar specialistsjuksköterskeexamen enligt  högskoleförordningen (1993:100). Förordning (2016:161).
3 a §
Har upphävts genom förordning (2024:171).
3 b §
Bestämmelserna om tillfällig yrkesutövning och  erkännande av yrkeskvalifikationer i 9-11 §§ lagen (2016:145)  om erkännande av yrkeskvalifikationer, 5 kap. 2-18 §§ denna  förordning och de föreskrifter som meddelas i anslutning till  de nämnda författningarna ska tillämpas på motsvarande sätt  för den som har genomgått utbildning till sjuksköterska med  ansvar för allmän hälso- och sjukvård i Färöarna eller  Grönland. Förordning (2020:23).
4 §
Socialstyrelsen får meddela ytterligare föreskrifter om kraven på utbildning, praktisk tjänstgöring, kunskaper i svenska författningar och språkkunskaper för dem som har genomgått sådan utländsk utbildning som avses i 1 §.
7 kap. Skyldigheter för hälso- och sjukvårdspersonal
1 §
Den som tillhör hälso- och sjukvårdspersonalen ska på ett betryggande sätt förvara, hantera och i förekommande fall dela ut läkemedel som han eller hon har hand om.
2 §
Har upphävts genom förordning (2017:94).
3 §
Har upphävts genom förordning (2017:94).
4 §
Socialstyrelsen får meddela ytterligare föreskrifter om skyldigheter för hälso- och sjukvårdspersonalen som behövs till skydd för människors liv, personliga säkerhet eller hälsa.
8 kap. Avgifter och överklagande m.m.
Avgifter
1 §
Avgift tas ut för prövning av ansökan enligt  patientsäkerhetslagen (2010:659) eller enligt denna förordning  i de fall som anges i tabellen.
För ansökningsavgiftens storlek m.m. gäller 10-14 §§  avgiftsförordningen (1992:191), varvid följande avgiftsklasser  ska tillämpas:
Ärendeslag					Avgiftsklass
Legitimation (ej tidsbegränsad)
Kiropraktor, naprapat, psykolog  eller psykoterapeut				4
Apotekare, arbetsterapeut, audionom,  barnmorska, biomedicinsk analytiker, dietist,  fysioterapeut, hälso- och sjukvårdskurator,  logoped, läkare, optiker, ortopedingenjör,  receptarie, röntgensjuksköterska,  sjukhusfysiker, sjuksköterska, tandhygienist
eller tandläkare                                2
Intyg om godkänd bastjänstgöring	        3
Bevis om specialistkompetens
(ej tidsbegränsad)	                        4
Bevis om rätt att kalla sig
specialistsjuksköterska	                        2
Bevis om rätt att använda yrkestiteln
undersköterska	                                1
Förordning (2023:193).
Överklagande m.m.
2 §
Ett beslut av Socialstyrelsen att avslå en ansökan om behörighetsbevis ska innehålla uppgift om i vilka avseenden kompetensen har ansetts otillräcklig.
3 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol.  Socialstyrelsens beslut enligt 3 kap. 5 § tredje stycket att  inte medge undantag från kravet att allmäntjänstgöring ska  fullgöras genom ett blockförordnande får dock inte  överklagas. Förordning (2018:1058).
4 §
Beslut enligt denna förordning ska gälla omedelbart, om inte annat anges i beslutet.
Övriga bemyndiganden
5 §
Socialstyrelsen får meddela föreskrifter om
1. vilka moment som ska ingå i vårdgivarens systematiska  patientsäkerhetsarbete enligt 3 kap. patientsäkerhetslagen 
(2010:659),
2. hur information ska ges till patienter och deras närstående  enligt 3 kap. 8 § patientsäkerhetslagen,
3. vilka uppgifter som ska ingå i en  patientsäkerhetsberättelse enligt 3 kap. 10 §  patientsäkerhetslagen,
4. vilka åtgärder eller villkor som får ingå i en  prövotidsplan enligt 8 kap. 2 § patientsäkerhetslagen,
5. kompetenskrav för behörighet som kontaktlinsoptiker och för  att optiker ska få rekvirera läkemedel,
6. kompetenskrav för sjuksköterskor för att de ska få  förskriva läkemedel,
7. kompetenskrav för barnmorskor för att de ska få förskriva  läkemedel,
8. behörighet att förskriva sådana förbrukningsartiklar som  avses i 8 kap. 9 § hälso- och sjukvårdslagen (2017:30), och
9. den verksamhet som barnmorskor och apotekare ska få  tillträde till och rätt att utöva enligt artikel 42.2  respektive 45.2 i Europaparlamentets och rådets direktiv 
2005/36/EG av den 7 september 2005 om erkännande av  yrkeskvalifikationer, i lydelsen enligt Europaparlamentets och  rådets direktiv 2013/55/EU.
Socialstyrelsen får meddela ytterligare föreskrifter om  verkställigheten av patientsäkerhetslagen och föreskrifter om  verkställigheten av denna förordning. När det gäller frågor  som avses i 5 kap. 1 § första stycket meddelar Socialstyrelsen  verkställighetsföreskrifter med stöd av bemyndigandet i 
10 kap. 1 § första stycket 4 förordningen (2016:157) om  erkännande av yrkeskvalifikationer. Förordning (2020:868).
6 §
Inspektionen för vård och omsorg får meddela föreskrifter om anmälningsförfarandet enligt 3 kap. 5-7 §§ och 6 kap. 11 §
första stycket patientsäkerhetslagen (2010:659).
Förordning (2013:194).
Direktåtkomst
7 §
Socialstyrelsen får ha direktåtkomst till uppgifterna i det register som förs enligt 2 kap. 4 § patientsäkerhetslagen
(2010:659) om uppgifterna behövs hos Socialstyrelsen för kunskapsutveckling, statistikframställning, uppföljning, utvärdering eller epidemiologiska studier.
Förordning (2013:194).
Uppgiftsskyldighet
8 §
Inspektionen för vård och omsorg ska på begäran av  Socialstyrelsen lämna ut uppgifter
1. ur de register som förs enligt 2 kap. 4 §  patientsäkerhetslagen (2010:659) om uppgifterna behövs hos  Socialstyrelsen för kunskapsutveckling,  statistikframställning, uppföljning, utvärdering eller  epidemiologiska studier,
2. som behövs i ett ärende om legitimation, särskilt  förordnande att utöva yrke eller bevis om specialistkompetens  enligt 4 kap. 10 § patientsäkerhetslagen, eller
3. som behövs för att utfärda intyg enligt 7 kap. 8 §  förordningen (2016:157) om erkännande av yrkeskvalifikationer.  Förordning (2016:161).
9 §
Socialstyrelsen har rätt att ta del av uppgifterna i det register som förs enligt 2 kap. 4 § patientsäkerhetslagen
(2010:659) vid direktåtkomst enligt 7 §.
Förordning (2013:194).
10 §
Socialstyrelsen ska på begäran av Inspektionen för vård och omsorg lämna ut uppgifter i ärenden enligt 4 kap. 10 §
patientsäkerhetslagen (2010:659) om uppgifterna behövs i ett tillsynsärende enligt samma lag. Förordning (2013:194).
Övergångsbestämmelser
2010:1369
1. Denna förordning träder i kraft den 1 januari 2011, då förordningen (1998:1513) om yrkesverksamhet på hälso- och sjukvårdens område ska upphöra att gälla.
2. En läkare som har fått legitimation före den 1 juli 2006 har rätt att få bevis om specialistkompetens enligt äldre bestämmelser om ansökan om detta görs senast den 31 december 2013.
3. En läkare som har fått bevis om specialistkompetens före den 1 juli 1979 får tillkännage kompetensen enligt äldre bestämmelser samt använda en äldre beteckning på specialiteten.
4. Bevis om allmänläkar- eller specialistkompetens som utfärdats av Nämnden för läkares vidareutbildning gäller fortfarande.
5. Bevis om allmänläkarkompetens enligt äldre bestämmelser gäller som bevis om specialistkompetens i allmänmedicin.
6. Äldre bestämmelser gäller fortfarande i fråga om ansökningar enligt 7 kap. 12 § i den upphävda förordningen som har kommit in till Socialstyrelsen före den 1 januari 2011.
7. Äldre bestämmelser om allmäntjänstgöring som tandläkare gäller fortfarande för tandläkare med examen enligt äldre bestämmelser i högskoleförordningen (1993:100).
Allmäntjänstgöringen får dock fullgöras även hos en privatpraktiserande tandläkare som Socialstyrelsen har godkänt för sådan tjänstgöring.
8. Äldre bestämmelser gäller fortfarande i fråga om underrättelse till behörig hälso- och sjukvårdsmyndighet om att en yrkesutövare, som har svensk legitimation eller annan behörighet och motsvarande utbildnings-, examens- eller annat behörighetsbevis från ett annat EES-land än Sverige eller från Schweiz, har meddelats disciplinpåföljd med anledning av sin yrkesutövning.
2013:618
1. Denna förordning träder i kraft den 1 augusti 2013.
2. Den som har rätt att kalla sig specialistsjuksköterska enligt 4 kap. 4 § i dess äldre lydelse har även i fortsättningen rätt att göra det.
2013:1154
1. Denna förordning träder i kraft den 1 januari 2014.
2. För sjukgymnaster gäller 7 kap. 3 § i sin äldre lydelse.
3. Vid ansökan om legitimation som fysioterapeut ska äldre utbildning och utländsk utbildning som tidigare av Socialstyrelsen ansetts uppfylla krav för legitimation som sjukgymnast anses likvärdig med fysioterapeutexamen.
2016:161
1. Denna förordning träder i kraft den 15 april 2016.
2. För ärenden om legitimation eller annat behörighetsbevis  som har inletts hos Socialstyrelsen före ikraftträdandet men  ännu inte har avgjorts gäller inte 5 kap. 15 §. För dessa  ärenden gäller 8 kap. 1 § i den äldre lydelsen.
2020:23
1. Denna förordning träder i kraft den 15 mars 2020.
2. Den nya bestämmelsen i 6 kap. 3 b § ska dock tillämpas på  ansökningar som kommit in till Socialstyrelsen från och med  den 1 februari 2020.
2020:1098
1. Denna förordning träder i kraft den 1 juli 2021.
2. Den som har fullgjort praktisk tjänstgöring 
(allmäntjänstgöring) i enlighet med de krav som anges i 3 kap. 
5 § får även i fortsättningen uppnå specialistkompetens enligt  bestämmelserna i 4 kap. 1 § i den äldre lydelsen.
3. Den som före ikraftträdandet har påbörjat men inte slutfört  specialiseringstjänstgöring får även i fortsättningen uppnå  specialistkompetens enligt bestämmelserna i 4 kap. 1 § i den  äldre lydelsen.
4. För den som har fullgjort praktisk tjänstgöring 
(allmäntjänstgöring) för läkarlegitimation gäller  bestämmelserna om avgifter i 8 kap. 1 § i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.