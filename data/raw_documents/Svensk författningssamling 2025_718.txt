Title: Förordning (2025:718) om statsbidrag till säkerhetshöjande åtgärder i skolväsendet
SFS Number: Svensk författningssamling 2025:718
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025718-om-statsbidrag-till_sfs-2025-718/
Source Link: http://rkrattsbaser.gov.se/sfst?bet=2025:718
Amendment Register Link: http://rkrattsbaser.gov.se/sfsr?bet=2025:718
Ministry/Authority: Utbildningsdepartementet
Issued: 2025-06-19
Metadata: {"Utfärdad": "2025-06-19"}

==================================================

Förordning (2025:718) om statsbidrag till säkerhetshöjande åtgärder i skolväsendet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:718
Departement/myndighet
:   
Utbildningsdepartementet
Utfärdad
:   
2025-06-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  för säkerhetshöjande åtgärder inom skolväsendet.
Med säkerhetshöjande åtgärder avses bland annat fysiska och  tekniska åtgärder som syftar till att höja säkerheten och  förebygga brott vid förskole- och skolenheter.
Förordningen är meddelad med stöd av 8 kap. 11 §  regeringsformen i fråga om 20 § och 8 kap. 7 § regeringsformen  i fråga om övriga bestämmelser.
2 §
Syftet med statsbidraget är att stötta huvudmän i  säkerhetsarbete i brottsförebyggande syfte.
3 §
Statsbidrag lämnas i mån av tillgång på medel och för ett  kalenderår (bidragsår) åt gången.
Förutsättningar för bidrag
4 §
Statsbidrag får lämnas till en huvudman för förskola,  förskoleklass, grundskola, anpassad grundskola, specialskola,  sameskola, gymnasieskola, anpassad gymnasieskola, kommunal  vuxenutbildning och fritidshem.
5 §
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs i allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
6 §
Statsbidrag får inte lämnas om
1. Statens skolinspektion eller en kommun har fattat beslut om  att åter-kalla huvudmannens godkännande som avser en  verksamhet som omfattas av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Statsbidrag får dock lämnas om ett sådant beslut som anges i  första stycket 1 eller 2 har upphävts.
7 §
Statsbidrag får inte lämnas för kostnader som något  statligt bidrag redan har lämnats för.
8 §
Statsbidrag lämnas endast om huvudmannen vid inköp av de  varor eller tjänster som berättigar till stöd inhämtar flera  offerter, annonserar eller på annat lämpligt sätt säkerställer  öppenhet och icke-diskriminering samt konkurrens mellan  leverantörer.
9 §
Statsbidrag lämnas endast om den som utför arbete med  åtgärder som berättigar till stöd är godkänd för F-skatt. För  utländska företagare och företag gäller att de ska visa upp  intyg eller en annan handling som visar att företagaren eller  företaget i sitt hemland genom registrering eller på annat  sätt genomgår motsvarande kontroll i fråga om skatter och  avgifter.
10 §
Statens skolverk får avstå från att bevilja statsbidrag  om den som är tänkt att utföra arbete som berättigar till stöd  inte bedöms vara lämplig eller ha tillräckliga insikter för  att utföra åtgärden.
Bidragsram
11 §
Statens skolverk ska för varje bidragsår fastställa en  bidragsram för de huvudmän som avses i 4 §.
Vid beräkning enligt första stycket ska det i underlaget för  beräkningen ingå barn och elever i förskola, förskoleklass,  grundskola, anpassad grundskola, specialskola, sameskola,  gymnasieskola och anpassad gymnasieskola. Antal barn och  elever ska beräknas med ledning av senast utgiven officiell  statistik. Bidragsramen ska fastställas proportionerligt  utifrån antalet barn och elever som huvudmannen har i  förhållande till det totala antalet barn och elever hos  samtliga huvudmän. Ingen bidragsram får dock understiga 30 000  kronor.
För en huvudman för fritidshem som inte är integrerat med en  skolenhet eller förskoleenhet ska bidragsramen fastställas  till 30 000 kronor.
Rekvisition och utbetalning
12 §
En rekvisition ska lämnas in till Statens skolverk av en  behörig företrädare för huvudmannen. I rekvisitionen ska den  behöriga företrädaren på heder och samvete intyga att  villkoret i 7 § är uppfyllt och att villkoren i 8 och 9 §§  kommer att uppfyllas.
Den som rekvirerar statsbidrag ska på begäran av Skolverket  lämna de uppgifter och handlingar som myndigheten behöver för  att kunna pröva rekvisitionen.
13 §
Statens skolverk beslutar om och betalar ut bidraget vid  ett eller flera tillfällen per bidragsår efter rekvisition.
Ett beslut om statsbidrag får förenas med villkor. Villkoren  ska framgå av beslutet.
Uppföljning
14 §
Statens skolverk ska följa upp hur statsbidraget har  använts. Den som har tagit emot bidrag är skyldig att medverka  i den uppföljning och utvärdering av verksamheten som bestäms  av Skolverket eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär.
Anmälningsskyldighet
15 §
Den som rekvirerar eller har beviljats statsbidrag enligt  denna förordning ska snarast möjligt till Statens skolverk  anmäla sådana ändrade förhållanden som kan påverka rätten till  bidraget eller storleken på det.
Återbetalning och återkrav
16 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 14 §,  eller
4. mottagaren inte har följt villkor som framgår av beslutet  om bidrag.
17 §
Statens skolverk ska besluta att helt eller delvis kräva  tillbaka ett statsbidrag, om mottagaren av bidraget är  återbetalningsskyldig enligt 16 §.
Om det finns synnerliga skäl för det, får Skolverket besluta  att helt eller delvis avstå från återkrav.
18 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Hinder mot utbetalning
19 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 16 §.
Beslutet gäller omedelbart.
Bemyndigande
20 §
Statens skolverk får meddela föreskrifter om  verkställigheten av denna förordning.
Överklagande
21 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 19 § får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.