Title: Lag (2015:632) om talan om skattetillägg i vissa fall
SFS Number: Svensk författningssamling 2015:632
URL: https://www.riksdagen.se/sv/dokument-och-lagar/dokument/svensk-forfattningssamling/lag-2015632-om-talan-om-skattetillagg-i-vissa_sfs-2015-632/
Source Link: http://rkrattsbaser.gov.se/sfst?bet=2015:632
Amendment Register Link: http://rkrattsbaser.gov.se/sfsr?bet=2015:632
Ministry/Authority: Finansdepartementet S3
Issued: 2015-11-12
Metadata: {"Utfärdad": "2015-11-12"}

==================================================

Lag (2015:632) om talan om skattetillägg i vissa fall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:632
Departement/myndighet
:   
Finansdepartementet S3
Utfärdad
:   
2015-11-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag gäller om en felaktighet eller passivitet kan  utgöra grund för såväl beslut om skattetillägg enligt  skatteförfarandelagen (2011:1244) som åtal för brott enligt  skattebrottslagen (1971:69) för samma fysiska person.
2 §
I lagen finns bestämmelser om förfarandet när en fråga om  skattetillägg prövas i samma rättegång som ett åtal för  skattebrott. Lagen innehåller också bestämmelser om  förfarandet hos åklagaren samt vissa bestämmelser om  verkställighet.
3 §
När en fråga om skattetillägg ska prövas enligt denna  lag, tillämpas bestämmelserna om skattetillägg i 49 kap. och 
51 kap. skatteförfarandelagen (2011:1244). Bestämmelserna i 
49 kap. 10 a och 10 b §§ ska dock inte tillämpas.
Ett beslut om skattetillägg får meddelas inom den tid som  påföljd får dömas ut enligt 14 och 14 a §§ skattebrottslagen 
(1971:69) för den felaktighet eller passivitet som omfattas  av åtalet.
Förfarandet
4 §
Om inte något annat föreskrivs i denna lag, tillämpas i  fråga om utredningen och förfarandet beträffande frågan om  skattetillägg det som är föreskrivet för det brottmål som  frågan om skattetillägg har samband med. Tvångsmedel enligt 
24-28 kap. rättegångsbalken får dock inte användas.
5 §
Vid underrättelse enligt 23 kap. 18 § första stycket  rättegångsbalken ska den misstänkte också underrättas om att  skattetillägg kan komma att tas ut samt om grunderna för  detta.
6 §
När åklagaren väcker åtal för brott enligt  skattebrottslagen (1971:69), ska åklagaren, om  förutsättningarna för detta är uppfyllda, samtidigt  framställa ett yrkande om skattetillägg för den person som  åtalet gäller, om skattetillägget avser en felaktighet eller  passivitet som omfattas av åtalet.
När åklagaren framställer ett yrkande om skattetillägg, ska  åklagaren i stämningsansökan uppge
1. de bestämmelser som är tillämpliga när det gäller  skattetillägget,
2. vilken procentsats som skattetillägget ska tas ut med och  vilket underlag det ska beräknas på,
3. de omständigheter som åberopas till stöd för  skattetillägget, och
4. de bevis som åberopas och vad som ska styrkas med varje  bevis.
7 §
Om åklagaren åberopar en ny felaktighet eller passivitet  till stöd för åtalet, får denna felaktighet eller passivitet  också åberopas till stöd för talan om skattetillägg.
8 §
Frågan om skattetillägg ska handläggas i samma rättegång  som åtalet enligt skattebrottslagen (1971:69) och avgöras  genom dom.
Särskilt om strafföreläggande
9 §
Ett strafföreläggande enligt 48 kap. 2 § rättegångsbalken  ska, om förutsättningarna för detta är uppfyllda, omfatta  även skattetillägg, enligt de förutsättningar som anges i 10  och 11 §§.
10 §
Om ett strafföreläggande ska omfatta även skattetillägg,  ska utöver vad som följer av 48 kap. 6 § rättegångsbalken  strafföreläggandet innehålla uppgifter om
1. de bestämmelser som är tillämpliga när det gäller  skattetillägget,
2. vilken procentsats som skattetillägget ska tas ut med och  vilket underlag det ska beräknas på, och
3. de omständigheter som åberopas till stöd för  skattetillägget.
11 §
Ett strafföreläggande som omfattar skattetillägg  godkänns genom att den misstänkte i förklaringen enligt 48  kap. 9 § rättegångsbalken godtar även det skattetillägg som  tagits upp i föreläggandet.
Offentlig försvarare
12 §
Den som har rätt till offentlig försvarare för brott  enligt skattebrottslagen (1971:69) har rätt till offentlig  försvarare också beträffande den fråga om skattetillägg som  har samband med brottmålet. Rätten till offentlig försvarare  gäller även om endast frågan om skattetillägg prövas.
Rättegångskostnader
13 §
I fråga om rättegångskostnader ska 31 kap.  rättegångsbalken tillämpas.
Överklagande
14 §
I fråga om överklagande ska rättegångsbalkens  bestämmelser om överklagande i brottmål tillämpas.
Prövningstillstånd krävs inte i hovrätten om endast frågan om  skattetillägg överklagas dit.
Ansvar, betalning och verkställighet
15 §
Bestämmelser i följande kapitel i skatteförfarandelagen 
(2011:1244) som är tillämpliga på skattetillägg beslutade av  Skatteverket eller allmän förvaltningsdomstol ska också  tillämpas på skattetillägg som kan beslutas enligt denna  lag:
1. 46 kap. om betalningssäkring,
2. 61 kap. om skattekonton, 62 kap. om betalning av skatter  och avgifter, 63 kap. om anstånd med betalning av skatter och  avgifter, 64 kap. om återbetalning av skatter och avgifter  och 65 kap. om ränta, och
3. 68 kap. om besluts verkställbarhet, 69 kap. om  verkställighet av beslut om bevissäkring och  betalningssäkring, 70 kap. om indrivning och 71 kap. om  övriga bestämmelser om verkställighet.
Övergångsbestämmelser
2015:632
1. Denna lag träder i kraft den 1 januari 2016.
2. Lagen tillämpas i fråga om felaktigheter eller  passiviteter som hänför sig till tiden efter den 31 december 
2015.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.