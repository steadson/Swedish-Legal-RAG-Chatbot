Title: Förordning (2015:613) om militär grundutbildning
SFS Number: Svensk författningssamling 2015:613
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015613-om-militar-grundutbildning_sfs-2015-613/
Source Link: http://rkrattsbaser.gov.se/sfst?bet=2015:613
Amendment Register Link: http://rkrattsbaser.gov.se/sfsr?bet=2015:613
Ministry/Authority: Försvarsdepartementet
Issued: 2015-10-29
Metadata: {"Utfärdad": "2015-10-29", "Ändrad": "t.o.m. SFS 2018:615"}

==================================================

Förordning (2015:613) om militär grundutbildning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:613
Departement/myndighet
:   
Försvarsdepartementet
Utfärdad
:   
2015-10-29
Ändrad
:   
t.o.m. SFS 2018:615
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om frivillig  militär grundutbildning inom Försvarsmakten och om förmåner  och villkor för dem som är antagna till eller genomgår en  sådan utbildning.
Denna förordning får tillämpas endast när regeringen beslutat  att så kan ske med hänsyn till vad Sveriges försvarsberedskap  tillåter. Förordning (2017:858).
1 a §
Bestämmelserna i 25 och 32 §§ förvaltningslagen 
(2017:900) om kommunikation och motivering av beslut behöver  inte tillämpas i ärenden om antagning till eller  betygssättning inom utbildningen.
Om en motivering har utelämnats ska en sådan om möjligt  lämnas i efterhand, om någon enskild begär det och det behövs  för att han eller hon ska kunna ta till vara sin rätt.
Förordning (2018:615).
2 §
I denna förordning avses med
1. militär grundutbildning: en allmän grundläggande militär  utbildning inom Försvarsmakten och en därpå följande  utbildning inom Försvarsmakten som syftar till att den som  genomgått utbildningen ska kunna
a) krigsplaceras enligt lagen (1994:1809) om  totalförsvarsplikt,
b) anställas som kontinuerligt eller tidvis tjänstgörande  gruppbefäl, soldat eller sjöman,
c) påbörja utbildning som kan leda till anställning som  yrkes- eller reservofficer, eller
d) teckna avtal som hemvärnssoldat, och
2. rekryt: den som har antagits till eller genomgår  utbildning enligt denna förordning.  Förordning (2018:615).
Antagning till och skiljande från utbildning
3 §
Försvarsmakten beslutar efter ansökan om antagning till  militär grundutbildning.
4 §
För att bli antagen till militär grundutbildning krävs  att den sökande är svensk medborgare och har fyllt 18 år.
Försvarsmakten får meddela föreskrifter om ytterligare krav  för antagning till militär grundutbildning.
5 §
Från militär grundutbildning får den skiljas som
1. själv ansöker om det,
2. visar sig olämplig för fortsatt utbildning, eller
3. är frånvarande från utbildningen i sådan omfattning att  han eller hon inte kan tillgodogöra sig den.
Utbildningens innehåll
6 §
Den militära grundutbildningen ska ge grundläggande  militära färdigheter samt kunskaper om det svenska försvaret  och dess syfte. Vidare ska den militära grundutbildningen ge  de särskilda militära färdigheter och kunskaper som behövs  för att den som genomgått utbildningen ska kunna
a) krigsplaceras i en befattning i totalförsvaret,
b) anställas som kontinuerligt eller tidvis tjänstgörande  gruppbefäl, soldat eller sjöman,
c) antas till utbildning som kan leda till en anställning som  yrkes- eller reservofficer, eller
d) teckna avtal som hemvärnsoldat.
Försvarsmakten får meddela föreskrifter om innehållet i den  militära grundutbildningen.
Ordnings- och bevakningsuppgifter får innefattas i  utbildningen endast i den utsträckning som det är nödvändigt  för att utbildningsmålen ska uppnås eller om det finns  särskilda skäl för det och rekryten har lämplig utbildning  för uppgiften. Förordning (2018:615).
7 §
Den militära grundutbildningen ska omfatta minst 120  utbildningsdagar och högst 365 utbildningsdagar.
Prövning och godkännande
8 §
Försvarsmakten beslutar om godkännande av rekryten efter  genomförd utbildning.
Försvarsmakten får meddela föreskrifter om vad som krävs för  att godkännas.
Utbildningspremie
9 §
Den som godkänts av Försvarsmakten efter genomförd  utbildning enligt denna förordning har rätt till  utbildningspremie med ett belopp som motsvarar vad han eller  hon sammantaget fått i månadsersättning under den militära  grundutbildningen.
Försvarsmakten får meddela föreskrifter om hur  utbildningspremien ska beräknas om rekryten gjort uppehåll i  utbildningen eller bytt inriktning för utbildningen.
Förmåner
10 §
Den som genomgår utbildning enligt denna förordning har  rätt till ersättning.
Försvarsmakten får meddela föreskrifter om ersättningens  storlek.
11 §
Den som genomgår utbildning enligt denna förordning har  rätt till två fria högskoleprov.
Rekryten har rätt att delta i högskoleprov enligt första  stycket inom ramen för utbildningen om inte verksamheten  lägger särskilda hinder i vägen.
12 §
För den som genomgår utbildning enligt denna förordning  tillämpas det som anges om hälso- och sjukvård, fri tandvård,  familjebidrag, ekonomiskt stöd, begravningshjälp och  försäkringsskydd i 5-10 kap. förordningen (1995:239) om  förmåner till totalförsvarspliktiga.
Rehabilitering
13 §
För den som genomgår utbildning enligt denna förordning  tillämpas det som anges om rehabilitering och ersättning till  anhöriga i 8 kap. 6-11 §§ lagen (1994:1809) om  totalförsvarsplikt.
Ersättning efter skiljande från utbildning
14 §
Den som enligt 5 § skiljs från utbildning enligt denna  förordning får ersättning från och med den dag utbildningen  avbryts till och med den 30:e dagen från det att beslutet om  att skilja honom eller henne från utbildningen meddelades,  dock längst till och med den dag utbildningen skulle ha  avslutats. Ersättning betalas med ett belopp som motsvarar  den ersättning som rekryten hade vid skiljandet från  utbildningen.
Om det finns särskilda skäl får Försvarsmakten besluta att  ersättning enligt första stycket inte ska ges eller att den  ska sättas ned.
Medinflytande
15 §
Den som genomgår utbildning enligt denna förordning har  rätt att utöva inflytande över utbildningen. Försvarsmakten  ska verka för att rekryterna tar en aktiv del i arbetet med  att vidareutveckla utbildningen och ska säkerställa att  rekryterna får information om sin rätt att utöva inflytande  över utbildningen.
I Försvarsmaktens högkvarter och vid enheter inom  Försvarsmakten som bedriver utbildning av rekryter ska det  finnas personal som är ansvarig för frågor som rör  rekryternas medinflytande.
Personskadeskydd
16 §
I 7 kap. 2-6 §§ samt 43, 87 och 88 kap.  socialförsäkringsbalken och i lagen (1977:266) om statlig  ersättning vid ideell skada m.m. finns bestämmelser om rätt  till ersättning för personskada för den som genomgår  utbildning enligt denna förordning.
Skydd för anställning
17 §
I lagen (1994:2076) om skydd för anställning vid viss  tjänstgöring inom totalförsvaret m.m. finns bestämmelser om  skydd för anställning för den som genomgår utbildning enligt  denna förordning.
Överklagande
18 §
Beslut om antagning till och skiljande från utbildning  enligt 3 och 5 §§ får överklagas till Statens  överklagandenämnd. Överklagandenämndens beslut får inte  överklagas.
Beslut om utbildningspremie enligt 9 § samt förmåner och  villkor enligt 10, 12 och 14 §§ får överklagas till Statens  överklagandenämnd. Överklagandenämndens beslut får inte  överklagas.
19 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut om rehabilitering och ersättning till  anhöriga enligt 13 § får dock inte överklagas.
Förordning (2018:615).
Övergångsbestämmelser
2015:613
1. Denna förordning träder i kraft den 1 januari 2016.
2. Genom förordningen upphävs förordningen (2010:590) om  grundläggande och kompletterande militär utbildning inom  Försvarsmakten.
3. Förordningen tillämpas även på rekryter som före  ikraftträdandet har antagits till utbildning enligt  förordningen (2010:590) om grundläggande och kompletterande  militär utbildning inom Försvarsmakten, men som vid  ikraftträdandet ännu inte har påbörjat utbildningen.
4. Den upphävda förordningen gäller fortfarande för rekryter  som före ikraftträdandet har antagits till utbildning enligt  förordningen (2010:590) om grundläggande och kompletterande  militär utbildning inom Försvarsmakten, och som påbörjat  utbildningen före den nya förordningens ikraftträdande.
2017:858
1. Denna förordning träder i kraft den 1 januari 2018.
2. Äldre föreskrifter gäller fortfarande för militär  grundutbildning som har påbörjats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.