Title: Förordning (1991:1046) om bidrag till arbetshjälpmedel
SFS Number: Svensk författningssamling 1991:1046
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19911046-om-bidrag-till_sfs-1991-1046/
Source Link: http://rkrattsbaser.gov.se/sfst?bet=1991:1046
Amendment Register Link: http://rkrattsbaser.gov.se/sfsr?bet=1991:1046
Ministry/Authority: Socialdepartementet
Issued: 1991-06-13
Metadata: {"Utfärdad": "1991-06-13", "Ändrad": "t.o.m. SFS 2024:389"}

==================================================

Förordning (1991:1046) om bidrag till arbetshjälpmedel
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1991:1046
Departement/myndighet
:   
Socialdepartementet
Utfärdad
:   
1991-06-13
Ändrad
:   
t.o.m. SFS 2024:389
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller föreskrifter om sådant bidrag till arbetshjälpmedel som avses i 30 kap. 5 §
socialförsäkringsbalken. Förordning (2010:1676).
Bidrag till arbetshjälpmedel
2 §
Bidrag får lämnas till arbetsgivaren eller den försäkrade  och får avse kostnaden för
1. att köpa eller, om det är ekonomiskt mera förmånligt, att  hyra sådana arbetshjälpmedel eller anordningar på  arbetsplatsen som behövs för att den försäkrade ska kunna  utföra sitt arbete,
2. expertundersökningar i ärenden om sådana  anpassningsåtgärder som avses i 1,
3. att reparera arbetshjälpmedlet,
4. att uppdatera och uppgradera arbetshjälpmedlet när det är  datorbaserat, och
5. utbildning för att kunna använda arbetshjälpmedlet eller  anordningen. Förordning (2024:389).
3 §
Bidrag får inte lämnas för
1. att skaffa ett hjälpmedel eller en anordning som normalt behövs i verksamheten eller som krävs för att arbetsmiljön ska vara tillfredsställande, eller
2. reparation av en fast anordning, en maskin eller en byggnad.
Bidrag får inte heller lämnas för kostnader för hjälpmedel eller en anordning som kan ersättas genom annat statligt bidrag. Förordning (2014:1058).
4 §
Arbetsgivaren och den försäkrade kan vardera få bidrag med  högst 50 000 kronor. Bidrag som avser datorbaserade hjälpmedel  får dock beviljas med högre belopp än 50 000 kronor. Om det  finns synnerliga skäl, får Försäkringskassan medge att bidrag  även i ett annat fall lämnas med ett högre belopp.
Bidrag till arbetsgivaren lämnas med hälften av den kostnad  för hjälpmedlet eller anordningen som överstiger 
10 000 kronor. Om det finns särskilda skäl och det har  avgörande betydelse för om en försäkrad ska kunna ha kvar sitt  arbete, får dock bidrag lämnas för mer än hälften av  kostnaden.
Bidrag till den försäkrade lämnas för hela kostnaden, om  hjälpmedlet eller anordningen saknar värde för någon annan än  den försäkrade. I andra fall lämnas bidrag med lägst halva  kostnaden. Förordning (2024:389).
5 §
Bidraget ska betalas tillbaka om hjälpmedlet eller  anordningen inte längre används för avsett ändamål.  Återbetalningsbeloppet ska minskas med högst en femtedel för  varje helt år som har gått sedan bidraget beviljades. Om det  finns särskilda skäl för det, får Försäkringskassan besluta  att helt eller delvis avstå från ett krav på återbetalning.
Om den försäkrade blir arbetsoförmögen eller det finns andra  liknande skäl, ska bidraget betalas tillbaka enligt första  stycket endast om hjälpmedlet eller anordningen inte har  använts för avsett ändamål. Förordning (2024:389).
Övriga bestämmelser
6 §
Ansökan om bidrag till arbetshjälpmedel skall göras hos Försäkringskassan innan anskaffningen sker. En ansökan som har gjorts senare får beviljas endast om det finns synnerliga skäl.
Förordning (2004:895).
7 §
Bidrag enligt denna förordning lämnas längst till och med  månaden före den då den försäkrade fyller 69 år.
Förordning (2022:1442).
8 §
Innan ett ärende om bidrag till en arbetsgivare avgörs, skall berörda arbetstagarorganisationer ha fått tillfälle att yttra sig.
9 §
Bestämmelser om ändring och omprövning av Försäkringskassans beslut samt överklagande av Försäkringskassans och en domstols beslut finns i 113 kap.
3-17, 19, 20 och 21 §§ socialförsäkringsbalken.
Förordning (2013:394).
Övergångsbestämmelser
2013:394
1. Denna förordning träder i kraft den 1 juli 2013.
2. Äldre föreskrifter gäller för beslut som har meddelats före ikraftträdandet.
2020:61
1. Denna förordning träder i kraft den 1 april 2020.
2. Den nya bestämmelsen ska dock tillämpas för tid från och  med den 1 januari 2020.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.