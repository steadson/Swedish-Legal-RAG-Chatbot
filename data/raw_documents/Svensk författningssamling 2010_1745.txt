Title: Förordning (2010:1745) om bilstöd till personer med funktionshinder
SFS Number: Svensk författningssamling 2010:1745
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20101745-om-bilstod-till-personer_sfs-2010-1745/
Source Link: http://rkrattsbaser.gov.se/sfst?bet=2010:1745
Amendment Register Link: http://rkrattsbaser.gov.se/sfsr?bet=2010:1745
Ministry/Authority: Socialdepartementet
Issued: 2010-12-02
Metadata: {"Utfärdad": "2010-12-02", "Ändrad": "t.o.m. SFS 2021:360"}

==================================================

Förordning (2010:1745) om bilstöd till personer med funktionshinder
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:1745
Departement/myndighet
:   
Socialdepartementet
Utfärdad
:   
2010-12-02
Ändrad
:   
t.o.m. SFS 2021:360
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna förordning finns föreskrifter om bilstöd enligt socialförsäkringsbalken.
2 §
I beslut om bidrag ska det anges när bidraget tidigast kan betalas ut.
3 §
Bilstödet betalas ut genom insättning på konto som anvisas av den försäkrade. Bidraget får betalas ut på annat sätt om särskilda förhållanden föranleder det.
4 §
Inför bedömningen av behovet av att anpassa ett fordon  ska Försäkringskassan höra Trafikverket eller annan med  motsvarande kompetens om det inte är uppenbart obehövligt.
Trafikverket ska göra sådana funktionskontroller som avses i 
52 kap. 22 a § socialförsäkringsbalken. Sådana  funktionskontroller får även utföras av annan med motsvarande  kompetens. Förordning (2017:2).
4 a §
För att Försäkringskassan ska kunna bedöma  anpassningsbidragets storlek ska den försäkrade ge in ett  kostnadsförslag för anpassningen, upprättat av den som gör  sådana anpassningar som det kan lämnas bidrag för. Om  Försäkringskassan bedömer att det finns anledning att  ifrågasätta skäligheten av det inlämnade kostnadsförslaget,  får Försäkringskassan begära att den försäkrade lämnar  ytterligare kostnadsförslag, upprättade av en annan utförare  som gör anpassningar av det aktuella slaget.
I ett kostnadsförslag ska det anges arbetskostnad och  materialkostnad för respektive anpassningsåtgärd samt de  övriga kostnader som är förenade med de åtgärder som avses i 
52 kap. 8 § första stycket 2 och 3 socialförsäkringsbalken.
Förordning (2021:360).
4 b §
En personbil klass I som uppfyller villkoren under  punkten 1 i bilagan till denna förordning ska anses som  särskilt lämpad enligt 52 kap. 18 b §  socialförsäkringsbalken. Förordning (2017:2).
4 c §
Tilläggsbidrag enligt 52 kap. 18 c §  socialförsäkringsbalken lämnas med de belopp som anges under  punkten 2 i bilagan till denna förordning för respektive  särskild originalmonterad anordning. Förordning (2017:2).
4 d §
Trafikverket ska senast före oktober månads utgång  varje år till Regeringskansliet (Socialdepartementet) lämna  ett underlag som kan ligga till grund för en revision av  förteckningen som anges under punkten 2 i bilagan till denna  förordning.
Trafikverket ska i övrigt inom sitt verksamhetsområde  tillhandahålla underlag och stöd för tillämpningen av 52 kap.  socialförsäkringsbalken. Förordning (2017:2).
5 §
Till en ansökan om bilstöd ska det fogas ett läkarutlåtande om funktionshindret och dess inverkan på förflyttningsmöjligheterna. Om ansökan görs av en sådan person med funktionshinder som avses i 52 kap. 10 § första stycket 1-4 socialförsäkringsbalken, i avsikt att sökanden ska använda fordonet som förare, ska det av läkarutlåtandet även framgå om han eller hon uppfyller de medicinska kraven för att inneha körkort.
5 a §
Försäkringskassan ska på begäran av den försäkrade  utfärda ett intyg som visar att bilstöd har lämnats för ett  visst fordon. Av intyget ska det framgå datum för beslut om  bilstöd och fordonets registreringsnummer.  Förordning (2021:360).
6 §
Försäkringskassan får meddela de ytterligare föreskrifter som behövs för verkställigheten av bestämmelserna om bilstöd i socialförsäkringsbalken och denna förordning.
Övergångsbestämmelser
2017:2
1. Denna förordning träder i kraft den 13 februari 2017.
2. De nya bestämmelserna i 4-4 c §§ ska dock tillämpas för  tid från och med den 1 januari 2017 och endast när en ansökan  om bilstöd har kommit in till Försäkringskassan efter den 31  december 2016.
2018:1382
1. Denna förordning träder i kraft den 1 augusti 2018.
2. De nya föreskrifterna tillämpas första gången i ärenden  där ansökan har kommit in till Försäkringskassan efter den 
31 juli 2018.
Bilaga
1. Villkor för särskilt lämpad personbil klass I
I fall enligt 52 kap. 18 b § 1 socialförsäkringsbalken gäller  följande.
a) Höjden i den av fordonets dörröppningar där rullstolen ska  föras in och ut ur fordonet ska uppgå till minst 1 200  millimeter.
b) Fordonets invändiga höjd i den sektion där den som har ett  funktionshinder ska sitta ska uppgå till minst 1 250  millimeter.
c) Fordonets inre golv ska vara plant, eller i det närmaste  plant, i den del som är aktuell.
I fall enligt 52 kap. 18 b § 2 socialförsäkringsbalken gäller  följande.
d) Höjden i den av fordonets dörröppningar som ska användas  för i- och urlastning av en motordriven rullstol eller annat  jämförbart hjälpmedel för förflyttningar ska överstiga 1 100  millimeter.
e) Det utrymme i fordonet där den motordrivna rullstolen  eller annat jämförbart hjälpmedel ska transporteras ska vara  tillräckligt stort för att inrymma rullstolen eller  hjälpmedlet.
2. Vissa särskilda originalmonterade anordningar i personbil  klass I
Nedanstående belopp gäller för tilläggsbidrag för särskilda  originalmonterade anordningar.
Anordning					Bidragsbelopp
	
Automatisk växellåda				16 400 kronor
Automatisk öppning och stängning av baklucka 	6 300 kronor
Elmanövrerad förarstol, 6-vägsjustering eller  mer (med möjlighet till justering framåt/bakåt,  uppåt/nedåt samt framåt/bakåt av ryggstöd) 	8 400 kronor
Elmanövrerad förarstol med utökade  ergonomiska egenskaper (stol med samma  justeringsmöjligheter som för ovan angivna  elmanövrerade förarstol med 6-vägsjustering  men med ännu fler ergonomiska egenskaper) 	13 900 kronor
Automatisk öppning och stängning av skjutdörr	7 800 kronor 
						per dörr
Helläderklädsel (samtliga hela sittytor  klädda med läder)				11 500 kronor
Nyckellöst system för start av motor och  låsning/upplåsning av dörrar			5 500 kronor
Backkamera 					4 600 kronor
Fjärrmanövrerad bränsledriven kupévärmare 	14 000 kronor
Elektriskt uppvärmd vindruta			3 900 kronor Förordning (2018:1382).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.