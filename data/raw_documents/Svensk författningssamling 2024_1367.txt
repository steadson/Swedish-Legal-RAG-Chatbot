Title: Förordning (2024:1367) om en samordningsfunktion för åtgärder mot penningtvätt och finansiering av terrorism
SFS Number: Svensk författningssamling 2024:1367
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241367-om-en-samordningsfunktion_sfs-2024-1367/
Source Link: http://rkrattsbaser.gov.se/sfst?bet=2024:1367
Amendment Register Link: http://rkrattsbaser.gov.se/sfsr?bet=2024:1367
Ministry/Authority: Finansdepartementet
Issued: 2024-12-19
Metadata: {"Utfärdad": "2024-12-19"}

==================================================

Förordning (2024:1367) om en samordningsfunktion för åtgärder mot penningtvätt och finansiering av terrorism
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1367
Departement/myndighet
:   
Finansdepartementet
Utfärdad
:   
2024-12-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser om en  samordningsfunktion för åtgärder mot penningtvätt och  finansiering av terrorism.
Förordningen är meddelad med stöd av 8 kap. 7 §  regeringsformen.
Uttryck i förordningen
2 §
Termer och uttryck i denna förordning har samma innebörd  som i lagen (2017:630) om åtgärder mot penningtvätt och  finansiering av terrorism.
Deltagare
3 §
Samordningsfunktionen för åtgärder mot penningtvätt och  finansiering av terrorism ska bestå av representanter för  Bolagsverket, Brottsförebyggande rådet, Ekobrottsmyndigheten,  Fastighetsmäklarinspektionen, Finansinspektionen,  Kronofogdemyndigheten, länsstyrelserna i Skåne, Stockholms och  Västra Götalands län, Polismyndigheten, Revisorsinspektionen,  Skatteverket, Spelinspektionen, Säkerhetspolisen, Tullverket  och Åklagarmyndigheten. Sveriges advokatsamfund får delta i  samordningsfunktionens arbete.
Andra juridiska personer och även fysiska personer kan ges  möjlighet att bidra till samordningsfunktionens arbete.
Uppgifter
4 §
Samordningsfunktionen ska
1. löpande identifiera, kartlägga och analysera riskerna och  metoderna för penningtvätt och finansiering av terrorism,
2. minst vart fjärde år utarbeta, offentliggöra och för  Regeringskansliet presentera en nationell riskbedömning med  analyser enligt 1,
3. vid behov uppdatera den nationella riskbedömningen,
4. vid behov utarbeta och offentliggöra nationella  riskbedömningar som är inriktade på vissa sektorer eller  teman,
5. i syfte att öka medvetenhet och kunskap ge information till  verksamhetsutövare som kan vara till nytta för dem vid deras  allmänna riskbedömning, riskklassificering av kunder samt  övervakning och rapportering av misstänkta aktiviteter och  transaktioner,
6. årligen från de myndigheter som utövar tillsyn enligt lagen  om åtgärder mot penningtvätt och finansiering av terrorism 
(tillsynsmyndigheter) begära in och sammanställa uppföljningar  om och utvärderingar av i vilken utsträckning de nationella  riskbedömningarna har fått genomslag vid planering,  prioritering och genomförande av myndigheternas arbete på  området samt ge in sammanställningen till Regeringskansliet,
7. främja erfarenhetsutbyte och kunskapsöverföring mellan  myndigheter med brottsbekämpande uppgifter respektive mellan  tillsynsmyndigheter samt vid behov identifiera brister,
8. årligen senast den 1 mars till Regeringskansliet rapportera  om det arbete på området som bedrivs av samordningsfunktionen  och tillsynsmyndigheterna,
9. årligen senast den 1 mars till Regeringskansliet lämna  statistik om antalet inkomna misstankerapporter fördelat per  kategori av verksamhetsutövare och antalet lagföringar som  gäller brott enligt 3-8 §§ lagen (2014:307) om straff för  penningtvättsbrott och 6 § terroristbrottslagen (2022:666),  och
10. sammanställa, offentliggöra och till Europeiska  kommissionen ge in statistik som har tillhandahållits enligt 
7 §.
Vid genomförandet av de nationella riskbedömningarna ska  samordningsfunktionen beakta den riskbedömning som Europeiska  kommissionen gör enligt artikel 6 i Europaparlamentets och  rådets direktiv (EU) 2015/849 av den 20 maj 2015 om åtgärder  för att förhindra att det finansiella systemet används för  penningtvätt eller finansiering av terrorism, om ändring av  Europaparlamentets och rådets förordning (EU) nr 648/2012 och  om upphävande av Europaparlamentets och rådets direktiv 
2005/60/EG och kommissionens direktiv 2006/70/EG, i lydelsen  enligt Europarlamentets och rådets direktiv (EU) 2018/843.
Vid tillämpning av första stycket 8 ska tillsynsmyndigheterna  rapportera om hur den riskbaserade tillsynen bedrivs,  inbegripet antalet platsundersökningar som har gjorts.
Organisation och arbetsformer
5 §
Samordningsfunktionen ska ha ett kansli hos  Polismyndigheten.
6 §
Samordningsfunktionen bestämmer sina arbetsformer.
Nationella riskbedömningar som avses i 4 § första stycket 2  och 4 ska utformas i samförstånd av de deltagande  myndigheterna.
Rapportering till samordningsfunktionen
7 §
De myndigheter som ingår i samordningsfunktionen och  Domstolsverket ska till samordningsfunktionen lämna de  statistikuppgifter och andra uppgifter som avses i artikel 44  i Europaparlamentets och rådets direktiv (EU) 2015/849, i  lydelsen enligt Europaparlamentets och rådets direktiv 
(EU) 2018/843, i den utsträckning som uppgifterna finns  tillgängliga hos myndigheterna.
Domstolsverket ska även till samordningsfunktionen lämna  statistikuppgifter som följer av Sveriges medlemskap i  arbetsgruppen för finansiella åtgärder (Financial Action Task  Force, FATF), i den utsträckning som uppgifterna finns  tillgängliga hos myndigheten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.