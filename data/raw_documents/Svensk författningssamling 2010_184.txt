Title: Förordning (2010:184) med instruktion för Luftfartsverket
SFS Number: Svensk författningssamling 2010:184
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2010184-med-instruktion-for_sfs-2010-184/
Source Link: http://rkrattsbaser.gov.se/sfst?bet=2010:184
Amendment Register Link: http://rkrattsbaser.gov.se/sfsr?bet=2010:184
Ministry/Authority: Landsbygds- och infrastrukturdepartementet RSIB US
Issued: 2010-03-11
Metadata: {"Utfärdad": "2010-03-11", "Ändrad": "t.o.m. SFS 2023:484"}

==================================================

Förordning (2010:184) med instruktion för Luftfartsverket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:184
Departement/myndighet
:   
Landsbygds- och infrastrukturdepartementet RSIB US
Utfärdad
:   
2010-03-11
Ändrad
:   
t.o.m. SFS 2023:484
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Luftfartsverkets huvuduppgifter är att tillhandahålla en  säker, effektiv och miljöanpassad flygtrafiktjänst för civil  och militär luftfart och tjänster för planering och  genomförande av flygning för obemannad luftfart.
Luftfartsverket får överlämna till någon annan att på verkets  vägnar ombesörja verksamhet som avses i första stycket.  Verksamhet som rör militära förhållanden får överlämnas endast  i samråd med Försvarsmakten.
Luftfartsverket ska verka för att de transportpolitiska målen  uppnås. Förordning (2022:1845).
2 §
Luftfartsverket ska
1. inom och utom landet tillhandahålla flygtrafiktjänster för  civil och militär luftfart, gemensamma informationstjänster  för U-space-luftrum och tjänster för planering och  genomförande av flygning för obemannad luftfart samt service-  och konsulttjänster som är knutna till verksamheterna, och
2. svara för forskning och innovation som motiveras av  myndighetens uppgifter.
Luftfartsverket tillhandahåller flygtrafikledningstjänst  enligt 6 kap. 13 § andra stycket luftfartslagen (2010:500).
Luftfartsverket är exklusiv leverantör av gemensamma  informationstjänster för alla U-space-luftrum enligt  artikel 5.6 i kommissionens genomförandeförordning (EU) 
2021/664 av den 22 april 2021 om ett regelverk för U-space.
Förordning (2023:484).
2 a §
Luftfartsverket får
1. bedriva utbildning av flygledare,
2. tillhandahålla tjänster som leverantör av U-space-tjänster,  och
3. direkt eller genom till verket knutna bolag bedriva  tjänsteexport inom sitt verksamhetsområde.  Förordning (2023:484).
3 §
Luftfartsverket ska se till att regelverk och rutiner som verket disponerar över är kostnadseffektiva och enkla för medborgare, företag och myndigheter.
4 §
Luftfartsverket ska upprätta avtal med Försvarsmakten om drift och utveckling av flygtrafiktjänst som rör militär luftfart samt utbildning av flygledare för Försvarsmaktens behov.
4 a §
Luftfartsverket är beredskapsmyndighet enligt  förordningen (2022:524) om statliga myndigheters beredskap.
Förordning (2022:551).
Affärsverkskoncernen
5 §
Luftfartsverket och de företag där staten genom verket direkt eller indirekt har ett bestämmande inflytande bildar tillsammans en affärsverkskoncern.
Ledning
6 §
Luftfartsverket leds av en styrelse.
7 §
Styrelsen ska bestå av minst fem och högst åtta ledamöter samt personalföreträdare.
8 §
Styrelsen ansvarar för att statens intressen som ägare tas till vara i affärsverkskoncernens företag och i andra företag där verket förvaltar statens aktier eller andelar.
Styrelsen ska bestämma hur rapportering och samordning mellan verket och koncernens företag ska ske.
Beslutförhet
9 §
Styrelsen är beslutför när ordföranden, myndighetschefen och minst två av de andra ledamöterna är närvarande.
När ärenden av större vikt handläggs, ska om möjligt samtliga ledamöter vara närvarande.
10 §
Vad som sägs i 12 § andra stycket myndighetsförordningen
(2007:515) om rätten för ordföranden i styrelsen att ensam avgöra ärenden ska i stället gälla myndighetschefen.
Medelsförvaltning
11 §
Luftfartsverkets medel får inte lånas ut till företag i affärsverkskoncernen utan regeringens medgivande i varje särskilt fall.
Anställningar och uppdrag
12 §
Generaldirektören är myndighetschef.
12 a §
Vid Luftfartsverket finns en överdirektör.
Förordning (2019:1230).
Personalansvarsnämnd
13 §
Vid Luftfartsverket ska det finnas en personalansvarsnämnd.
Tillämpligheten av vissa förordningar
14 §
Luftfartsverket ska tillämpa internrevisionsförordningen
(2006:1228) och personalföreträdarförordningen (1987:1101).
15 §
När Luftfartsverket avser att söka personal från företag inom affärsverkskoncernen ska förordningen (1984:819) om statliga platsanmälningar inte tillämpas.
Avgifter
16 §
Luftfartsverket får i affärsverksamheten ta ut avgifter, besluta om avgifternas storlek och disponera inkomsterna.
Verket får också disponera inkomster från offentligrättsliga avgifter.
Undantag från myndighetsförordningen
17 §
Följande bestämmelser i myndighetsförordningen
(2007:515) ska inte tillämpas på Luftfartsverket:
20 § om föredragning, och
29 § om ärendeförteckning.
Överklagande
18 §
Luftfartsverkets beslut som rör antagning till utbildning i flygtrafikledningstjänst får inte överklagas.
Kompensation för ingående mervärdesskatt
19 §
För verksamhet som utgör myndighetsutövning ska Luftfartsverket få kompensation för ingående mervärdesskatt på det sätt som gäller enligt förordningen (2002:831) om myndigheters rätt till kompensation för ingående mervärdesskatt.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.