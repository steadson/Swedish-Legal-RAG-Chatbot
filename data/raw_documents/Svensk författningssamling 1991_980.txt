Title: Lag (1991:980) om handel med finansiella instrument
SFS Number: Svensk författningssamling 1991:980
URL: https://www.riksdagen.se/sv/dokument-och-lagar/dokument/svensk-forfattningssamling/lag-1991980-om-handel-med-finansiella_sfs-1991-980/
Source Link: http://rkrattsbaser.gov.se/sfst?bet=1991:980
Amendment Register Link: http://rkrattsbaser.gov.se/sfsr?bet=1991:980
Ministry/Authority: Finansdepartementet FMA V
Issued: 1991-06-13
Metadata: {"Utfärdad": "1991-06-13", "Ändrad": "t.o.m. SFS 2023:825"}

==================================================

Lag (1991:980) om handel med finansiella instrument
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1991:980
Departement/myndighet
:   
Finansdepartementet FMA V
Utfärdad
:   
1991-06-13
Omtryck
:   
SFS 1992:558
Ändrad
:   
t.o.m. SFS 2023:825
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Kapitlet har upphävts genom lag (2019:415).
2 a kap. Offentliga uppköpserbjudanden
2 b kap. Kapitlet har upphävts genom lag (2019:415).
2 c kap. Kapitlet har upphävts genom lag (2019:415).
3 kap. Förfoganden över finansiella instrument som tillhör någon annan
4 kap. Offentliggörande av aktieinnehav m.m.
5 kap. Avräkning, säkerheter vid clearing och tillämplig lag
5 a kap. Kapitlet har upphävts genom lag (2016:1308).
6 kap. Tillsyn m.m.
7 kap. Bemyndiganden
8 kap. Överklagande
Övergångsbestämmelser
1 kap. Inledande bestämmelser
1 §
I denna lag betyder
aktierelaterat överlåtbart värdepapper:
1. aktie och överlåtbart värdepapper som kan jämställas med  aktie, såsom interimsbevis, fondaktierätt och teckningsrätt,  samt
2. överlåtbart värdepapper, såsom konvertibel där emittenten  har rätt att begära konvertering och teckningsoption, som ger  rätt att förvärva sådant värdepapper som avses i 1 genom  konvertering eller utövande av annan rättighet som  värdepapperet är bärare av, om värdepapperet utfärdats av  emittenten av den aktie som rättigheten hänför sig till eller  av ett bolag som ingår i samma koncern som den emittenten,
anmält avvecklingssystem: det som anges i 2 § lagen 
(1999:1309) om system för avveckling av förpliktelser på  finansmarknaden,
budgivare: den som lämnar ett offentligt uppköpserbjudande,
börs: det som anges i 1 kap. 4 b § lagen (2007:528) om  värdepappersmarknaden och sådant utländskt företag som har  tillstånd att driva en reglerad marknad från filial i Sverige,
EES: Europeiska ekonomiska samarbetsområdet,
emissionsprogram: ett program för utgivning av icke  aktierelaterade överlåtbara värdepapper av likartad sort eller  kategori, fortlöpande eller vid upprepade tillfällen under en  särskilt angiven emissionsperiod,
emittent: i fråga om aktier aktiebolaget och i fråga om annat  finansiellt instrument utgivaren eller utfärdaren av  instrumentet,
finansiella instrument: det som anges i 1 kap. 4 § lagen om  värdepappersmarknaden,
företag med begränsat börsvärde: ett företag vars överlåtbara  värdepapper är upptagna till handel på en reglerad marknad och  som har ett genomsnittligt börsvärde på mindre än 100 miljoner  euro beräknat på slutkursen för de tre föregående  kalenderåren,
kvalificerade investerare:
1. kund som avses i 9 kap. 4 § lagen om värdepappersmarknaden,  om inte denna kund har begärt att bli behandlad som en icke-
professionell kund,
2. kund som avses i 9 kap. 5 § lagen om värdepappersmarknaden,
3. enhet som avses i 9 kap. 7 § lagen om  värdepappersmarknaden, om inte denna enhet har begärt att bli  behandlad som en icke-professionell kund, samt
4. kund som avses i punkten 13 i ikraftträdande- och  övergångsbestämmelserna till lagen om värdepappersmarknaden,
marknadsmissbruksförordningen: Europaparlamentets och rådets  förordning (EU) nr 596/2014 av den 16 april 2014 om  marknadsmissbruk (marknadsmissbruksförordning) och om  upphävande av Europaparlamentets och rådets direktiv 2003/6/EG  och kommissionens direktiv 2003/124/EG, 2003/125/EG och 
2004/72/EG,
målbolag: bolag till vars aktieägare ett offentligt  uppköpserbjudande lämnas,
offentligt uppköpserbjudande: ett offentligt erbjudande till  innehavare av aktier som har getts ut av ett svenskt eller  utländskt bolag att överlåta samtliga eller en del av dessa  aktier till budgivaren,
penningmarknadsinstrument: det som anges i 1 kap. 4 § lagen om  värdepappersmarknaden,
reglerad marknad: det som anges i 1 kap. 4 b § lagen om  värdepappersmarknaden,
samverkande system: det som anges i 2 § lagen om system för  avveckling av förpliktelser på finansmarknaden,
öppenhetsdirektivet: Europaparlamentets och rådets direktiv 
2004/109/EG av den 15 december 2004 om harmonisering av  insynskraven angående upplysningar om emittenter vars  värdepapper är upptagna till handel på en reglerad marknad och  om ändring av direktiv 2001/34/EG, i lydelsen enligt  Europaparlamentets och rådets direktiv 2013/50/EU, och
överlåtbara värdepapper: det som anges i 1 kap. 4 § lagen om  värdepappersmarknaden.
Lag (2019:415)
.
2 §
Handel med finansiella instrument skall bedrivas så, att allmänhetens förtroende för värdepappersmarknaden upprätthålls och enskildas kapitalinsatser inte otillbörligen äventyras.
3 §
Bestämmelserna i denna lag tillämpas inte i den utsträckning det skulle strida mot bestämmelserna om tryck- och yttrandefrihet i tryckfrihetsförordningen eller yttrandefrihetsgrundlagen.
Lag (2005:378)
.
2 kap. Kapitlet har upphävts genom
lag (2019:415)
.
2 a kap. Offentliga uppköpserbjudanden
1 §
I 2 kap. lagen (2006:451) om offentliga uppköpserbjudanden på aktiemarknaden finns bestämmelser om budgivarens skyldighet att upprätta en erbjudandehandling och att ansöka om godkännande av den. För en sådan handling gäller bestämmelserna i detta kapitel.
Lag (2006:454)
.
2 §
En erbjudandehandling skall innehålla den information som behövs för att aktieägarna i målbolaget skall kunna fatta ett välgrundat beslut om erbjudandet.
Erbjudandehandlingen skall innehålla uppgift om
1. villkoren för erbjudandet,
2. budgivarens identitet och, om budgivaren är en juridisk person, dennas juridiska form, namn och säte,
3. identiteten hos personer som handlar i samförstånd med budgivaren och, när det gäller juridiska personer, dessas juridiska form, namn och säte samt deras förhållande till budgivaren,
4. vilka aktier som omfattas av erbjudandet,
5. acceptfristen för erbjudandet,
6. det vederlag som erbjuds för de aktier som omfattas av erbjudandet, hur erbjudandet är finansierat och, om vederlaget utgörs av annat än kontanter, en beskrivning av vederlaget som gör det möjligt att värdera det,
7. det största och minsta antal aktier som budgivaren erbjuder sig att förvärva,
8. antalet aktier i målbolaget som budgivaren och, i förekommande fall, personer som handlar i samförstånd med budgivaren innehar samt hur stor andel av aktiekapitalet och röstetalet för samtliga aktier i målbolaget som dessa aktier representerar,
9. motiven för erbjudandet,
10. budgivarens avsikter i fråga om den framtida verksamheten i målbolaget och, i den mån detta påverkas, det budgivande bolaget,
11. budgivarens avsikter i fråga om bolagens anställda och ledning, inklusive varje väsentlig förändring av anställningsvillkoren,
12. budgivarens strategiska planer för bolagen och de effekter som dessa kan få på sysselsättningen och de platser där bolaget bedriver verksamhet,
13. i förekommande fall, sådan ersättning som avses i 6 kap.
6 § lagen (2006:451) om offentliga uppköpserbjudanden på aktiemarknaden, med närmare uppgifter om hur ersättningen skall lämnas och vilken metod som skall användas för att fastställa den,
14. uppgift om vilken nationell lagstiftning som till följd av uppköpserbjudandet kommer att vara tillämplig på de avtal som ingås mellan budgivaren och aktieägarna i målbolaget.
Lag (2006:454)
.
3 §
Har upphävts genom
lag (2019:415)
.
4 §
Erbjudandehandlingen skall upprättas på svenska, om inte Finansinspektionen i ett enskilt fall beslutar att den får upprättas på ett annat språk.
Lag (2006:454)
.
5 §
Finansinspektionen skall meddela beslut inom tio arbetsdagar från det att en fullständig erbjudandehandling enligt 2 kap. 3 § lagen (2006:451) om offentliga uppköpserbjudanden på aktiemarknaden inkommit för godkännande.
Lag (2006:454)
.
6 §
Har upphävts genom
lag (2019:415)
.
7 §
Om en erbjudandehandling behöver kompletteras, skall Finansinspektionen snarast och senast inom tio arbetsdagar från det att handlingen kom in till inspektionen, underrätta ingivaren och begära nödvändiga kompletteringar.
Lag (2006:454)
.
8 §
Av 7 kap. 3 § lagen (2006:451) om offentliga uppköpserbjudanden på aktiemarknaden framgår att Finansinspektionen inte får godkänna en erbjudandehandling, om inte budgivaren har gjort ett sådant åtagande som avses i 2 kap. 1 § i den lagen.
Lag (2006:454)
.
9 §
När Finansinspektionen har godkänt erbjudandehandlingen, skall inspektionen registrera handlingen och budgivaren offentliggöra den. Erbjudandehandlingen får inte offentliggöras innan den har godkänts och registrerats.
Lag (2006:454)
.
10 §
En erbjudandehandling som har godkänts av en behörig myndighet i ett annat land inom EES är giltig vid ett offentligt uppköpserbjudande som avser aktier i ett utländskt aktiebolag vars aktier är upptagna till handel på en reglerad marknad i Sverige.
Finansinspektionen får besluta att en sådan erbjudandehandling skall översättas till svenska.
Finansinspektionen får också besluta att en sådan erbjudandehandling skall innehålla uppgifter om hur ägare till aktier som är upptagna till handel på en reglerad marknad i Sverige skall gå till väga för att acceptera erbjudandet och få vederlaget utbetalat till sig samt om beskattning av vederlaget.
Lag (2007:535)
.
11 §
Bestämmelserna i artiklarna 21.2, 21.5 första stycket, 
21.11, 23.1 och 23.2 i Europaparlamentets och rådets  förordning (EU) 2017/1129 av den 14 juni 2017 om prospekt som  ska offentliggöras när värdepapper erbjuds till allmänheten  eller tas upp till handel på en reglerad marknad, och om  upphävande av direktiv 2003/71/EG ska också gälla för  erbjudandehandlingar.
Lag (2019:415)
.
2 b kap. Kapitlet har upphävts genom
lag (2019:415)
.
2 c kap. Kapitlet har upphävts genom
lag (2019:415)
.
3 kap. Förfoganden över finansiella instrument som tillhör någon annan
1 §
Om ett företag som står under tillsyn av  Finansinspektionen vill ingå avtal med ägaren till ett  finansiellt instrument om att företaget ska ha rätt att  förfoga över det finansiella instrumentet för egen räkning,  ska avtalet slutas skriftligen i en för ändamålet särskilt  upprättad handling som i någon läsbar och varaktig form är  tillgänglig för parterna. Detsamma gäller om företaget  medverkar till ett sådant avtal mellan andra parter. Det  förfogande som avses ska anges noggrant.
Första stycket gäller inte om företagets motpart eller  parterna i ett avtal som företaget medverkar till är
1. ett annat företag som står under tillsyn av  Finansinspektionen eller ett utländskt företag inom EES som i  sitt hemland får driva jämförbar verksamhet och som står under  betryggande tillsyn av myndighet eller annat behörigt organ,
2. Riksgäldskontoret eller ett utländskt offentligt organ inom  EES som är ansvarigt för eller deltar i förvaltningen av  statsskulden eller är behörigt att föra konton för kunders  räkning,
3. Riksbanken eller en utländsk centralbank inom EES,  inklusive Europeiska centralbanken,
4. en multilateral utvecklingsbank, Banken för internationell  betalningsutjämning, Internationella valutafonden eller  Europeiska investeringsbanken, eller
5. ett sådant kreditinstitut som anges i förteckningen i  artikel 2.5 i Europaparlamentets och rådets direktiv 
2013/36/EU av den 26 juni 2013 om behörighet att utöva  verksamhet i kreditinstitut och om tillsyn av kreditinstitut,  om ändring av direktiv 2002/87/EG och om upphävande av  direktiven 2006/48/EG och 2006/49/EG, i lydelsen enligt  Europaparlamentets och rådets direktiv (EU) 2019/2034.
Första stycket gäller inte heller om företaget är en sådan  central motpart som avses i Europaparlamentets och rådets  förordning (EU) nr 648/2012 av den 4 juli 2012 om OTC-derivat,  centrala motparter och transaktionsregister.
Lag (2021:487)
.
2 §
Ett avtal som ger en panthavare rätt att sälja ett pantsatt finansiellt instrument om panten inte löses i tid behöver inte ingås på det sätt som anges i 1 §.
3 §
Om ett sådant företag som avses i 1 § första stycket har fått finansiella instrument som pant, får företaget i sin tur pantsätta eller överlåta panträtten bara tillsammans med den fordran som de utgör pant för. För återpantsättning eller överlåtelse på annat sätt fordras sådant avtal som anges i 1 §
första stycket. Återpantsättning eller överlåtelse får inte ske för högre belopp eller på strängare villkor än vad som gäller hos panthavaren.
Första stycket gäller inte om pantsättaren är
1. ett annat företag som står under tillsyn av Finansinspektionen eller ett utländskt företag inom EES som i sitt hemland får driva jämförbar verksamhet och som står under betryggande tillsyn av myndighet eller annat behörigt organ,
2. Riksgäldskontoret eller ett utländskt offentligt organ inom EES som är ansvarigt för eller deltar i förvaltningen av statsskulden eller är behörigt att föra konton för kunders räkning,
3. Riksbanken eller en utländsk centralbank inom EES, inklusive Europeiska centralbanken,
4. en multilateral utvecklingsbank, Banken för internationell betalningsutjämning, Internationella valutafonden eller Europeiska investeringsbanken, eller
5. ett sådant kreditinstitut som anges i förteckningen i artikel 2.5 i direktiv 2013/36/EU.
Lag (2014:974)
.
4 §
Ytterligare bestämmelser om förfoganden över finansiella  instrument som tillhör någon annan finns i artikel 15 i  Europaparlamentets och rådets förordning (EU) 2015/2365 av den 
25 november 2015 om transparens i transaktioner för  värdepappersfinansiering och om återanvändning samt om ändring  av förordning (EU) nr 648/2012.
Lag (2019:278)
.
4 kap. Offentliggörande av aktieinnehav m.m.
Tillämpningsområde m.m.
1 §
Bestämmelserna i 3-18, 20 och 21 §§ skall tillämpas i fråga om aktier utgivna av ett svenskt aktiebolag vars aktier är upptagna till handel på en reglerad marknad.
Bestämmelser om aktier utgivna av vissa aktiebolag som inte har säte i en stat inom EES finns i 22-24 §§.
Andra aktiebolag än sådana som avses i första eller andra stycket vars aktier är upptagna till handel på en reglerad marknad i Sverige skall offentliggöra information motsvarande den som anges i detta kapitel i enlighet med offentlig reglering som bygger på öppenhetsdirektivet och som har antagits av utgivarens hemmedlemsstat inom EES.
Lag (2007:535)
.
2 §
Det som anges om aktier i 1, 3-18 och 22 §§ ska också  tillämpas på
1. depåbevis som medför rätt att rösta för de aktier som  depåbevisen avser,
2. finansiella instrument som ger rätt för innehavaren att  förvärva aktier som redan har getts ut av sådana bolag som  avses i 1 § första eller andra stycket, och
3. finansiella instrument som inte omfattas av 2 men som  hänför sig till sådana aktier som avses där och har en  ekonomisk effekt liknande den som de finansiella instrumenten  i 2 har, oavsett om de kan avvecklas fysiskt eller kontant.
Vid tillämpningen av första stycket ska följande finansiella  instrument, under förutsättning att de uppfyller villkoren i 
2 eller 3, anses som sådana instrument som avses där:
- överlåtbara värdepapper,
- optioner,
- terminskontrakt,
- swappar,
- räntesäkringsavtal,
- finansiella kontrakt avseende prisdifferenser, och
- varje annat kontrakt eller avtal som kan avvecklas fysiskt  eller kontant.
Om ett sådant finansiellt instrument som avses i första  stycket 2 eller 3 förfaller, ska detta anses som en  överlåtelse av det finansiella instrumentet.
Regeringen eller den myndighet som regeringen bestämmer  meddelar föreskrifter om vilka finansiella instrument som  avses i första stycket 2 och 3.
Lag (2015:958)
.
Anmälningsskyldighet
3 §
Den som innehar aktier (den anmälningsskyldige) skall under de förutsättningar som anges i 5 § skriftligen anmäla en ändring av innehavet till aktiebolaget och Finansinspektionen.
Lag (2007:365)
.
4 §
Vid tillämpningen av 5 § ska till den anmälningsskyldiges  innehav räknas aktier som denne innehar i eget namn och för  egen räkning eller i eget namn för någon annans räkning.
Till den anmälningsskyldiges innehav ska även räknas sådana  aktier som
1. innehas av någon annan med vilken den anmälningsskyldige  har träffat en överenskommelse att genom samordnat utövande  av rösträtten inta en långsiktig gemensam hållning i fråga om  bolagets förvaltning,
2. innehas av någon annan för den anmälningsskyldiges  räkning, om den anmälningsskyldige kontrollerar hur  rösträtterna för aktierna ska utövas,
3. innehas av ett dotterföretag till den  anmälningsskyldige,
4. innehas av någon annan som enligt ett  avtal med den anmälningsskyldige för en begränsad tid och mot  ersättning har överfört rätten att rösta för aktierna till  den anmälningsskyldige,
5. den anmälningsskyldige har tagit emot som säkerhet, om den  anmälningsskyldige kontrollerar hur rösträtterna för aktierna  utövas och har förklarat sig ha för avsikt att utnyttja  dem,
6. den anmälningsskyldige har en livslång  dispositionsrätt till, om denne kontrollerar hur rösträtterna  för aktierna ska utövas,
7. har deponerats hos den anmälningsskyldige, om denne själv  kontrollerar hur rösträtterna för aktierna ska utövas, och
8. den anmälningsskyldige har fått fullmakt att utöva  rösträtten för, om denne själv kontrollerar hur rösträtterna  för aktierna ska utövas.
Sådana aktier som avses i andra stycket 4-8 ska inte räknas  in i innehavet för den som inte längre kontrollerar hur  rösträtterna ska utövas.
Med dotterföretag avses i denna paragraf detsamma som i 1  kap. 11 och 12 §§ aktiebolagslagen (2005:551). Det som anges  där om moderbolag ska även tillämpas på fysiska personer och  andra juridiska personer än aktiebolag.
Lag (2015:958)
.
5 §
En ändring av ett innehav ska anmälas om ändringen medför  att den andel av samtliga aktier i bolaget eller av  röstetalet för samtliga aktier i bolaget som innehavet  motsvarar
1. uppnår eller överstiger någon av gränserna 5, 10, 15, 20, 
25, 30, 50, 66 2/3 och 90 procent, eller
2. går ned under någon av gränserna i 1.
En beräkning enligt första stycket av antalet aktier eller  röstetalet ska grundas på de uppgifter som bolaget har  offentliggjort enligt 9 § första stycket. Vid beräkningen ska  även sådana aktier som inte får företrädas på en bolagsstämma  beaktas.
För finansiella instrument som endast kan avvecklas kontant  ska en beräkning enligt första stycket av antalet aktier  eller röstetalet grundas på de uppgifter som bolaget har  offentliggjort enligt 9 § första stycket multiplicerat med  instrumentets deltavärde. Bestämmelser om beräkning av  deltavärde finns i kommissionens delegerade förordning (EU) 
2015/761 av den 17 december 2014 om komplettering av  Europaparlamentets och rådets direktiv 2004/109/EG vad gäller  vissa tekniska standarder för tillsyn om större innehav.
Från en lång position får det inte göras avdrag för korta  positioner som hänför sig till samma emittent. Med lång och  kort position avses detsamma som i artikel 3 i  Europaparlamentets och rådets förordning (EU) nr 236/2012 av  den 14 mars 2012 om blankning och vissa aspekter av  kreditswappar, i den ursprungliga lydelsen.
När ett finansiellt instrument som avses i 2 § första stycket 
2 eller 3 utnyttjas för förvärv av aktier, ska ändringen i  innehavet anmälas till bolaget och Finansinspektionen, om den  andel av samtliga aktier i bolaget eller av röstetalet för  samtliga aktier i bolaget som innehavet motsvarar därigenom  uppnår eller överstiger någon av gränserna i första stycket 
1. Detta gäller även om innehavet av det finansiella  instrumentet har anmälts enligt första stycket 1.
Lag (2015:958)
.
6 §
Ett dotterföretag är befriat från anmälningsskyldighet om anmälan i stället görs av moderföretaget eller, om detta i sin tur är ett dotterföretag, av dess eget moderföretag.
Lag (2007:365)
.
7 §
Om anmälningsskyldighet har uppkommit genom att någon fått fullmakt att rösta för aktier vid en bolagsstämma, behöver en ny anmälan inte göras när fullmakten efter bolagsstämman upphör att gälla, under förutsättning att det i den anmälan som gjordes i samband med att fullmakten lämnades angavs vilken andel av det totala antalet aktier och röster i bolaget som skulle komma att innehas efter fullmaktens upphörande.
Lag (2007:365)
.
8 §
Om flera personer blir anmälningsskyldiga på grund av samma händelse, får de göra en gemensam anmälan.
Lag (2007:365)
.
9 §
Om ett aktiebolag som avses i 1 § första stycket ökar eller minskar det totala antalet aktier eller röster i bolaget, skall bolaget den sista handelsdagen i den kalendermånad då ökningen eller minskningen har skett offentliggöra uppgifter om ändringen.
En anmälningsskyldig skall skriftligen anmäla till bolaget och Finansinspektionen om ökningen eller minskningen medför att den andel av det totala antalet aktier eller röster i bolaget som innehavet motsvarar
1. uppnår eller överstiger någon av gränserna i 5 § första stycket 1, eller
2. går ned under någon av dessa gränser.
Vid bedömningen av om anmälningsskyldighet uppkommer skall 4 §
och 5 § andra stycket tillämpas.
Lag (2007:365)
.
Tidsfrister för anmälan
10 §
En anmälan enligt 3 § ska ha kommit in till bolaget och  Finansinspektionen så snart som möjligt, men senast
1. tre handelsdagar efter den dag då den anmälningsskyldige  har ingått avtal om förvärv eller överlåtelse av aktier eller  någon annan ändring i aktieinnehavet har skett,
2. i de fall som avses i 4 § andra stycket, tre handelsdagar  efter den dag då ändringen i aktieinnehavet har skett.
En anmälan enligt 9 § andra stycket ska ha kommit in till  bolaget och Finansinspektionen så snart som möjligt, men  senast tre handelsdagar efter den dag då bolaget har  offentliggjort uppgifter om ökningen eller minskningen av  antalet aktier eller röster enligt 9 § första stycket.
Lag (2015:958)
.
Offentliggörande av uppgifter i en anmälan
11 §
Finansinspektionen skall offentliggöra uppgifterna i en anmälan enligt 3 § eller 9 § andra stycket senast klockan tolv handelsdagen efter den dag då anmälan kom in till inspektionen.
Ytterligare bestämmelser om offentliggörande finns i 20 §.
Lag (2007:365)
.
Undantag från anmälningsskyldigheten
12 §
En anmälan enligt 3 § eller 9 § andra stycket behöver inte göras för
1. aktier som förvärvas bara för att användas för clearing och avveckling av transaktioner och som i detta syfte innehas under en kort tid,
2. aktier som förvaltas av någon i eget namn men för någon annans räkning, under förutsättning att förvaltaren bara får utöva rösträtten för aktierna enligt skriftliga instruktioner, eller
3. aktier som ställs till förfogande för eller tillhandahålls av en nationell centralbank som ingår i det europeiska centralbankssystemet när banken fullgör sina uppgifter som monetär myndighet, förutsatt att transaktionen i fråga är kortvarig och att den rösträtt som hör till aktierna inte utnyttjas.
Lag (2007:365)
.
13 §
Vid tillämpningen av bestämmelserna om anmälningsskyldighet i 3 § och 9 § andra stycket skall aktier som ingår i handelslagret hos ett svenskt eller utländskt kreditinstitut som driver finansieringsrörelse, ett värdepappersinstitut eller ett utländskt värdepappersföretag inte räknas med, om
1. aktierna motsvarar högst 5 procent av det totala antalet aktier eller röster i aktiebolaget, och
2. rösträtten för aktierna inte utnyttjas eller används på annat sätt för att ingripa i förvaltningen av bolaget.
Lag (2007:365)
.
13 a §
Vid tillämpningen av bestämmelserna om  anmälningsskyldighet i 3 § och 9 § andra stycket ska aktier  som förvärvats med tillämpning av det förfarande som anges i  kommissionens förordning (EG) nr 2273/2003 av den 22 december 
2003 om genomförande av Europaparlamentets och rådets  direktiv 2003/6/EG när det gäller undantag för  återköpsprogram och stabilisering av finansiella instrument,  i den ursprungliga lydelsen, inte räknas med, om rösträtterna  för aktierna inte utnyttjas eller används på annat sätt för  att ingripa i förvaltningen av emittenten.
Lag (2015:958)
.
14 §
Skyldigheten att enligt 3 § eller 9 § andra stycket anmäla att andelen av rösterna eller det totala antalet aktier har uppnått, överstigit eller gått ned under 5 procent gäller inte för en marknadsgarant om
1. aktierna förvärvas eller avyttras i denna egenskap,
2. marknadsgaranten har tillstånd enligt 2 kap. 1 § 3 lagen
(2007:528) om värdepappersmarknaden eller motsvarande tillstånd i ett annat land inom EES, och
3. marknadsgaranten inte ingriper i förvaltningen av aktiebolaget eller utövar något inflytande över detta i syfte att bolaget skall köpa aktier utgivna av bolaget eller stödja aktiepriset.
Med marknadsgarant avses någon som på finansmarknaderna har åtagit sig att fortlöpande handla för egen räkning genom att köpa och sälja finansiella instrument med utnyttjande av eget kapital och till priser som fastställts av marknadsgaranten själv.
Lag (2007:535)
.
Undantag för vissa moderföretag
15 §
Vid tillämpningen av 3 och 4 §§ behöver aktier som innehas av ett dotterföretag inte räknas in i moderföretagets innehav i sådana fall som avses i 16 och 17 §§.
Lag (2007:365)
.
16 §
Ett moderföretag till ett fondbolag eller till en svensk AIF-förvaltare behöver inte lägga samman sitt innehav av aktier med aktier som ingår i en värdepappersfond eller ett fondföretag som förvaltas av bolaget enligt lagen (2004:46)
om värdepappersfonder eller en specialfond som förvaltas av AIF-förvaltaren enligt lagen (2013:561) om förvaltare av alternativa investeringsfonder eller en motsvarande utländsk EES-baserad fond som AIF-förvaltaren förvaltar, om bolaget eller AIF-förvaltaren utnyttjar rösträtten för aktierna oberoende av moderföretaget.
Första stycket ska också tillämpas på moderföretag till
1. ett sådant förvaltningsbolag som avses i 1 kap. 6 § första stycket lagen om värdepappersfonder, i fråga om aktier som bolaget förvaltar i enlighet med bestämmelserna i Europaparlamentets och rådets direktiv 2009/65/EG av den 13 juli 2009 om samordning av lagar och andra författningar som avser företag för kollektiva investeringar i överlåtbara värdepapper (fondföretag), eller
2. en sådan EES-baserad AIF-förvaltare som avses i 5 kap. 1 eller 2 § lagen om förvaltare av alternativa investeringsfonder, i fråga om aktier som ingår i en specialfond som förvaltaren förvaltar enligt den lagen eller en motsvarande utländsk EES-baserad fond.
Första stycket ska också tillämpas på aktier som förvaltas av ett förvaltningsbolag eller en AIF-förvaltare som inte har säte i en stat inom EES som motsvarar ett sådant bolag eller en sådan förvaltare som avses i andra stycket.
Lag (2013:564)
.
17 §
Ett moderföretag till ett värdepappersinstitut som har  tillstånd enligt 2 kap. 1 § 4 lagen (2007:528) om  värdepappersmarknaden behöver inte lägga samman sitt innehav  av aktier med innehav av aktier som värdepappersinstitutet  förvaltar för enskilda kunder, om värdepappersinstitutet
1. bara får utnyttja rösträtten för aktierna enligt  skriftliga instruktioner eller ser till att individuella  portföljförvaltningstjänster utförs oberoende av alla andra  tjänster och i enlighet med 8 kap. 10 § och 9 kap. 1, 9, 10, 
13-16, 18, 19 och 21-23 §§ lagen om värdepappersmarknaden,  och
2. utnyttjar rösträtten för aktierna oberoende av  moderföretaget.
Första stycket ska också tillämpas på ett moderföretag till  ett utländskt värdepappersföretag som avses i 4 kap. 1 §  lagen om värdepappersmarknaden som har tillstånd att  tillhandahålla sådan portföljförvaltning som avses i artikel 
4.1.8 i Europaparlamentets och rådets direktiv 2014/65/EU av  den 15 maj 2014 om marknader för finansiella instrument och  om ändring av direktiv 2002/92/EG och av direktiv 2011/61/EU,  i lydelsen enligt Europaparlamentets och rådets direktiv (EU) 
2016/1034, i fråga om aktier som värdepappersföretaget  förvaltar för enskilda kunder. Detsamma gäller aktier som  förvaltas av ett motsvarande utländskt värdepappersföretag  som inte har säte i en stat inom EES.
Lag (2017:680)
.
Förvärv och överlåtelse av egna aktier
18 §
Ett aktiebolag som avses i 1 § första stycket som  förvärvar eller överlåter egna aktier ska offentliggöra  uppgifter om detta, om förvärvet eller överlåtelsen medför  att den andel av aktierna i bolaget som innehas av bolaget  självt eller den andel av det totala antalet röster i bolaget  som de egna aktierna representerar uppnår, överstiger eller  går ned under någon av gränserna i 5 § första stycket 1.
Uppgifterna ska offentliggöras så snart som möjligt, men  senast klockan 12.00 tre handelsdagar efter förvärvet eller  överlåtelsen.
Lag (2015:958)
.
19 §
Ett svenskt aktiebolag som förvärvar eller överlåter  egna aktier ska anmäla förvärvet eller överlåtelsen till den  börs som driver den reglerade marknad där aktierna är  upptagna till handel. Om handeln sker i återköpsprogram  enligt artikel 5 i marknadsmissbruksförordningen, ska anmälan  i stället göras till Finansinspektionen eller, om det framgår  av föreskrifter meddelade med stöd av 7 kap. 1 § 5, till den  börs som driver den reglerade marknad där aktierna är  upptagna till handel.
Lag (2016:714)
.
Offentliggörande av information
20 §
När information offentliggörs enligt 9 § första stycket, 11 § eller 18 §, skall den snabbt och på ett icke-
diskriminerande sätt bli tillgänglig för allmänheten inom EES.
Lag (2007:365)
.
Finansinspektionen tar emot och lagrar offentliggjord information
21 §
Information som offentliggörs enligt 9 § första stycket eller 18 § skall samtidigt lämnas till Finansinspektionen.
Information som lämnas till Finansinspektionen enligt första stycket och information som offentliggörs av inspektionen enligt 11 § skall lagras elektroniskt enligt 17 kap. 4 § lagen
(2007:528) om värdepappersmarknaden.
Lag (2007:535)
.
Aktier utgivna av bolag utanför EES
22 §
Bestämmelserna i 3-18, 20 och 21 §§ ska, om inte annat  framgår av 23 och 24 §§, tillämpas också i fråga om aktier  som har getts ut av ett aktiebolag som inte har säte i en  stat inom EES, om Sverige är hemmedlemsstat enligt 1 kap. 8 §  lagen (2007:528) om värdepappersmarknaden.
Lag (2015:958)
.
23 §
För ett sådant bolag som avses i 22 § får Finansinspektionen, efter ansökan, besluta om undantag från bestämmelserna i 9 § första stycket om offentliggörande av ändringar i antalet aktier eller röster i aktiebolaget, om bolaget uppfyller de krav som uppställs i en offentlig reglering i en stat utanför EES och om kraven motsvarar dem som följer av artikel 15 i öppenhetsdirektivet. Finansinspektionen ska underrätta Europeiska värdepappers- och marknadsmyndigheten om de undantag som beviljas.
Lag (2012:189)
.
24 §
För ett sådant bolag som avses i 22 § får Finansinspektionen, efter ansökan, besluta om undantag från bestämmelserna i 18 § om offentliggörande av vissa förvärv eller överlåtelser av egna aktier, om bolaget uppfyller de krav som uppställs i en offentlig reglering i en stat utanför EES och om kraven motsvarar dem som följer av artikel 14 i öppenhetsdirektivet. Finansinspektionen ska underrätta Europeiska värdepappers- och marknadsmyndigheten om de undantag som beviljas.
Lag (2012:189)
.
5 kap. Avräkning, säkerheter vid clearing och tillämplig lag
1 §
Ett avtal mellan två parter vid handel med finansiella  instrument, med andra liknande rättigheter och åtaganden eller  med valuta, om att förpliktelser dem emellan ska slutavräknas  om en av parterna försätts i konkurs, gäller mot konkursboet  och mot borgenärerna i konkursen. Detsamma gäller en avräkning  av förpliktelser
1. mellan två eller flera deltagare i ett anmält  avvecklingssystem eller ett samverkande system, om avräkningen  har skett i enlighet med systemets regler, eller
2. mellan en central motpart och en clearingmedlem eller en  kund till en sådan clearingmedlem som avses i förordning (EU)  nr 648/2012, om avräkningen har skett i enlighet med den  centrala motpartens verksamhetsbestämmelser.
Innehåller ett avtal enligt första stycket ett villkor som  innebär att en slutavräkning ska ske av samtliga utestående  förpliktelser för det fall att företagsrekonstruktion beslutas  för en av parterna gäller villkoret mot gäldenären och de  borgenärer vars fordringar omfattas av en fastställd  rekonstruktionsplan.
Lag (2022:982)
.
2 §
Har en clearingmedlem godtagit ett avtalsvillkor om att tillgångar och positioner som innehas för kunders räkning ska överföras till en annan clearingmedlem enligt artikel 48 i förordning (EU) nr 648/2012, gäller villkoret mot den förstnämnda clearingmedlemmens konkursbo och borgenärer.
Sådana tillgångar och positioner som avses i första stycket ingår i konkursboet enligt 3 kap. 3 § första stycket konkurslagen (1987:672) endast när det trots rimliga ansträngningar inte går att klarlägga till vilken kund tillgångarna och positionerna hör.
Lag (2014:478)
.
2 a §
Avtalsvillkor som innebär att valuta ställs som säkerhet genom säkerhetsöverlåtelse (återköpsavtal) på villkor att överlåtaren vid en viss senare tidpunkt eller vid förvärvarens konkurs ska återfå säkerheten, gäller mot förvärvarens konkursbo och borgenärer, om
1. överlåtelsen sker från en central motpart enligt förordning (EU) nr 648/2012 till en annan central motpart med anledning av en samverkansöverenskommelse och förvärvaren har hanterat säkerheten i enlighet med artikel 47 i förordningen, eller
2. överlåtelsen sker från en administratör av ett avvecklingssystem enligt lagen (1999:1309) om system för avveckling av förpliktelser på finansmarknaden till en annan administratör inom ramen för samverkande system.
Lag (2014:478)
.
2 b §
Om pantsättning av finansiella instrument sker till en central motpart i syfte att ställa säkerhet enligt förordning
(EU) nr 648/2012, ska pantsättarens rätt till panten inte påverkas av att den centrala motparten får disponera över den på det sätt som anges i artikel 39.8 i förordningen.
Lag (2014:478)
.
3 §
Vid överlåtelse, pantsättning eller annat förfogande över finansiella instrument för vilka aktiebrev, skuldebrev eller annan motsvarande skriftlig handling inte har utfärdats eller, där en sådan handling har utfärdats, det genom förvaring eller på liknande sätt har säkerställts att handlingen inte kommer i omlopp skall, när förvärvarens rätt till de finansiella instrumenten har registrerats enligt lag, lagen i det land där registret förs tillämpas beträffande rättsverkningarna i förhållande till andra än parterna.
Lag (1999:1311)
.
5 a kap. Kapitlet har upphävts genom
lag (2016:1308)
.
6 kap. Tillsyn m.m.
Upplysningsskyldighet
1 §
Finansinspektionen övervakar efterlevnaden av bestämmelserna i denna lag.
1 a §
För övervakningen av att denna lag och lagen (2006:451)  om offentliga uppköpserbjudanden på aktiemarknaden följs, får  Finansinspektionen begära att
1. ett företag eller någon annan tillhandahåller uppgifter,  handlingar eller annat,
2. den som förväntas kunna lämna upplysningar i saken  inställer sig till förhör på tid och plats som inspektionen  bestämmer.
Första stycket gäller inte i den utsträckning  uppgiftslämnandet skulle strida mot den i lag reglerade  tystnadsplikten för advokater.
Vid tillämpningen av 4 kap. gäller inte första stycket 2.
Om en begäran från en utländsk myndighet enligt 6 § avser en  fråga som rör reglering som motsvarar den i 4 kap., gäller  inte första stycket 2.
Lag (2019:415)
.
1 b §
Har upphävts genom
lag (2012:378)
.
Förbud
1 c §
Finansinspektionen får tillfälligt förbjuda ett  offentligt uppköpserbjudande, om det finns skälig anledning  att anta att uppköpserbjudandet strider mot bestämmelserna i  denna lag eller lagen (2006:451) om offentliga  uppköpserbjudanden på aktiemarknaden.
Finansinspektionen får tillfälligt förbjuda marknadsföring av  ett offentligt uppköpserbjudande, om det finns skälig  anledning att anta att uppköpserbjudandet strider mot  bestämmelserna i denna lag eller lagen om offentliga  uppköpserbjudanden på aktiemarknaden.
Ett beslut om förbud som avses i första eller andra stycket  får gälla under högst tio arbetsdagar.
Lag (2019:415)
.
1 d §
Finansinspektionen får förbjuda ett offentligt  uppköpserbjudande, om erbjudandet strider mot bestämmelserna i  denna lag eller lagen (2006:451) om offentliga  uppköpserbjudanden på aktiemarknaden eller om det finns skälig  anledning att anta att erbjudandet skulle göra det.
Finansinspektionen får förbjuda marknadsföring av ett  offentligt uppköpserbjudande, om erbjudandet strider mot  bestämmelserna i denna lag eller lagen om offentliga  uppköpserbjudanden på aktiemarknaden eller om det finns skälig  anledning att anta att erbjudandet skulle göra det.
Ett förbud som avses i första eller andra stycket ska upphävas  om uppköpserbjudandet inte längre strider mot bestämmelserna i  denna lag eller lagen om offentliga uppköpserbjudanden på  aktiemarknaden eller om det inte längre finns skälig anledning  att anta att erbjudandet skulle göra det.
Lag (2020:1156)
.
1 e §
Har upphävts genom
lag (2019:415)
.
1 f §
Har upphävts genom
lag (2019:415)
.
Anmälan om aktieinnehav m.m. i vissa utländska bolag
1 g §
Bestämmelserna i 1 h § skall tillämpas om aktier eller sådana depåbevis eller finansiella instrument som avses i 4 kap. 2 § första stycket är upptagna till handel på en reglerad marknad i Sverige och aktierna har getts ut av ett bolag som
1. har sitt säte i en annan stat inom EES, eller
2. inte har säte i en stat inom EES och inte omfattas av 4 kap.
22 §.
I 25 kap. 24 § lagen (2007:528) om värdepappersmarknaden finns bestämmelser om ingripande mot sådana bolag som avses i första stycket.
Lag (2007:535)
.
1 h §
Om Finansinspektionen finner att en anmälan inte har  gjorts som uppfyller de krav som följer av bestämmelserna i  öppenhetsdirektivet, ska inspektionen underrätta den behöriga  myndigheten i den stat där bolaget har sitt säte eller, om  bolaget inte har säte i en stat inom EES, den stat som avses i  artikel 2.1 i i öppenhetsdirektivet. Finansinspektionen ska  också underrätta Europeiska värdepappers- och  marknadsmyndigheten.
Om en anmälan fortfarande inte görs trots de åtgärder som har  vidtagits av den behöriga myndighet som Finansinspektionen har  underrättat, och en sådan anmälan ska göras enligt en  offentlig reglering som bygger på öppenhetsdirektivet och som  har antagits av den stat som avses i första stycket, får  Finansinspektionen besluta att den anmälningsskyldige ska  anmäla innehavet till bolaget och till Finansinspektionen.  Innan åtgärden vidtas ska inspektionen underrätta den  utländska behöriga myndigheten. Finansinspektionen ska också  underrätta Europeiska kommissionen och Europeiska  värdepappers- och marknadsmyndigheten så snart som möjligt.
Lag (2019:415)
.
Föreläggande vid vite
2 §
Finansinspektionen får vid vite förelägga den som deltar eller medverkar i handel med ett finansiellt instrument att upphöra därmed,  om
1. handeln strider mot 1 kap. 2 §,
2. föreskrifterna om förfoganden över någon annans finansiella instrument i 3 kap. 1 och 3 §§ inte iakttas.
Lag (1992:558)
.
3 §
Finansinspektionen får vid vite förelägga någon att göra  rättelse om denne inte fullgör skyldigheten att
1. göra anmälan till aktiebolaget och Finansinspektionen  enligt 4 kap. 3 § eller 9 § andra stycket,
2. göra anmälan till aktiebolaget och Finansinspektionen  enligt 1 h § andra stycket,
3. offentliggöra uppgifter enligt 4 kap. 9 § första stycket  eller 18 §, eller att lämna sådana uppgifter till  Finansinspektionen enligt 4 kap. 21 §, eller
4. följa en begäran enligt 1 a §.
Lag (2016:1308)
.
Sanktionsavgift
3 a §
Finansinspektionen ska besluta att en sanktionsavgift  ska tas ut av den som
1. trots att det finns en skyldighet att upprätta en  erbjudandehandling inte ansöker om godkännande enligt 2 kap. 
3 § lagen (2006:451) om offentliga uppköpserbjudanden på  aktiemarknaden,
2. inte ansöker om godkännande av ett tillägg till en  erbjudandehandling enligt 2 a kap. 11 §,
3. inte offentliggör en erbjudandehandling enligt 2 a kap. 9 §  eller ett tillägg till en erbjudandehandling enligt 2 a kap. 
11 §,
4. inte i rätt tid fullgör skyldigheten att göra anmälan till  aktiebolaget och Finansinspektionen enligt 4 kap. 3 § eller 
9 § andra stycket, eller
5. inte i rätt tid offentliggör uppgifter enligt 4 kap. 9 §  första stycket eller 18 §.
Avgiften tillfaller staten.
Lag (2019:415)
.
3 b §
För en överträdelse som anges i 3 a § första stycket 1-3  ska sanktionsavgiften fastställas till lägst 50 000 kronor och  högst 10 miljoner kronor.
För en överträdelse som anges i 3 a § första stycket 4 ska  sanktionsavgiften fastställas till lägst 15 000 kronor och  högst det högsta av
1. för en juridisk person:
a) ett belopp som per den 26 november 2013 i svenska kronor  motsvarade tio miljoner euro,
b) fem procent av den juridiska personens omsättning närmast  föregående räkenskapsår eller, i förekommande fall,  motsvarande omsättning på koncernnivå, eller
c) två gånger den vinst som den juridiska personen gjort till  följd av regelöverträdelsen, om beloppet går att fastställa.
2. för en fysisk person:
a) ett belopp som per den 26 november 2013 i svenska kronor  motsvarade två miljoner euro, eller
b) två gånger den vinst som den fysiska personen gjort till  följd av regelöverträdelsen, om beloppet går att fastställa.
För en överträdelse som anges i 3 a § första stycket 5 ska  sanktionsavgiften fastställas enligt andra stycket 1.
Om överträdelsen som anges i 3 a § första stycket 4 eller 5  har skett under den juridiska personens första verksamhetsår  eller om uppgifter om omsättningen annars saknas eller är  bristfälliga, får omsättningen uppskattas.
Lag (2019:415)
.
3 c §
Finansinspektionen ska besluta att en sanktionsavgift  ska tas ut av någon som ingår i en juridisk persons styrelse  eller är dess verkställande direktör, eller ersättare för  någon av dem, om den juridiska personen
1. inte i rätt tid fullgör skyldigheten att göra anmälan till  Finansinspektionen enligt 4 kap. 3 § eller 9 § andra stycket,  eller
2. inte i rätt tid offentliggör uppgifter enligt 4 kap. 9 §  första stycket eller 18 §.
En sanktionsavgift får tas ut enligt första stycket endast om  den juridiska personens överträdelse är allvarlig och den  fysiska personen i fråga uppsåtligen eller av grov oaktsamhet  orsakat överträdelsen.
Sanktionsavgiften ska fastställas enligt 3 b § andra stycket 
2.
Avgiften tillfaller staten.
Lag (2015:958)
.
3 d §
När Finansinspektionen beslutar om ett ingripande eller  en sanktion mot en fysisk eller juridisk person, ska  inspektionen ta hänsyn till hur allvarlig överträdelsen är  och hur länge den pågått. Särskild hänsyn ska tas till  överträdelsens art, överträdelsens konkreta och potentiella  effekter på det finansiella systemet, skador som uppstått och  graden av ansvar.
Lag (2015:958)
.
3 e §
Utöver det som anges i 3 d § ska det i försvårande  riktning beaktas om den juridiska eller fysiska personen  tidigare har begått en överträdelse. Vid denna bedömning bör  särskild vikt fästas vid om överträdelserna är likartade och  den tid som har gått mellan de olika överträdelserna.
I förmildrande riktning ska det beaktas om
1. den juridiska eller fysiska personen i väsentlig mån genom  ett aktivt samarbete har underlättat Finansinspektionens  utredning, och
2. den juridiska personen snabbt upphört med överträdelsen  eller den fysiska personen snabbt verkat för att  överträdelsen ska upphöra, sedan den anmälts till eller  påtalats av Finansinspektionen.
Lag (2015:958)
.
3 f §
När sanktionsavgiftens storlek fastställs, ska hänsyn  tas till sådana omständigheter som anges i 3 d och 3 e §§  samt till den juridiska eller fysiska personens finansiella  ställning och, om det går att fastställa, den vinst som den  juridiska eller fysiska personen gjort till följd av  regelöverträdelsen.
Lag (2017:680)
.
3 g §
Om överträdelsen är ringa eller ursäktlig eller det  annars finns särskilda skäl, får en sanktionsavgift efterges  helt eller delvis.
Lag (2015:958)
.
Sanktionsföreläggande
3 h §
Frågor om sanktionsavgift mot fysiska personer för  överträdelser enligt 3 c § tas upp av Finansinspektionen  genom sanktionsföreläggande.
Ett sanktionsföreläggande innebär att den fysiska personen  föreläggs att inom en viss tid godkänna ett beslut om  sanktionsavgift enligt 3 c § som är bestämt till tid eller  belopp.
När föreläggandet har godkänts, gäller det som ett  domstolsavgörande som fått laga kraft. Ett godkännande som  görs efter den tid som angetts i föreläggandet är utan  verkan.
Lag (2015:958)
.
3 i §
Ett sanktionsföreläggande ska innehålla uppgift om
1. den fysiska personen som föreläggandet avser,
2. överträdelsen och de omständigheter som behövs för att  känneteckna den,
3. de bestämmelser som är tillämpliga på överträdelsen, och
4. den sanktionsavgift som föreläggs personen.
Föreläggandet ska också innehålla en upplysning om att  ansökan om sanktionsavgift kan komma att ges in till domstol,  om föreläggandet inte godkänns inom den tid som  Finansinspektionen anger.
Lag (2015:958)
.
3 j §
Om ett sanktionsföreläggande inte har godkänts inom  angiven tid, får Finansinspektionen ansöka hos domstol om att  sanktionsavgiften ska beslutas. En sådan ansökan ska göras  hos den förvaltningsrätt som är behörig att pröva ett  överklagande av Finansinspektionens beslut om sanktionsavgift  mot den juridiska personen för samma överträdelse.
Prövningstillstånd krävs vid överklagande till kammarrätten.
Lag (2015:958)
.
3 k §
Ett sanktionsföreläggande enligt 3 h § är utan verkan,  om föreläggandet inte har delgetts den som det riktas mot inom  två år från den tidpunkt då överträdelsen ägde rum. I ett  sådant fall får inte heller någon sanktionsavgift enligt 3 j §  första stycket beslutas.
Lag (2023:825)
.
3 l §
Finansinspektionen får meddela ett beslut om en  sanktionsavgift bara om den som inspektionen avser att ta ut  avgiften av har delgetts en upplysning om att frågan om  sanktionsavgift har tagits upp av inspektionen
1. inom sex månader från det att överträdelsen ägde rum i de  fall som avses i 3 a § första stycket 1-3, eller
2. inom två år från det att överträdelsen ägde rum i de fall  som avses i 3 a § första stycket 4 eller 5.
Lag (2019:415)
.
Verkställighet av beslut om sanktionsavgift
3 m §
En sanktionsavgift ska betalas till Finansinspektionen  inom trettio dagar efter det att ett beslut eller en dom om  att ta ut avgiften fått laga kraft eller  sanktionsföreläggandet godkänts eller den längre tid som  anges i beslutet eller i föreläggandet.
Finansinspektionens beslut om sanktionsavgift får verkställas  utan föregående dom eller utslag, om avgiften inte har  betalats inom den tid som anges i första stycket.
Om sanktionsavgiften inte betalas inom den tid som anges i  första stycket, ska Finansinspektionen lämna den obetalda  avgiften för indrivning. Bestämmelser om indrivning av  statliga fordringar finns i lagen (1993:891) om indrivning av  statliga fordringar m.m.
Lag (2015:958)
.
3 n §
En sanktionsavgift som har beslutats enligt 3 a § första   stycket 1-3 faller bort i den utsträckning verkställighet inte  har skett inom fem år från det att beslutet eller domen fått  laga kraft.
Lag (2019:415)
.
Förbud mot att utöva rösträtt
3 o §
Om det finns synnerliga skäl, får Finansinspektionen  besluta att den som inte i rätt tid fullgör skyldigheten att  göra anmälan till inspektionen enligt 4 kap. 3 § eller 9 §  andra stycket vid stämman inte får företräda aktierna till  den del innehavets andel av samtliga aktier i aktiebolaget  eller av röstetalet för samtliga aktier i aktiebolaget uppnår  eller överstiger någon av gränserna i 4 kap. 5 § första  stycket 1.
Om det finns särskilda skäl, får Finansinspektionen ansöka om  att tingsrätten förordnar en lämplig person att som  förvaltare företräda sådana aktier som enligt första stycket  inte får företrädas av ägaren. En sådan ansökan prövas av  tingsrätten i den ort där ägaren har sin hemvist eller, om  ägaren inte har hemvist i Sverige, av Stockholms tingsrätt.
En förvaltare har rätt till skälig ersättning för arbete och  utlägg. Ersättningen ska betalas av ägaren till aktierna och  ska på begäran förskotteras av ägaren till aktierna. Om den  betalningsskyldige inte godtar förvaltarens anspråk,  fastställs ersättningen av tingsrätten.
Lag (2015:958)
.
Årliga avgifter till Finansinspektionen
4 §
De institut som står under Finansinspektionens tillsyn skall med årliga avgifter bekosta Finansinspektionens övervakning enligt denna lag.
Lag (2007:365)
.
Samarbete och utbyte av information
5 §
Finansinspektionen ska i sin tillsynsverksamhet enligt  denna lag samarbeta och utbyta information med utländska  behöriga myndigheter och med Europeiska värdepappers- och  marknadsmyndigheten i den utsträckning som följer av  öppenhetsdirektivet.
Lag (2019:415)
.
5 a §
Finansinspektionen får hänskjuta frågor som rör ett  förfarande av en annan behörig myndighet inom EES till  Europeiska värdepappers- och marknadsmyndigheten för  tvistlösning i de fall som framgår av artikel 25.2a i  öppenhetsdirektivet.
Lag (2019:415)
.
6 §
Finansinspektionen ska inom ramen för sin befogenhet, efter begäran från en utländsk myndighet som har behörighet att utöva tillsyn motsvarande den tillsyn som inspektionen utövar enligt denna lag, lämna eller kontrollera information som behövs för att den utländska myndigheten ska kunna utöva sin tillsyn.
Detta gäller dock bara i den utsträckning det följer av ett avtal om samarbete som Finansinspektionen, med stöd av regeringens bemyndigande, har ingått med den utländska myndigheten.
Om en begäran avser rättslig hjälp i brottmål, gäller i stället lagen (2000:562) om internationell rättslig hjälp i brottmål.
Denna lag träder i kraft den 1 mars 2011.
Lag (2010:1860)
.
7 kap. Bemyndiganden
1 §
Regeringen eller den myndighet som regeringen bestämmer  får meddela föreskrifter om
1. villkor för sådana avtal som avses i 3 kap. 1 och 3 §§,
2. på vilket språk sådan information som avses i 4 kap. 1 §  tredje stycket eller 20 § ska offentliggöras,
3. vilka upplysningar marknadsgaranter som inte är  värdepappersinstitut och som har utnyttjat undantaget i 4  kap. 14 § första stycket ska lämna till Finansinspektionen,
4. vad som krävs för att undantag från sammanläggning av  moder- och dotterföretags innehav ska få göras enligt 4 kap. 
16 och 17 §§,
5. att sådana anmälningar som enligt 4 kap. 19 § ska göras  till Finansinspektionen i stället ska göras till den börs som  driver den reglerade marknad där aktierna är upptagna till  handel och i vilken omfattning och på vilket sätt uppgifter  om förvärv eller överlåtelse av egna aktier ska  offentliggöras,
6. hur information ska offentliggöras enligt 4 kap. 20 §,  och
7. hur uppgiftsskyldigheten i 6 kap. 1 a § första stycket ska  fullgöras.
Lag (2016:1308)
.
2 §
Regeringen får meddela föreskrifter om
1. vilken ekonomisk brottslighet som avses i 6 kap. 1 e §
första stycket, och
2. sådana avgifter för tillsyn som avses i 6 kap. 4 §.
Lag (2007:365)
.
8 kap. Överklagande
1 §
Finansinspektionens beslut enligt 6 kap. 3 h § får  inte överklagas.
Andra beslut av Finansinspektionen enligt denna lag får  överklagas till allmän förvaltningsdomstol.
Prövningstillstånd krävs vid överklagande till  kammarrätten.
Finansinspektionen får bestämma att ett beslut  ska gälla omedelbart.
Lag (2018:797)
.
Övergångsbestämmelser
1991:980
1. Denna lag träder i kraft den 1 augusti 1991.
2. Genom lagen upphävs lagen (1979:750) om rätt att förfoga över annan tillhöriga fondpapper.
3. I fråga om avtal som har ingåtts före ikraftträdandet gäller dock den upphävda lagen.
1992:1713
1. Denna lag träder i kraft den dag regeringen bestämmer.
(I kraft den 1 januari 1994, 1993:1646).
2. Den som vid lagens ikraftträdande innehar aktier motsvarande minst 10 procent av röstetalet för samtliga aktier i ett bolag som avses i 4 kap.
1 §,  skall senast vid den första ordinarie bolagsstämma som hålls senare än tre månader efter ikraftträdandet skriftligen anmäla sitt innehav till bolaget och till svensk börs eller auktoriserad marknadsplats där aktier i bolaget är noterade eller, om aktierna inte är noterade här i landet, till Finansinspektionen.
Någon anmälan behöver inte göras om förvärv eller överlåtelse av aktier i bolaget tidigare anmälts i enlighet med bestämmelserna i 4 kap.
Inom en månad från bolagsstämman skall samtliga innehav av aktier i bolaget som uppgår till eller överstiger 10 procent av röstetalet för samtliga  aktier i bolaget offentliggöras i enlighet med vad som i 4 kap. föreskrivs i fråga om offentliggörande av ändring i aktieinnehav.
1995:85
Denna lag träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.
1996:777
1. Denna lag träder i kraft den 1 september 1996.
2. För avtal som har träffats före ikraftträdandet gäller 5 kap. 1 §
i dess äldre lydelse
2004:55
1. Denna lag träder i kraft den 1 april 2004.
2. Vad som sägs i 2 kap. 1 § om andelar i investeringsfonder skall också gälla andelar i sådana värdepappersfonder som förvaltas av fondbolag som med stöd av 3 § lagen (2004:47) om införande av lagen (2004:46) om investeringsfonder driver verksamhet enligt lagen (1990:1114) om värdepappersfonder.
2005:833
1. Denna lag träder i kraft den 1 januari 2006.
2. När det gäller ansökningar om godkännande av prospekt som har kommit in till Finansinspektionen före lagens ikraftträdande, skall vid tillämpning av 2 kap. 26 § ansökan anses ha kommit in till Finansinspektionen den dag lagen träder i kraft.
2007:365
1. Denna lag träder i kraft den 1 juli 2007.
2. Den som på grund av lagens ikraftträdande blir anmälningsskyldig enligt 4 kap. 3 § eller 9 § andra stycket, skall anmäla innehavet enligt bestämmelserna i de paragraferna.
Anmälan skall ha kommit in till bolaget och Finansinspektionen senast den 16 juli 2007. Detta gäller dock inte den som har gjort motsvarande anmälan före lagens ikraftträdande eller som senast den 16 juli 2007 anmäler förändringar i innehavet enligt de nämnda bestämmelserna.
3. Ett aktiebolag som vid lagens ikraftträdande innehar egna aktier i sådan omfattning att skyldighet att offentliggöra innehavet uppkommer enligt 4 kap. 18 §, skall senast den 5 juli 2007 offentliggöra uppgifter om innehavet. Detta gäller dock inte ett aktiebolag som har offentliggjort motsvarande uppgifter före lagens ikraftträdande eller som senast den 5 juli 2007 offentliggör förändringar i innehavet enligt de nämnda bestämmelserna.
2010:2055
1. Denna lag träder i kraft den 1 april 2011.
2. Vad som sägs i 2 b kap. 1 § om publikt aktiebolag ska också gälla publikt försäkringsaktiebolag för vilket 22 § lagen
(2010:2044) om införande av försäkringsrörelselagen (2010:2043)
är tillämpligt. I sådana fall ska äldre bestämmelser i 2 b kap.
4 § om aktieägare i övertagande bolag tillämpas.
2011:732
1. Denna lag träder i kraft den 30 juni 2011.
2. Vid konkurs som beslutats före ikraftträdandet gäller äldre bestämmelser.
2012:378
1. Denna lag träder i kraft den 1 juli 2012.
2. När det gäller ansökningar om godkännande av prospekt som har kommit in till Finansinspektionen före lagens ikraftträdande, ska vid tillämpning av 2 kap. 26 § ansökan anses ha kommit in till inspektionen den dag lagen träder i kraft.
2014:478
1. Denna lag träder i kraft den 1 augusti 2014.
2. För avräkning av förpliktelser som har skett före ikraftträdandet, avtal om överföring av tillgångar och positioner och avtal om säkerheter som har ingåtts före ikraftträdandet samt vid konkurs som beslutats före ikraftträdandet gäller äldre bestämmelser.
2015:395
1. Denna lag träder i kraft den 1 juli 2015.
2. Om en investerare före ikraftträdandet har anmält eller på annat sätt samtyckt till köp eller teckning av överlåtbara värdepapper, gäller äldre bestämmelser om rätten till återkallelse.
2015:958
1. Denna lag träder i kraft den 1 februari 2016.
2. I fråga om anmälan enligt 4 kap. 3 § om ändring i  aktieinnehav som avser förhållanden före ikraftträdandet  tillämpas äldre bestämmelser i 4 kap. 4, 5 och 10 §§.
3. I fråga om anmälan enligt 4 kap. 9 § andra stycket om att  den andel av det totala antalet aktier eller röster som  innehavet motsvarar uppnår eller överstiger någon av  gränserna i 4 kap. 5 § första stycket 1 eller går ned under  någon av dem som avser förhållanden före ikraftträdandet  tillämpas äldre bestämmelser i 4 kap. 4, 5 och 10 §§.
4. I fråga om offentliggörande enligt 4 kap. 18 § första  stycket av förvärv och överlåtelse av egna aktier som avser  förhållanden före ikraftträdandet tilllämpas äldre  bestämmelser i 4 kap. 5 § och 18 § andra stycket.
5. Äldre bestämmelser gäller för överträdelser som ägt rum  före ikraftträdandet.
2017:680
1. Denna lag träder i kraft den 2 augusti 2017 i fråga om 6  kap. 3 b och 3 f §§ och i övrigt den 3 januari 2018.
2. Äldre bestämmelser gäller för överträdelser som ägt rum  före ikraftträdandet.
2019:415
1. Denna lag träder i kraft den 21 juli 2019.
2. Äldre bestämmelser gäller i fråga om
a) prospekt som har godkänts före ikraftträdandet, till dess  att prospektets giltighetstid har löpt ut eller senast till  den 22 juli 2020,
b) sådana erbjudandehandlingar som avses i 2 a kap. 3 § där  det vederlag som erbjuds utgörs av överlåtbara värdepapper som  ges ut eller innehas av budgivaren och som har godkänts av  Finansinspektionen före ikraftträdandet, till den 22 januari 
2020, och
c) sådana dokument som enligt 2 b kap. 2 § och 2 c kap. 2 §  upprättas vid fusioner och delningar och som har lämnats in  för granskning till Finansinspektionen före ikraftträdandet,  till den 22 januari 2020.
3. Äldre bestämmelser gäller i fråga om överträdelser som har  ägt rum före ikraftträdandet.
2022:982
1. Denna lag träder i kraft den 1 augusti 2022.
2. Äldre föreskrifter gäller fortfarande i fråga om fordringar  som omfattas av ett offentligt ackord enligt den upphävda  lagen (1996:764) om företagsrekonstruktion.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.