Title: Lag (2007:460) om skatt på trafikförsäkringspremie m.m.
SFS Number: Svensk författningssamling 2007:460
URL: https://www.riksdagen.se/sv/dokument-och-lagar/dokument/svensk-forfattningssamling/lag-2007460-om-skatt-pa-trafikforsakringspremie_sfs-2007-460/
Source Link: http://rkrattsbaser.gov.se/sfst?bet=2007:460
Amendment Register Link: http://rkrattsbaser.gov.se/sfsr?bet=2007:460
Ministry/Authority: Finansdepartementet S2
Issued: 2007-06-07
Metadata: {"Utfärdad": "2007-06-07", "Ändrad": "t.o.m. SFS 2011:1421"}

==================================================

Lag (2007:460) om skatt på trafikförsäkringspremie m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:460
Departement/myndighet
:   
Finansdepartementet S2
Utfärdad
:   
2007-06-07
Ändrad
:   
t.o.m. SFS 2011:1421
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Skatt skall betalas till staten enligt denna lag på premie för trafikförsäkring som avser risk belägen inom landet samt på trafikförsäkringsavgift.
Definitioner
2 §
I denna lag avses med
trafikförsäkring: försäkring enligt trafikskadelagen
(1975:1410),
trafikförsäkringsavgift: sådan avgift som får tas ut enligt 34 § trafikskadelagen,
risk belägen inom landet: risk belägen i Sverige enligt 1 kap.
17 § försäkringsrörelselagen (2010:2043) eller 1 kap. 7 §
lagen (1998:293) om utländska försäkringsgivares och tjänstepensionsinstituts verksamhet i Sverige.
Lag (2011:77)
.
Skattskyldighet
3 §
Skattskyldig för skatt på premie för trafikförsäkring är försäkringsgivare som meddelar trafikförsäkring enligt trafikskadelagen (1975:1410).
En utländsk försäkringsgivare som inte bedriver sin verksamhet här i landet från en sekundäretablering enligt lagen (1998:293) om utländska försäkringsgivares och tjänstepensionsinstituts verksamhet i Sverige, ska utse en skatterepresentant som ska företräda försäkringsgivaren på det sätt som framgår av 5 kap. 4 § skatteförfarandelagen
(2011:1244).
Skatterepresentanten ska vara bosatt i Sverige eller vara en svensk juridisk person.
Lag (2011:1421)
.
4 §
Skattskyldig för skatt på trafikförsäkringsavgift är den som enligt trafikskadelagen (1975:1410) har rätt att ta ut sådan avgift.
Beskattningsunderlag och skattskyldighetens inträde
5 §
Underlaget för beskattning av trafikförsäkringspremie utgörs av den intjänade premien för en trafikförsäkring för en kalendermånad.
Skattskyldigheten inträder vid utgången av den kalendermånad för vilken premien har tjänats in.
6 §
Med intjänad premie menas i 5 § premieinkomst före avgiven återförsäkring med tillägg eller avdrag för förändring i avsättning för ej intjänade premier.
Den intjänade premien skall inte påverkas av förändring i avsättning för kvardröjande risker.
Den intjänade premien skall inte justeras för överlåtarens upplösning av respektive förvärvarens avsättning för ej intjänad premie som beror på en överlåtelse av ett försäkringsbestånd.
7 §
Med premieinkomst före avgiven återförsäkring menas den totala bruttopremien för trafikförsäkring som inbetalts eller kan tillgodoföras företaget för försäkringsavtal där försäkringsperioden påbörjats före kalendermånadens utgång. Som premieinkomst räknas också premier för försäkringsperioder som påbörjas först efter kalendermånadens utgång, om de enligt avtal förfaller till betalning under kalendermånaden.
Förnyelsepremier som inte är bekräftade av försäkringstagaren samt premier för nytecknade försäkringsavtal skall räknas in med de belopp som de beräknas inflyta med.
Annullationer skall reducera premieinkomsten så snart beloppet är känt. Tilläggspremier skall räknas in med de belopp som de beräknas inflyta med.
I premieinkomsten ingår inte skatter och andra offentliga avgifter som belastar försäkringspremien.
8 §
Med bruttopremie menas den avtalsbestämda premien för hela försäkringsperioden efter avdrag för sedvanliga kundrabatter.
Bruttopremien omfattar alltså även
a) ej aviserade premier som kan beräknas först senare,
b) terminspremier som betalas in halvårsvis, kvartalsvis eller månadsvis samt ersättningar från försäkringstagare för utgifter som försäkringsföretaget haft i samband med att försäkringsavtalet tecknades,
c) företagets andel av det totala premiebeloppet vid koassurans.
9 §
Underlaget för beskattning av trafikförsäkringsavgift utgörs av mottagen trafikförsäkringsavgift.
Skattskyldigheten inträder när trafikförsäkringsavgiften tas emot.
Skattens storlek
10 §
Skatten på trafikförsäkringspremien utgör 32 procent av beskattningsunderlaget.
Skatten på trafikförsäkringsavgiften utgör 22 procent av beskattningsunderlaget.
Avdrag
11 §
Den som är skattskyldig enligt 4 § får göra avdrag för skatt på trafikförsäkringsavgift som återbetalas.
Förfarandet
12 §
Bestämmelser om förfarandet vid uttag av skatten finns i skatteförfarandelagen (2011:1244).
Lag (2011:1421)
.
Övergångsbestämmelser
2007:460
1. Denna lag träder i kraft den 1 juli 2007.
2. Lagen tillämpas på trafikförsäkringspremie och trafikförsäkringsavgift som avser tid efter ikraftträdandet.
3. Vid beräkning av beskattningsunderlaget för skatt på trafikförsäkringspremie skall bortses från justeringar av premier som är hänförliga till tiden före ikraftträdandet.
4. Utan hinder av vad som annars följer av lag eller avtal får den som är skattskyldig enligt 3 §, från försäkringstagare som ingått avtal om trafikförsäkring före lagens ikraftträdande, ta ut ersättning som motsvarar kostnad för skatt enligt denna lag på premier som avser tid efter ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.