Title: Lag (2022:798) om kvarglömd eller borttappad egendom vid transport med tåg, spårvagn, tunnelbana, buss eller fartyg
SFS Number: Svensk författningssamling 2022:798
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022798-om-kvarglomd-eller-borttappad_sfs-2022-798/
Source Link: http://rkrattsbaser.gov.se/sfst?bet=2022:798
Amendment Register Link: http://rkrattsbaser.gov.se/sfsr?bet=2022:798
Ministry/Authority: Justitiedepartementet L3
Issued: 2022-06-07
Metadata: {"Utfärdad": "2022-06-07"}

==================================================

Lag (2022:798) om kvarglömd eller borttappad egendom vid transport med tåg, spårvagn, tunnelbana, buss eller fartyg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:798
Departement/myndighet
:   
Justitiedepartementet L3
Utfärdad
:   
2022-06-07
Ändringsregister
:
SFSR (Regeringskansliet)
Källa
:
Fulltext (Regeringskansliet)
Skyldigheter för den som tar hand om kvarglömd eller  borttappad egendom
1 §
Den som ombord på ett tåg, en spårvagn, ett tunnelbanetåg,  en buss eller ett fartyg som används i förvärvssyfte för  transport av passagerare eller gods tar hand om kvarglömd  eller borttappad egendom ska utan oskäligt dröjsmål lämna  egendomen till trafikföretaget. Detsamma gäller för den som  tar hand om kvarglömd eller borttappad egendom på en plats  inom ett område som används för trafik med ett sådant fordon  om området används av endast ett trafikföretag eller om  egendomen på annat sätt kan hänföras till ett trafikföretag  som trafikerar området.
Om ägaren är känd får den som har tagit hand om egendomen i  stället lämna den till honom eller henne.
Den som har tagit hand om egendomen har inte rätt till  hittelön.
Trafikföretagets skyldigheter
2 §
Trafikföretaget ska förvara kvarglömd eller borttappad  egendom som har tagits om hand av eller lämnats till  trafikföretaget och vårda den väl.
Om ägaren till egendomen är känd ska trafikföretaget  underrätta honom eller henne om fyndet.
En legitimationshandling som ägaren inte snarast hämtar ska  skyndsamt lämnas till Polismyndigheten. Detsamma gäller  beträffande en annan personlig handling som ägaren inte hämtar  inom de tidsfrister som anges i 4 §. Om det är uppenbart  obehövligt att en legitimationshandling eller annan personlig  handling lämnas till Polismyndigheten får trafikföretaget göra  sig av med den på annat sätt.
Trafikföretagets rätt att genast göra sig av med egendom
3 §
Trafikföretaget får genast göra sig av med kvarglömd eller  borttappad egendom, om
1. den snabbt kan försämras eller bli för gammal,
2. kostnaden för vård och förvaring inte står i rimligt  förhållande till egendomens värde, eller
3. det annars finns särskilda skäl för det.
Äganderättens övergång
4 §
Om ägaren inte blir känd eller inte kan underrättas inom  tre månader från det att den kvarglömda eller borttappade  egendomen har tagits om hand av eller lämnats till  trafikföretaget, tillfaller egendomen företaget. Detsamma  gäller om trafikföretaget har underrättat ägaren om fyndet och  han eller hon inte hämtar egendomen inom en månad från  underrättelsen eller om ägaren i annat fall kan anses ha  avstått från sin rätt till egendomen.
Trafikföretagets rätt till ersättning
5 §
Trafikföretaget har rätt till skälig ersättning av ägaren  för kostnader på grund av vård och förvaring av kvarglömd  eller borttappad egendom.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.