Title: Lag (2023:664) om mediestöd
SFS Number: Svensk författningssamling 2023:664
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023664-om-mediestod_sfs-2023-664/
Source Link: http://rkrattsbaser.gov.se/sfst?bet=2023:664
Amendment Register Link: http://rkrattsbaser.gov.se/sfsr?bet=2023:664
Ministry/Authority: Kulturdepartementet
Issued: 2023-11-16
Metadata: {"Utfärdad": "2023-11-16"}

==================================================

Lag (2023:664) om mediestöd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:664
Departement/myndighet
:   
Kulturdepartementet
Utfärdad
:   
2023-11-16
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna lag finns bestämmelser om stöd för nyhetsmedier 
(mediestöd).
Syftet med mediestöd
2 §
Mediestödets syfte är att stärka demokratin genom att  främja allmänhetens tillgång till oberoende nyhetsförmedling  av hög kvalitet. Syftet ska uppnås huvudsakligen genom att  mediestödet främjar tillgången till lokal och regional  nyhetsförmedling i hela landet, men även genom att stödet  bidrar till en mångfald av allmänna nyhetsmedier av hög  kvalitet.
Allmänna nyhetsmedier
3 §
Med allmänt nyhetsmedium avses ett medium som
1. har till sin primära uppgift att fortlöpande bedriva  relevant nyhetsförmedling, och
2. har ett redaktionellt innehåll av sådan omfattning att det  har betydelse för bevakningsområdet och som består av allsidig  nyhetsförmedling med ett brett utbud av ämnen och perspektiv  samt granskning av för demokratin grundläggande skeenden.
4 §
Flera allmänna nyhetsmedier, som vart och ett har en egen  titel, kan anses utgöra ett och samma nyhetsmedium vid  tillämpningen av denna lag. Vid denna bedömning ska mediernas  ägarförhållanden, samarbeten, innehåll, redaktionella  självständighet, handlingsutrymme och ansvar särskilt beaktas.
Mottagare av mediestöd
5 §
Mediestöd får lämnas till juridiska personer som ger ut  allmänna nyhetsmedier.
Mediestöd får lämnas även till juridiska personer som ger ut  andra nyhetsmedier än allmänna nyhetsmedier om det till följd  av händelser som leder till väsentligt förändrade  förutsättningar för att bedriva medieverksamhet finns ett  angeläget behov av stöd. Det som sägs i 6-8 §§ i denna lag ska  gälla även för sådana nyhetsmedier. Ett sådant stöd får lämnas  under en tidsperiod om högst fem år.
Mediestöd får inte lämnas till staten, en kommun, en region  eller en juridisk person som bedriver verksamhet som  finansieras med public service-avgift enligt lagen (2018:1893)  om finansiering av radio och tv i allmänhetens tjänst.
Allmänna förutsättningar för mediestöd
6 §
Mediestöd får lämnas för allmänna nyhetsmedier som
1. har en publicistisk verksamhet som inte väsentligt verkar  mot grunderna för det demokratiska styrelseskicket eller  väsentligt är i konflikt med respekten för alla människors  lika värde och den enskilda människans frihet, värdighet och  personliga integritet,
2. har ett redaktionellt innehåll som utgör en väsentlig del  av mediets hela innehåll,
3. har ett exklusivt, egenproducerat redaktionellt innehåll  som till övervägande del består av nyhetsförmedling och  granskning och som utgör en väsentlig del av mediets hela  redaktionella innehåll,
4. är allmänt tillgängliga,
5. har en egen titel med självständiga redaktionella resurser,
6. har en ansvarig utgivare,
7. främjar tillgängliggörande av sitt redaktionella innehåll  till personer med funktionsnedsättning,
8. är riktade till en svensk målgrupp,
9. publiceras eller sänds med hög regelbundenhet, och
10. har en god användarförankring.
7 §
Mediestöd får lämnas för nyetablerade allmänna  nyhetsmedier som uppfyller villkoren i 6 § 1-9 och som kan  förväntas få en god användarförankring. Stöd under dessa  förutsättningar får lämnas vid ett tillfälle per nyhetsmedium.
8 §
Mediestöd får lämnas för allmänna nyhetsmedier som
1. huvudsakligen är riktade till en eller flera målgrupper  inom de nationella minoriteter i Sverige som anges i lagen 
(2009:724) om nationella minoriteter och minoritetsspråk,
2. uppfyller villkoren i 6 § 1-7,
3. publiceras eller sänds med regelbundenhet, och
4. har en tillräcklig användarförankring i sina målgrupper.
Mediestödsnämnden
9 §
Mediestödsnämnden vid Mediemyndigheten (mediestödsnämnden)  beslutar om mediestöd.
10 §
Mediestödsnämnden ska bestå av en ordförande och lägst  fyra, högst sju andra ledamöter. För ledamöterna ska det  finnas ersättare till det antal regeringen bestämmer. Minst en  av ledamöterna eller ersättarna ska vara vice ordförande.  Ordförande och vice ordförande ska vara eller ha varit  ordinarie domare.
Den som är riksdagsledamot, statsråd eller anställd i  Riksdagsförvaltningen eller Regeringskansliet får inte vara  ledamot eller ersättare i mediestödsnämnden. Inte heller den  som inom en kommun eller en region fullgör ett  förtroendeuppdrag på heltid eller betydande del av heltid får  vara ledamot eller ersättare i nämnden.
Rätt att meddela föreskrifter
11 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela ytterligare  föreskrifter om mediestöd.
Övergångsbestämmelser
2023:664
1. Denna lag träder i kraft den 1 januari 2024.
2. Mediestöd enligt denna lag får under perioden 2024-2028  även lämnas till juridiska personer som ger ut nyhetsmedier  för vilka driftsstöd har beviljats enligt  presstödsförordningen (1990:524) under 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.