Title: Förordning med kompletterande bestämmelser till EU:s förordning om digitala tjänster (2024:958)
SFS Number: Svensk författningssamling 2024:958
URL: https://www.riksdagen.se/sv/dokument-och-lagar/dokument/svensk-forfattningssamling/forordning-med-kompletterande-bestammelser-till_sfs-2024-958/
Source Link: http://rkrattsbaser.gov.se/sfst?bet=2024:958
Amendment Register Link: http://rkrattsbaser.gov.se/sfsr?bet=2024:958
Ministry/Authority: Finansdepartementet DIS
Issued: 2024-10-31
Metadata: {"Utfärdad": "2024-10-31"}

==================================================

Förordning med kompletterande bestämmelser till EU:s förordning om digitala tjänster (2024:958)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:958
Departement/myndighet
:   
Finansdepartementet DIS
Utfärdad
:   
2024-10-31
Ändringsregister
:
SFSR (Regeringskansliet)
Källa
:
Fulltext (Regeringskansliet)
Allmänna bestämmelser
1 §
Denna förordning innehåller bestämmelser som kompletterar
1. Europaparlamentets och rådets förordning (EU) 2022/2065 av  den 19 oktober 2022 om en inre marknad för digitala tjänster  och om ändring av direktiv 2000/31/EG (förordningen om  digitala tjänster), i denna förordning benämnd EU:s förordning  om digitala tjänster, och
2. lagen (2024:954) med kompletterande bestämmelser till EU:s  förordning om digitala tjänster.
2 §
Denna förordning är meddelad med stöd av
- 1 kap. 3 § lagen (2024:954) med kompletterande bestämmelser  till EU:s förordning om digitala tjänster i fråga om 4-6 §§,  och
- 8 kap. 7 § regeringsformen i fråga om övriga bestämmelser.
3 §
Ord och uttryck i denna förordning har samma betydelse som  i EU:s förordning om digitala tjänster och lagen (2024:954)  med kompletterande bestämmelser till EU:s förordning om  digitala tjänster.
Tillsynsmyndigheter och samordnare för digitala tjänster
4 §
Post- och telestyrelsen är tillsynsmyndighet enligt lagen 
(2024:954) med kompletterande bestämmelser till EU:s  förordning om digitala tjänster. Myndigheten ansvarar för alla  frågor som rör tillsynen förutom för de uppgifter som har  getts till andra tillsynsmyndigheter enligt 5-7 §§.
Myndigheten är också samordnare för digitala tjänster enligt  EU:s förordning om digitala tjänster och lagen med  kompletterande bestämmelser till EU:s förordning om digitala  tjänster.
5 §
Konsumentverket är tillsynsmyndighet enligt lagen 
(2024:954) med kompletterande bestämmelser till EU:s  förordning om digitala tjänster. Myndigheten ska utöva tillsyn  i fråga om
- artikel 25 när det gäller förbud mot utformning,  organisation eller drift av onlinegränssnitt på ett sätt som  vilseleder eller manipulerar konsumenter eller som på annat  sätt väsentligt snedvrider eller försämrar konsumenters  förmåga att fatta fria och välgrundade beslut,
- artikel 26.1 och 26.3 när det gäller annonser med  kommersiellt syfte som riktar sig huvudsakligen till  konsumenter,
- artikel 27 när det gäller rekommendationssystem som främst  riktar sig till konsumenter,
- artikel 28.2 när det gäller annonser med kommersiellt syfte,  och
- artiklarna 31 och 32.
6 §
Mediemyndigheten är tillsynsmyndighet enligt lagen 
(2024:954) med kompletterande bestämmelser till EU:s  förordning om digitala tjänster. Myndigheten ska utöva tillsyn  i fråga om
- artiklarna 14, 26.2 och 28.1,
- artikel 25 när det gäller förbud mot utformning,  organisation eller drift av onlinegränssnitt på ett sätt som  vilseleder eller manipulerar andra tjänstemottagare än  konsumenter eller som på annat sätt väsentligt snedvrider  eller försämrar sådana tjänstemottagares förmåga att fatta  fria och välgrundade beslut,
- artikel 26.1 och 26.3 när det gäller dels annonser som  saknar kommersiellt syfte, dels annonser som, oavsett syfte,  inte riktar sig huvudsakligen till konsumenter,
- artikel 27 när det gäller rekommendationssystem som främst  riktar sig till andra än konsumenter, och
- artikel 28.2 när det gäller annonser som saknar kommersiellt  syfte.
7 §
Utöver de uppgifter som följer av 5 och 6 §§ ska  Konsumentverket och Mediemyndigheten
1. besvara frågor och hantera ärenden som direkt eller via  samordnaren för digitala tjänster kommer in från Europeiska  kommissionen enligt artiklarna 11-42, 44, 45 och 48 i EU:s  förordning om digitala tjänster,
2. på begäran bistå Europeiska kommissionen enligt artiklarna 
64, 66, 67, 69 och 72 i samma förordning, och
3. inom sina respektive ansvarsområden besvara frågor som  kommer in från den europeiska nämnden för digitala tjänster.
8 §
Post- och telestyrelsen ska leda en samordningsfunktion  där alla tillsynsmyndigheter ska ingå. Inom ramen för  samordningsfunktionen ska tillsynsmyndigheterna samverka och  utbyta information.
Uppgiftsskyldighet
9 §
En tillsynsmyndighet ska på begäran lämna en uppgift till  en annan tillsynsmyndighet om myndigheten som begär uppgiften  behöver den i egenskap av samordnare för digitala tjänster  eller för att utöva tillsyn enligt EU:s förordning om digitala  tjänster, lagen (2024:954) med kompletterande bestämmelser  till EU:s förordning om digitala tjänster eller föreskrifter  som har meddelats i anslutning till lagen.
Deltagande i den europeiska nämnden för digitala tjänster
10 §
Post- och telestyrelsen ska rösta för Sveriges räkning i  den europeiska nämnden för digitala tjänster (nämnden).  Myndigheten ska, när det är möjligt, ge andra berörda  tillsynsmyndigheter enligt denna förordning tillfälle att  yttra sig innan den röstar.
Övriga tillsynsmyndigheter får delta i nämnden när frågor som  rör myndighetens uppgifter enligt denna förordning behandlas.
Bemyndiganden
11 §
Post- och telestyrelsen får meddela föreskrifter om  verkställigheten av lagen (2024:954) med kompletterande  bestämmelser till EU:s förordning om digitala tjänster.
Innan föreskrifter meddelas ska Konsumentverket och  Mediemyndigheten ges tillfälle att yttra sig.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.