Title: Förordning (2016:986) om avgifter för tillsyn av åtgärder för att förebygga och begränsa följderna av allvarliga kemikalieolyckor
SFS Number: Svensk författningssamling 2016:986
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016986-om-avgifter-for-tillsyn-av_sfs-2016-986/
Source Link: http://rkrattsbaser.gov.se/sfst?bet=2016:986
Amendment Register Link: http://rkrattsbaser.gov.se/sfsr?bet=2016:986
Ministry/Authority: Försvarsdepartementet
Issued: 2016-11-10
Metadata: {"Utfärdad": "2016-11-10"}

==================================================

Förordning (2016:986) om avgifter för tillsyn av åtgärder för att förebygga och begränsa följderna av allvarliga kemikalieolyckor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:986
Departement/myndighet
:   
Försvarsdepartementet
Utfärdad
:   
2016-11-10
Ändringsregister
:
SFSR (Regeringskansliet)
Källa
:
Fulltext (Regeringskansliet)
Avgifter för tillsyn
1 §
Denna förordning innehåller bestämmelser om avgifter  enligt 18 a § lagen (1999:381) om åtgärder för att förebygga  och begränsa följderna av allvarliga kemikalieolyckor.
2 §
Den som driver en sådan verksamhet som omfattas av lagen 
(1999:381) om åtgärder för att förebygga och begränsa  följderna av allvarliga kemikalieolyckor ska betala en årlig  avgift för tillsyn.
Avgiften är det belopp som anges i 6 och 7 §§.
Förordningen tillämpas inte på täktverksamheter som omfattas  av lagen om åtgärder för att förebygga och begränsa följderna  av allvarliga kemikalieolyckor.
3 §
Avgiften ska betalas efter beslut av länsstyrelsen.
Om avgiften inte betalas inom den tid som anges i beslutet,  ska dröjsmålsavgift tas ut enligt lagen (1997:484) om  dröjsmålsavgift.
Bestämmelser om betalningsanstånd finns i förordningen 
(1993:1138) om hantering av statliga fordringar.
4 §
Den som är skyldig att betala en avgift enligt denna  förordning ska till länsstyrelsen lämna de uppgifter som  behövs för att avgiftens storlek ska kunna bestämmas.
5 §
Avgift ska betalas från och med det kalenderår som följer  efter det att beslut om tillstånd till verksamheten har  meddelats enligt 9 kap. miljöbalken, eller om verksamheten  bedrivs utan sådant tillstånd, det år som följer efter det  att verksamheten har påbörjats. Avgiften ska därefter betalas  med helt avgiftsbelopp för varje påbörjat kalenderår.
6 §
För en verksamhet som är på den högre kravnivån enligt  förordningen (2015:236) om åtgärder för att förebygga och  begränsa följderna av allvarliga kemikalieolyckor är
1. beloppet 80 700 kronor, om verksamheten omfattas av  tillståndsplikt A enligt miljöprövningsförordningen 
(2013:251),
2. beloppet 60 500 kronor, om verksamheten omfattas av  tillståndsplikt B enligt miljöprövningsförordningen,
3. beloppet 40 400 kronor, om verksamheten omfattas av  anmälningsplikt C enligt miljöprövningsförordningen, eller
4. beloppet 40 400 kronor, om verksamheten inte omfattas av  tillstånds- eller anmälningsplikt enligt  miljöprövningsförordningen.
7 §
För en verksamhet som är på den lägre kravnivån enligt  förordningen (2015:236) om åtgärder för att förebygga och  begränsa följderna av allvarliga kemikalieolyckor är
1. beloppet 26 900 kronor, om verksamheten omfattas av  tillståndsplikt A enligt miljöprövningsförordningen 
(2013:251),
2. beloppet 20 200 kronor, om verksamheten omfattas av  tillståndsplikt B enligt miljöprövningsförordningen,
3. beloppet 13 500 kronor, om verksamheten omfattas av  anmälningsplikt C enligt miljöprövningsförordningen, eller
4. beloppet 13 500 kronor, om verksamheten inte omfattas av  tillstånds- eller anmälningsplikt enligt  miljöprövningsförordningen.
8 §
Länsstyrelsen får i det enskilda fallet, med hänsyn till  tillsynsbehovet eller annan särskild omständighet, ta ut en  extra avgift för tillsyn. Denna extra avgift ska betalas  efter särskilt beslut av länsstyrelsen och vara 800 kronor  för varje hel timmes handläggningstid.
De extra avgifter som beslutas enligt denna bestämmelse får  under ett kalenderår aldrig överstiga verksamhetens fasta  årliga avgift.
9 §
Avgift enligt 8 § ska inte betalas för handläggning som  föranleds av överklagande av ett beslut enligt lagen 
(1999:381) om åtgärder för att förebygga och begränsa  följderna av allvarliga kemikalieolyckor eller bestämmelser  meddelade med stöd av den lagen.
Sådan avgift ska inte heller betalas för tillsyn som  föranleds av klagomål som visar sig vara obefogat.
10 §
Länsstyrelsen får i det enskilda fallet, med hänsyn till  tillsynsbehovet eller annan särskild omständighet, sätta ned,  efterskänka eller betala tillbaka hela eller delar av den  avgift som har beslutats med stöd av denna förordning.
Överklagande
11 §
I 25 § lagen (1999:381) om åtgärder för att förebygga  och begränsa följderna av allvarliga kemikalieolyckor finns  bestämmelser om överklagande till mark- och miljödomstol.
12 §
Länsstyrelsen får bestämma att dess beslut om avgift ska  gälla omedelbart även om det överklagas.
13 §
Om en avgift enligt denna förordning satts ned efter  överklagande, ska ränta enligt 5 § räntelagen (1975:635)  betalas för tiden från den dag avgiften betalades till och  med den dag avgiften återbetalas.
Redovisning av avgiftsintäkter och kostnader
14 §
Länsstyrelsen ska senast den 28 februari varje år  redovisa föregående kalenderårs avgiftsintäkter enligt denna  förordning och samtliga kostnader för tillsyn enligt lagen 
(1999:381) om åtgärder för att förebygga och begränsa  följderna av allvarliga kemikalieolyckor uppdelat på  verksamhetskoder enligt miljöprövningsförordningen 
(2013:251).
Redovisningen ska göras till Myndigheten för samhällsskydd  och beredskap på det sätt som den myndigheten bestämmer.
15 §
Myndigheten för samhällsskydd och beredskap ska årligen  sammanställa föregående kalenderårs samtliga kostnader för  tillsynsvägledning.
Myndigheten ska sedan sammanställa dessa uppgifter med de  uppgifter som ska redovisas enligt 14 § och göra en årlig  uppföljning. Uppföljningens resultat, samt eventuella förslag  med anledning av resultatet, ska redovisas till regeringen  senast den 15 april varje år.
Bemyndigande
16 §
Myndigheten för samhällsskydd och beredskap får meddela  de föreskrifter som behövs för verkställigheten av denna  förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.