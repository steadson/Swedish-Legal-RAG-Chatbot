Title: Elsäkerhetsförordning (2017:218)
SFS Number: Svensk författningssamling 2017:218
URL: https://www.riksdagen.se/sv/dokument-och-lagar/dokument/svensk-forfattningssamling/elsakerhetsforordning-2017218_sfs-2017-218/
Source Link: http://rkrattsbaser.gov.se/sfst?bet=2017:218
Amendment Register Link: http://rkrattsbaser.gov.se/sfsr?bet=2017:218
Ministry/Authority: Klimat- och näringslivsdepartementet RSE
Issued: 2017-03-16
Metadata: {"Utfärdad": "2017-03-16", "Ändrad": "t.o.m. SFS 2022:1198"}

==================================================

Elsäkerhetsförordning (2017:218)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:218
Departement/myndighet
:   
Klimat- och näringslivsdepartementet RSE
Utfärdad
:   
2017-03-16
Ändrad
:   
t.o.m. SFS 2022:1198
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning är meddelad med stöd av
- 47 § elsäkerhetslagen (2016:732) i fråga om 3-20, 23 och 
24 §§ och 33 § 1, 2, 4-9, 11 och 12,
- 8 kap. 11 § regeringsformen i fråga om 33 § 3 och 10, och
- 8 kap. 7 § regeringsformen i fråga om övriga  bestämmelser.
Ordförklaringar
2 §
Med elväg avses i denna förordning väg som  kompletterats med en elektrisk anläggning avsedd för  överföring av elektrisk energi till fordon under färd.
I övrigt har ord och uttryck i förordningen samma betydelse  som i elsäkerhetslagen (2016:732).
Förordning (2018:2097).
Anmälningar i fråga om elektriska anläggningar
3 §
Den som avser att bygga en starkströmsanläggning för en  spänning av högst 1 000 volt mellan fasledare ska anmäla  detta till innehavaren av en sådan redan befintlig  starkströmsanläggning som avses i 11 § elsäkerhetslagen 
(2016:732), om det inte är uppenbart att det saknas ett  sådant påverkanssamband som avses i den paragrafen.
4 §
Den som avser att ta en kontaktledning i bruk för  drift av järnväg, spårväg, tunnelbana eller elväg ska anmäla  detta till Elsäkerhetsverket. Förordning (2018:2097).
5 §
Den som är nätkoncessionshavare enligt ellagen 
(1997:857) eller innehar en starkströmsanläggning för drift  av järnväg, spårväg, tunnelbana eller elväg ska snarast  möjligt anmäla till Elsäkerhetsverket
1. olycksfall i den egna starkströmsanläggningen som  inträffat på grund av el och allvarliga tillbud till sådana  olycksfall, och
2. driftstörningar i den egna starkströmsanläggningen som kan  ha väsentlig betydelse för elsäkerheten.
Förordning (2018:2097).
6 §
Den som avser att påbörja arbete med att dra fram en  starkströmsledning inom ett område för sjötrafik ska anmäla  detta till Sjöfartsverket. När arbetet avslutats ska  ledningens innehavare anmäla till Sjöfartsverket hur  ledningen slutligen har placerats.
Drifttillstånd för elektriska anläggningar
7 §
Om en högspänningsledning  ingår i en direktjordad  anläggning där det vid enfasigt fel kan uppkomma  jordslutningsström med större styrka än 500 ampere, får  ledningen inte tas i bruk innan Elsäkerhetsverket gett  tillstånd till det (drifttillstånd).
Tillstånd behövs dock inte om högspänningsledningen är en  kontaktledning för järnvägsdrift.
Vid tillämpningen av första stycket ska högspänning avse  nominell spänning över 1 000 volt växelspänning eller över 
1 500 volt likspänning.
8 §
Ett drifttillstånd enligt 7 §
1. får ges endast om anläggningen ger betryggande säkerhet  mot person- eller sakskada, och
2. får begränsas till att gälla för viss tid.
Starkströmsledningar inom område med detaljplan
9 §
Om en detaljplan antas för ett område där en luftledning  för starkström har dragits fram med stöd av nätkoncession för  område, är ledningens innehavare skyldig att på  Elsäkerhetsverkets begäran göra de ändringar av ledningen som  är nödvändiga från elsäkerhetssynpunkt med hänsyn till  områdets bebyggande.
10 §
Om en detaljplan antas för ett område där det finns en  luftledning för svagström och en sådan luftledning med  lågspänning som är en starkströmsanläggning, är  lågspänningsledningens innehavare skyldig att på  Elsäkerhetsverkets begäran göra de ändringar av ledningen som  är nödvändiga från elsäkerhetssynpunkt.
Vid tillämpningen av första stycket ska lågspänning avse  nominell spänning upp till och med 1 000 volt växelspänning  eller upp till och med 1 500 volt likspänning.
Starkströmsledningar inom områden för trafik
11 §
En luftledning för starkström ska placeras och vara  utförd på ett sådant sätt att den inte kan medföra risk eller  hinder för trafiken på grund av el eller ledningens  placering, om ledningen byggs
1. inom området för en befintlig eller planerad allmän väg  eller en enskild väg som hålls öppen för trafik,
2. inom eller invid ett område för järnväg, eller
3. inom ett område invid en flygplats.
Invid en flygplats får ledningen aldrig placeras närmare än 
4 000 meter från den referenspunkt som har bestämts för  flygplatsen av den som har inrättat flygplatsen.
12 §
Om det inom ett område för sjötrafik byggs en  luftledning för starkström eller en ledning för starkström i  vatten, ska ledningen placeras och vara utförd på ett sådant  sätt att den inte kan orsaka risk eller hinder för trafiken  på grund av el eller ledningens placering.
Säkerhetskrav i fråga om elektrisk utrustning
13 §
Elektrisk utrustning ska vara konstruerad och  tillverkad i enlighet med god säkerhetsteknisk praxis inom  Europeiska unionen så att utrustningen, när den är korrekt  installerad och underhållen och används för avsett ändamål,  inte riskerar säkerheten för människor, husdjur eller  egendom.
Första stycket och 14-19 §§ innehåller sådana säkerhetskrav  som avses i 16 § elsäkerhetslagen (2016:732).
Förordning (2018:2097).
14 §
Elektrisk utrustning ska genom märkning på utrustningen  eller, om detta inte är möjligt, på en medföljande  bruksanvisning vara försedd med sådan information som behövs  från säkerhetssynpunkt för att säkerställa att den används på  ett säkert sätt och för avsett ändamål.
15 §
Tillverkarens eller fabrikatets namn eller varumärke  samt typbeteckning ska finnas klart och tydligt angivna på  utrustningen eller, om detta inte är möjligt, på  förpackningen.
16 §
Elektrisk utrustning och tillhörande komponenter ska ha  ett sådant utförande att de kan sättas samman och anslutas på  ett korrekt och säkert sätt.
17 §
Tekniska åtgärder ska vidtas till skydd mot risker  orsakade av elektrisk utrustning så att
1. människor och husdjur är tillfredsställande skyddade mot  fara för fysisk skada eller annan skada som kan orsakas av  direkt eller indirekt beröring med spänningsförande delar,
2. det inte kan uppstå temperaturer, ljusbågar eller  strålning som kan orsaka faror,
3. människor, husdjur och egendom är tillfredsställande  skyddade mot risker som inte är av elektrisk natur men som  enligt erfarenhet kan orsakas av elektrisk utrustning, och
4. isoleringen hos elektrisk utrustning är anpassad till de  förhållanden som kan förutses.
18 §
Tekniska åtgärder ska vidtas till skydd mot risker  orsakade av yttre påverkan på elektrisk utrustning så att  utrustningen
1. uppfyller det som vid mekanisk påverkan skäligen kan  förväntas av utrustningen i fråga om att människor, husdjur  och egendom inte utsätts för fara,
2. i den omgivning där det kan förutses att utrustningen  kommer att användas kan stå emot icke-mekanisk påverkan i  sådan utsträckning att människor, husdjur och egendom inte  utsätts för fara, och
3. inte utsätter människor, husdjur och egendom för fara vid  sådana överbelastningsförhållanden eller felfall som kan  förutses.
Presumtion om överensstämmelse med säkerhetskraven
19 §
Om annat inte visas, ska en elektrisk utrustning anses  uppfylla säkerhetskraven i denna förordning när utrustningen  är utförd enligt en harmoniserad standard enligt definitionen  i artikel 2.1 c i Europaparlamentets och rådets förordning 
(EU) nr 1025/2012 av den 25 oktober 2012 om europeisk  standardisering och om ändring av rådets direktiv 89/686/EEG  och 93/15/EEG samt av Europaparlamentets och rådets direktiv 
94/9/EG, 94/25/EG, 95/16/EG, 97/23/EG, 98/34/EG, 2004/22/EG, 
2007/23/EG, 2009/23/EG och 2009/105/EG samt om upphävande av  rådets beslut 87/95/EEG och Europaparlamentets och rådets  beslut 1673/2006/EG,  eller, när en sådan standard saknas,  enligt någon annan teknisk specifikation som har angetts i  föreskrifter som Elsäkerhetsverket har meddelat och är  tillämplig på utrustningen.
Marknadstillträde för elektrisk utrustning
20 §
En elektrisk utrustning får släppas ut på marknaden  eller tas i bruk endast om
1. utrustningen uppfyller gällande säkerhetskrav enligt denna  förordning eller föreskrifter som har meddelats med stöd av  förordningen, och
2. det förfarande för bedömning och verifiering av  överensstämmelse som Elsäkerhetsverket har meddelat  föreskrifter om med stöd av 33 § 5 har följts.
Bestämmelser om elektrisk utrustning i andra författningar
21 §
I fråga om särskilda skydds- och säkerhetsaspekter finns  det också bestämmelser om elektrisk utrustning i
- lagen (1992:1512) om elektromagnetisk kompatibilitet,
- lagen (2011:579) om leksakers säkerhet,
- Europaparlamentets och rådets förordning (EU) 2017/745 av  den 5 april 2017 om medicintekniska produkter, om ändring av  direktiv 2001/83/EG, förordning (EG) nr 178/2002 och  förordning (EG) nr 1223/2009 och om upphävande av rådets  direktiv 90/385/EEG och 93/42/EEG, och
- Europaparlamentets och rådets förordning (EU) 2017/746 av  den 5 april 2017 om medicintekniska produkter för in vitro-
diagnostik och om upphävande av direktiv 98/79/EG och  kommissionens beslut 2010/227/EU. Förordning (2022:402).
22 §
I fråga om elektrisk utrustning som är avsedd för  konsumenter eller som kan antas komma att användas av  konsumenter finns det också bestämmelser i  produktsäkerhetslagen (2004:451).
Ansökan om auktorisation
23 §
Den som ansöker om auktorisation som elinstallatör ska  betala en ansökningsavgift till tillsynsmyndigheten.
24 §
I fråga om ansökningsavgiften ska 10-14 §§  avgiftsförordningen (1992:191) och avgiftsklass 3  tillämpas.
Anmälningar i fråga om elinstallationsarbete på  andras anläggningar
25 §
Ett elinstallationsföretags anmälan enligt 25 §  elsäkerhetslagen (2016:732) ska innehålla uppgifter om
1. de slag av elinstallationsarbeten som anmälan avser,
2. elinstallationsföretagets företagsnamn,  organisationsnummer och form,
3. elinstallationsföretagets postadress,
4. elinstallationsföretagets kontaktperson,
5. elinstallationsföretagets webbadress, om  elinstallationsföretaget har en webbplats,
6. adresser till elinstallationsföretagets alla  verksamhetsställen i Sverige, och
7. namn och personnummer i fråga om auktoriserad  elinstallatör enligt 23 § elsäkerhetslagen.
Förordning (2018:1849).
Register
26 §
Elsäkerhetsverket ska föra register över auktoriserade  elinstallatörer enligt 20 § elsäkerhetslagen (2016:732).  Registret ska innehålla uppgifter om varje auktoriserad  elinstallatörs namn, personnummer och bostadsadress. Om  elinstallatören saknar personnummer, ska registret i stället  innehålla uppgift om elinstallatörens födelsedatum.
27 §
Elsäkerhetsverket ska föra register över  elinstallationsföretag som har gjort en anmälan enligt 25 §  elsäkerhetslagen (2016:732). Registret ska innehålla de  uppgifter som anmälan ska innehålla enligt 25 § denna  förordning.
28 §
Beslut om förbud mot fortsatt verksamhet, varning och  inskränkning i eller återkallelse av auktorisation ska  antecknas i registren.
29 §
Registren ska ordnas så att de underlättar för den som  vill anlita ett elinstallationsföretag att få tillgång till  information om vilka företag som utför vilka slags arbeten  under sådana kontrollerade former som elsäkerhetslagens  bestämmelser om egenkontrollprogram och auktorisation syftar  till.
Registret över elinstallationsföretag ska på lämpligt sätt  hållas tillgängligt på Elsäkerhetsverkets webbplats.  Uppgifter om personnummer, födelsedatum och bostadsadresser  ska inte hållas tillgängliga på webbplatsen.
30 §
Elsäkerhetsverket är personuppgiftsansvarig för  behandling av personuppgifter i registren.
31 §
Har upphävts genom förordning (2018:311).
Skyldighet att anmäla ändringar
32 §
Ett elinstallationsföretag som omfattas av en anmälan  enligt 25 § elsäkerhetslagen (2016:732) ska anmäla varje  förändring av de uppgifter som enligt 25 § 1, 4 och 7 denna  förordning ska finnas med i anmälan.
Bemyndiganden
33 §
Elsäkerhetsverket får meddela
1. föreskrifter om beskaffenhet, placering, provning,  kontroll, besiktning, användning och skötsel av elektriska  starkströmsanläggningar och elektrisk utrustning som är  avsedd att anslutas till en starkströmsanläggning samt om  arbete på eller i anslutning till sådana anläggningar och  utrustning,
2. föreskrifter om tillståndsplikt enligt elsäkerhetslagen 
(2016:732) eller denna förordning och vad en ansökan om  tillstånd ska innehålla,
3. ytterligare föreskrifter om anmälningar i fråga om  elinstallationsarbete,
4. föreskrifter om annan anmälningsplikt enligt  elsäkerhetslagen eller denna förordning och vad en anmälan  ska innehålla,
5. föreskrifter om säkerhetskraven för elektrisk utrustning  enligt 16-18 §§ elsäkerhetslagen,
6. föreskrifter om skyldigheter i fråga om information som  ska följa med elektrisk utrustning,
7. föreskrifter om skyldigheter att i fråga om elektrisk  utrustning vidta skadeförebyggande arbete och vidta åtgärder  när det finns anledning att anta att sådan utrustning inte  överensstämmer med säkerhetskraven,
8. föreskrifter om vilken utbildning och praktisk erfarenhet  som krävs för att bli auktoriserad som elinstallatör,
9. föreskrifter om de slag av elinstallationsarbete som  auktorisation kan ges för enligt 20 § andra stycket  elsäkerhetslagen och de som anmälan kan göras för enligt 25 §  elsäkerhetslagen,
10. föreskrifter om vad en ansökan om auktorisation som  elinstallatör ska innehålla,
11. föreskrifter om vad ett egenkontrollprogram enligt 24 §  elsäkerhetslagen ska innehålla, och
12. föreskrifter om ersättning för uttaget prov enligt 39 §  elsäkerhetslagen och om skyldighet att ersätta kostnaderna  för provningen.
34 §
Innan Elsäkerhetsverket meddelar föreskrifter enligt 
33 § 1 ska myndigheten höra Transportstyrelsen, om  föreskrifterna gäller
1. luftledningar för starkström inom ett område för allmän  eller enskild väg,
2. luftledningar för starkström inom ett område för järnväg,  eller
3. luftledningar för starkström i närheten av flygplatser.
När det gäller luftledningar för starkström eller  starkströmsledningar i vattnet inom områden för sjötrafik ska  myndigheten i stället höra Sjöfartsverket och, när det gäller  luftledningar i närheten av militära flygplatser,  Försvarsmakten.
35 §
Elsäkerhetsverket får meddela föreskrifter om sådana  undantag från
1. kraven i 16-27 §§ elsäkerhetslagen (2016:732) och 4, 5 och 
7 §§, 11 § första stycket och 12 § denna förordning som det  finns särskilda skäl för, och
2. kraven i 14-20 §§ denna förordning som är förenliga med  avtalet om Europeiska ekonomiska samarbetsområdet och som det  finns särskilda skäl för.
36 §
Transportstyrelsen får meddela föreskrifter om
1. undantag från 11 § andra stycket, och
2. avgifter för prövning av en ansökan om dispens enligt 11 §  andra stycket.
37 §
För att förebygga person- eller sakskada på grund av el  eller risk för hinder för trafiken får Försvarsmakten meddela  föreskrifter om anmälningsskyldighet för den som avser att  påbörja ledningsdragning inom ett område som disponeras av  Försvarsmakten, Försvarets materielverk eller Försvarets  radioanstalt.
Dispens
38 §
Elsäkerhetsverket får i det enskilda fallet ge dispens  från
1. kraven i 16-27 §§ elsäkerhetslagen (2016:732) och 4, 5, 7  och 8 §§, 11 § första stycket och 12 § denna förordning, om  det finns särskilda skäl, och
2. kraven i 14-20 §§ denna förordning, om det är förenligt  med avtalet om Europeiska ekonomiska samarbetsområdet och det  finns särskilda skäl.
Transportstyrelsen får i det enskilda fallet ge dispens från 
11 § andra stycket.
Tillsyn
39 §
Elsäkerhetsverket är tillsynsmyndighet enligt 36 §  elsäkerhetslagen (2016:732).
40 §
Elsäkerhetsverket är marknadskontrollmyndighet och utövar  marknadskontroll enligt Europaparlamentets och rådets  förordning (EU) 2019/1020 av den 20 juni 2019 om  marknadskontroll och överensstämmelse för produkter och om  ändring av direktiv 2004/42/EG och förordningarna (EG)  nr 765/2008 och (EU) nr 305/2011 över att elektrisk utrustning  överensstämmer med kraven i
1. Europaparlamentets och rådets direktiv 2014/34/EU av den 
26 februari 2014 om harmonisering av medlemsstaternas  lagstiftning om utrustning och skyddssystem som är avsedda för  användning i potentiellt explosiva atmosfärer, och
2. Europaparlamentets och rådets direktiv 2014/35/EU av den 
26 februari 2014 om harmonisering av medlemsstaternas  lagstiftning om tillhandahållande på marknaden av elektrisk  utrustning avsedd för användning inom vissa spänningsgränser.
Bestämmelser om en marknadskontrollmyndighets befogenhet att  besluta om åtgärder enligt förordning (EU) 2019/1020 finns i  elsäkerhetslagen (2016:732). Förordning (2022:1198).
41 §
Elsäkerhetsverket ska underrätta Europeiska kommissionen  och andra medlemsstater om
1. elektrisk utrustning som inte uppfyller gällande krav, om  Elsäkerhetsverket anser att den bristande överensstämmelsen  inte bara gäller i Sverige, och i underrättelsen informera om  den bristande överensstämmelsen, utvärderingsresultat,  fattade beslut och eventuella synpunkter från den som beslut  har riktats mot,
2. de åtgärder som Elsäkerhetsverket har vidtagit med  anledning av information som en annan medlemsstat har lämnat  på ett motsvararande sätt som i 1, och
3. elektrisk utrustning som, trots att den uppfyller gällande  krav, bedöms utgöra en risk, och i underrättelsen lämna alla  tillgängliga uppgifter.
42 §
Elsäkerhetsverket ska
1. när det är befogat, för Sveriges räkning invända mot ett  beslut som en marknadskontrollmyndighet i en annan  medlemsstat har fattat om elektrisk utrustning och skyndsamt  informera Europeiska kommissionen, andra medlemsstater och  regeringen om invändningen och skälen för den, och
2. delta i samråd mellan kommissionen och andra  medlemsstater
a) när Europeiska kommissionen har utvärderat sådana beslut  och invändningar som avses i 1 eller som följer av  invändningar från en annan medlemsstat, eller
b) med anledning av elektrisk utrustning som, trots att den  uppfyller gällande krav, bedöms utgöra en risk.
Ansvar
43 §
I 49 § 4 elsäkerhetslagen (2016:732) finns bestämmelser  om straff vid överträdelse av 14, 15, 16, 17, 18 eller 20 §  denna förordning eller vid överträdelse av föreskrifter som  har meddelats med stöd av 33 § 5, 6 eller 7 denna  förordning.
Överklagande
44 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut om drifttillstånd enligt 7 och 8 §§,  beslut om skyldighet att göra ändringar av  starkströmsledningar enligt 9 och 10 §§, beslut om ersättning  enligt föreskrifter som har meddelats med stöd av 33 § 12 och  beslut om dispens enligt 38 § får dock inte överklagas.
Förordning (2018:915).
Övergångsbestämmelser
2017:218
1. Denna förordning träder i kraft den 1 juli 2017.
2. Genom förordningen upphävs
a) elinstallatörsförordningen (1990:806),
b) förordningen (1993:1068) om elektrisk materiel, och
c) starkströmsförordningen (2009:22).
3. Den som med stöd av äldre föreskrifter har fått behörighet  som elinstallatör ska vid tillämpningen av denna förordning  anses vara auktoriserad enligt 20 § elsäkerhetslagen 
(2016:732).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.