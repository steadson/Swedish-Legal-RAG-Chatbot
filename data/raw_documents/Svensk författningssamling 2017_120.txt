Title: Förordning (2017:120) om personnamn
SFS Number: Svensk författningssamling 2017:120
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017120-om-personnamn_sfs-2017-120/
Source Link: http://rkrattsbaser.gov.se/sfst?bet=2017:120
Amendment Register Link: http://rkrattsbaser.gov.se/sfsr?bet=2017:120
Ministry/Authority: Justitiedepartementet L2
Issued: 2017-02-23
Metadata: {"Utfärdad": "2017-02-23"}

==================================================

Förordning (2017:120) om personnamn
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:120
Departement/myndighet
:   
Justitiedepartementet L2
Utfärdad
:   
2017-02-23
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens innehåll
1 §
Denna förordning innehåller kompletterande bestämmelser  till lagen (2016:1013) om personnamn.
Ansökningsformulär
2 §
Skatteverket ska tillhandahålla formulär för ansökan om  personnamn.
Ansökningsavgift till Skatteverket
3 §
För prövning av en ansökan om personnamn ska sökanden  betala ansökningsavgift till Skatteverket
1. för förvärv eller ändring av ett eller flera förnamn  enligt 27 § lagen (2016:1013) om personnamn med 250 kronor,  och
2. för byte till efternamn enligt 13 § första stycket eller  dubbelt efternamn enligt 20 § första stycket lagen om  personnamn, om något av namnen som ingår i det dubbla  efternamnet inte kan förvärvas enligt 4-12 §§ eller 30 § den  lagen med 1 800 kronor.
Avgiften ska betalas när ansökan ges in.
4 §
Sökanden ska betala en avgift för varje ansökan enligt 
3 §. Om en ansökan avser såväl förnamn som efternamn, ska  dock avgift enligt både 3 § första stycket 1 och 2 betalas.
Om makar eller föräldrar och deras barn under 18 år  tillsammans ansöker om ett gemensamt efternamn, ska endast en  avgift betalas. Om flera i annat fall tillsammans ansöker om  ett gemensamt efternamn, ska dubbel avgift betalas.
5 §
Skatteverket får avstå från att ta ut avgiften, om det  finns särskilda skäl.
Skatteverket får betala tillbaka hela eller en del av  avgiften, om det finns särskilda skäl.
Kungörelse
6 §
Kungörelse av en ansökan om efternamn enligt 41 § lagen 
(2016:1013) om personnamn ska innehålla det efternamn som  ansökan avser och kungörelsedagen. I kungörelsen ska det  anges att den som vill framställa någon invändning mot  ansökan ska göra detta skriftligen till Skatteverket inom en  månad från kungörelsedagen. Kungörelsen får innehålla även  andra uppgifter och upplysningar.
Sedan en ansökan om efternamn har kungjorts, får den ändras  endast om en invändning har framställts inom föreskriven tid  eller det annars finns särskilda skäl.
7 §
Om det efter kungörelse framställs en invändning mot en  ansökan om efternamn och invändningen inte är uppenbart  obefogad, ska sökanden föreläggas att yttra sig inom en viss  tid.
Underrättelser
8 §
Om en domstol enligt 8 § lagen (2016:1013) om personnamn  har beslutat att ett adoptivbarn ska behålla sitt efternamn  eller förvärva ett dubbelt efternamn, ska domstolen  underrätta Skatteverket om beslutet när det har fått laga  kraft.
9 §
Om en domstol enligt 21 och 22 §§ lagen om personnamn 
(2016:1013) har beslutat att någon förlorat sitt efternamn  och i stället förvärvat ett annat efternamn, ska domstolen  underrätta Skatteverket om avgörandet när det har fått laga  kraft.
10 §
Om en domstol har beslutat i en fråga som avser särskilt  skydd för efternamn enligt 23 eller 24 § lagen (2016:1013) om  personnamn eller som avser en talan om huruvida rätten till  ett efternamn består eller inte eller huruvida ett förfarande  utgör intrång i en sådan rätt eller inte, ska domstolen  underrätta Skatteverket om avgörandet när det har fått laga  kraft.
Information om efternamn som är fria att förvärva
11 §
Skatteverket ska hålla en förteckning tillgänglig över  de efternamn som bärs av minst 2 000 personer.
Förteckningen ska uppdateras senast den 1 april varje år.
Bemyndigande
12 §
Skatteverket får meddela ytterligare föreskrifter om  verkställigheten av lagen (2016:1013) om personnamn och om  verkställigheten av denna förordning.
Övergångsbestämmelser
2017:120
1. Denna förordning träder i kraft den 1 juli 2017.
2. Genom förordningen upphävs namnförordningen (1982:1136).
3. Om en domstol med tillämpning av namnlagen (1982:670)  meddelar ett avgörande, ska domstolen underrätta Skatteverket  om avgörandet när det har fått laga kraft.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.