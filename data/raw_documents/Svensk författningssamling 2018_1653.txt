Title: Lag (2018:1653) om företagsnamn
SFS Number: Svensk författningssamling 2018:1653
URL: https://www.riksdagen.se/sv/dokument-och-lagar/dokument/svensk-forfattningssamling/lag-20181653-om-foretagsnamn_sfs-2018-1653/
Source Link: http://rkrattsbaser.gov.se/sfst?bet=2018:1653
Amendment Register Link: http://rkrattsbaser.gov.se/sfsr?bet=2018:1653
Ministry/Authority: Justitiedepartementet L3
Issued: 2018-11-15
Metadata: {"Utfärdad": "2018-11-15", "Ändrad": "t.o.m. SFS 2024:887"}

==================================================

Lag (2018:1653) om företagsnamn
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1653
Departement/myndighet
:   
Justitiedepartementet L3
Utfärdad
:   
2018-11-15
Ändrad
:   
t.o.m. SFS 2024:887
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Grundläggande bestämmelser
2 kap. Registrering av företagsnamn
3 kap. Hävning av registrering
4 kap. Överlåtelse och förbud mot utmätning
5 kap. Straffansvar, vitesförbud, skadestånd m.m.
6 kap. Informationsföreläggande och intrångsundersökning
7 kap. Övriga bestämmelser
Övergångsbestämmelser
1 kap. Grundläggande bestämmelser
Företagsnamn och andra näringskännetecken
1 §
Företagsnamn är den benämning under vilken en  näringsidkare driver sin verksamhet. Om en del av  verksamheten drivs under en särskild benämning, utgör denna  ett särskilt företagsnamn. Det som sägs om företagsnamn i  denna lag gäller även för ett särskilt företagsnamn.
Annat kännetecken som en näringsidkare använder för sin  verksamhet vid sidan av ett företagsnamn kallas sekundärt  kännetecken.
Den gemensamma benämningen för företagsnamn och sekundära  kännetecken är näringskännetecken.
Förvärv av ensamrätt
Ensamrätt genom registrering eller inarbetning
2 §
En näringsidkare förvärvar ensamrätt till ett  företagsnamn genom registrering eller inarbetning. Ensamrätt  till ett sekundärt kännetecken förvärvas genom inarbetning.
Ett företagsnamn registreras enligt bestämmelserna i denna  lag och vad som föreskrivs i annan författning om  registrering av visst slags företagsnamn. Ensamrätten till  ett registrerat företagsnamn gäller inom det område som  registreringen omfattar.
Ett näringskännetecken ska anses inarbetat om det här i  landet inom en betydande del av den krets till vilken det  riktar sig (omsättningskretsen) är känt som beteckning för  den verksamhet som bedrivs under kännetecknet. Om  näringskännetecknet är inarbetat endast inom en del av  landet, gäller ensamrätten endast inom det området.
Ensamrätt till varukännetecken och personnamn som  näringskännetecken
3 §
Den som innehar ett varumärke eller ett annat  varukännetecken har ensamrätt till kännetecknet som  näringskännetecken. Om varukännetecknet är skyddat endast  inom en del av landet, gäller ensamrätten endast inom det  området.
Den som använder sitt personnamn som näringskännetecken har  ensamrätt till kännetecknet som näringskännetecken, om namnet  har särskiljningsförmåga för den verksamhet som det används  för. Om namnet används endast inom en del av landet, gäller  ensamrätten endast inom det området.
Ensamrättens innebörd
4 §
Ensamrätten till ett näringskännetecken enligt 2 och 3 
§§ innebär att ingen annan än innehavaren, utan dennes  tillstånd, i näringsverksamhet får använda ett tecken som  är
1. identiskt med näringskännetecknet och används för  verksamhet av samma slag,
2. identiskt med eller liknar näringskännetecknet och används  för verksamhet av samma eller liknande slag, om det finns en  risk för förväxling, inbegripet risken för att användningen  av tecknet leder till uppfattningen att det finns ett samband  mellan den som använder tecknet och innehavaren av  näringskännetecknet, eller
3. identiskt med eller liknar ett näringskännetecken som här  i landet är känt inom en betydande del av omsättningskretsen,  om användningen utan skälig anledning drar otillbörlig fördel  av eller är till skada för näringskännetecknets  särskiljningsförmåga eller anseende, oavsett om användningen  avser verksamhet av samma, liknande eller annat slag.
Ensamrätten till ett registrerat företagsnamn hindrar inte  att någon annan i näringsverksamhet använder ett tecken som  avses i första stycket inom det område där företagsnamnet är  skyddat, om det visas att innehavaren av företagsnamnet inte  kan lida skada av detta.
Begränsning av ensamrätten
5 §
Ensamrätten till ett näringskännetecken ger inte något  självständigt skydd för en del av kännetecknet som saknar  särskiljningsförmåga.
Ensamrätten till ett näringskännetecken hindrar inte att  någon annan, när det sker i enlighet med god affärssed, i  näringsverksamhet använder
1. sitt personnamn eller sin adress,
2. uppgifter om verksamhetens art eller uppgifter om en i  verksamheten utbjuden varas eller tjänsts art, kvalitet,  kvantitet, avsedda användning, värde, geografiska ursprung  eller andra egenskaper eller tidpunkten för när varan är  framställd eller tjänsten är utförd, eller
3. ett allmänt använt ortsnamn.
Kolliderande rättigheter
6 §
Gör flera anspråk på ensamrätt till näringskännetecken  som är identiska eller liknar varandra på det sätt som anges  i 4 §, ska den ha företräde som har tidigaste grund för sitt  anspråk, om inte något annat följer av 7 §.
7 §
Rätten till ett inarbetat näringskännetecken ska gälla  vid sidan av en äldre rätt till ett näringskännetecken som är  identiskt eller likartat på det sätt som anges i 4 §, om  innehavaren av den äldre rätten inte inom rimlig tid har  vidtagit åtgärder för att hindra användningen av det yngre  kännetecknet. I dessa fall hindrar inte rätten till det yngre  näringskännetecknet användningen av det äldre.
På yrkande av någon av parterna får en domstol i de fall som  avses i första stycket om det är skäligt besluta att ett av  kännetecknen, eller båda, endast får användas på ett särskilt  sätt, såsom i ett visst utförande eller med tillägg av  ortsangivelse eller innehavarens namn.
2 kap. Registrering av företagsnamn
Allmänna registreringsvillkor
1 §
Ett företagsnamn får registreras endast om det kan  särskilja innehavarens verksamhet från andras.
Vid bedömningen av om ett företagsnamn har  särskiljningsförmåga ska hänsyn tas till den tid och  omfattning som företagsnamnet har använts. Om företagsnamnet  består enbart av en allmän benämning på verksamhetens art  eller på en i verksamheten utbjuden vara eller tjänst eller  om företagsnamnet utgörs enbart av ett allmänt använt  ortsnamn eller liknande, ska företagsnamnet i och för sig  inte anses ha särskiljningsförmåga. Om en sådan beteckning  som aktiebolag, handelsbolag eller ekonomisk förening eller  förkortning av en sådan beteckning ingår i företagsnamnet,  ska det vid bedömningen bortses från denna beteckning.
Hinder mot registrering på grund av hänsyn till allmänna  intressen
2 §
Ett företagsnamn får inte registreras om företagsnamnet
1. strider mot lag eller annan författning eller mot goda  seder eller allmän ordning,
2. utan tillstånd innehåller en sådan statlig eller  internationell beteckning som enligt lag eller annan  författning inte får användas obehörigen som företagsnamn,  eller något som lätt kan förväxlas med en sådan beteckning,
3. utan tillstånd innehåller ett sådant kännetecken som enligt  lagen (2014:812) om skydd för kännetecken i den  internationella humanitära rätten inte får användas obehörigen  som företagsnamn, eller något som kan förväxlas med ett sådant  kännetecken,
4. innehåller eller i väsentliga delar återger en äldre  växtsortbenämning som avser en växtsort av samma eller  närstående växtart, i den utsträckning växtsorten är skyddad  enligt växtförädlarrättslagen (1997:306) eller unionsrätten,  eller
5. i annat fall är ägnat att vilseleda allmänheten.
Ett företagsnamn får inte heller registreras om ansökan om  registrering gjordes i ond tro.
Lag (2021:562)
.
Hinder mot registrering på grund av andra rättigheter
3 §
Ett företagsnamn får inte registreras om företagsnamnet
1. är identiskt med ett äldre näringskännetecken för  verksamhet av samma slag,
2. är identiskt med eller liknar ett äldre näringskännetecken  för verksamhet av samma eller liknande slag, om det finns en  risk för förväxling, inbegripet risken för att användningen av  företagsnamnet leder till uppfattningen att det finns ett  samband mellan den som använder företagsnamnet och innehavaren  av näringskännetecknet, eller
3. är identiskt med eller liknar ett äldre näringskännetecken  som är känt inom en betydande del av omsättningskretsen, och  användningen av företagsnamnet utan skälig anledning skulle  dra otillbörlig fördel av eller vara till skada för  näringskännetecknets särskiljningsförmåga eller anseende,  oavsett om användningen avser verksamhet av samma, liknande  eller annat slag.
Lag (2021:562)
.
4 §
De hinder för registrering av ett företagsnamn som  anges i 3 § 1-3 gäller på motsvarande sätt i fråga om
1. ett varumärke som är registrerat enligt 2 kap.  varumärkeslagen (2010:1877) eller en internationell  varumärkesregistrering som gäller i Sverige,
2. ett varumärke som är registrerat enligt Europaparlamentets  och rådets förordning (EU) 2017/1001 av den 14 juni 2017 om  EU-varumärken eller en internationell varumärkesregistrering  som gäller i Europeiska unionen, och
3. ett inarbetat varukännetecken.
5 §
Om det företagsnamn som en ansökan om registrering  avser ska gälla i hela landet och det finns en äldre  rättighet som utgörs av ett inarbetat näringskännetecken  eller av ett sådant personnamn eller inarbetat  varukännetecken som är skyddat enligt 1 kap. 3 §, finns det  hinder mot registrering enligt 3 och 4 §§ endast om skyddet  för den äldre rättigheten gäller inom en väsentlig del av  landet.
6 §
Ett företagsnamn får inte registreras om det  innehåller eller består av
1. något som är ägnat att uppfattas som någon annans  efternamn som har särskilt skydd eller någon annans allmänt  kända konstnärsnamn eller ett likartat namn, om användningen  av företagsnamnet skulle medföra en nackdel för bäraren av  namnet och om namnet uppenbarligen inte syftar på någon sedan  länge avliden,
2. något som kränker någon annans upphovsrätt till ett  litterärt eller konstnärligt verk, eller
3. något som är ägnat att uppfattas som benämning på en  stiftelse, ideell förening eller liknande sammanslutning.
7 §
Bestämmelserna i 3, 4 och 6 §§ utgör inte hinder mot  registrering, om den som innehar den äldre rättigheten medger  registreringen.
Registrering på flera språk
8 §
Ett företagsnamn får registreras på två eller flera  språk, under förutsättning att språkversionerna stämmer  överens till sitt innehåll. Det som sägs om företagsnamn i  denna lag ska gälla för var och en av språkversionerna.
Registreringens giltighet
9 §
Registreringen gäller från den dag då ansökan om  registrering kom in till registreringsmyndigheten.
3 kap. Hävning av registrering
Grunder för hävning
Allmänna grunder
1 §
En registrering av ett företagsnamn får hävas om
1. företagsnamnet har registrerats i strid mot denna lag  eller mot annan författning,
2. registreringen fortfarande strider mot lagen,
3. rätten till företagsnamnet ändå inte får bestå enligt 1  kap. 7 §, och
4. annat inte följer av 2 § i detta kapitel.
En registrering får vidare hävas om
1. innehavaren har upphört att vara näringsidkare,
2. företagsnamnet har förlorat sin särskiljningsförmåga,
3. företagsnamnet har kommit att strida mot lag eller annan  författning eller mot goda seder eller allmän ordning, eller
4. företagsnamnet har blivit vilseledande.
Vid en prövning av om en registrering ska hävas på grund av  bristande särskiljningsförmåga ska endast sådan  särskiljningsförmåga beaktas som företagsnamnet har förvärvat  genom användning före ansökan om hävning.
2 §
Om ett yrkande om hävning av en registrering av ett  företagsnamn grundas på att ett äldre registrerat  företagsnamn enligt 2 kap. 3 § utgör hinder och det vid  tidpunkten för ansökan om hävning hade gått mer än fem år  sedan frågan om registrering av det äldre företagsnamnet blev  slutligt avgjord gäller följande. Registreringen av det yngre  företagsnamnet får hävas endast om det äldre företagsnamnet,  inom de fem senaste åren före ansökan om hävning, har tagits  i verkligt bruk på det sätt som avses i 3 § för den  verksamhet som ligger till grund för yrkandet.
Om det vid ansökan om registrering av det yngre  företagsnamnet hade gått mer än fem år sedan frågan om  registrering av det äldre företagsnamnet blev slutligt  avgjord, ska det äldre företagsnamnet dessutom ha tagits i  verkligt bruk inom de fem senaste åren före ansökan om  registrering av det yngre företagsnamnet.
Om det äldre företagsnamnet inte har använts i den  utsträckning som anges i första och andra styckena, får  registreringen av det yngre företagsnamnet ändå hävas om det  finns giltiga skäl till att det äldre företagsnamnet inte har  använts i den utsträckningen.
Underlåten användning
3 §
En registrering av ett företagsnamn får hävas om  innehavaren inte har gjort verkligt bruk av företagsnamnet i  Sverige för den verksamhet som det har registrerats för inom  fem år från den dag då frågan om registrering slutligt har  avgjorts eller inom en period av fem år i följd.  Registreringen får dock inte hävas på grund av underlåten  användning om det finns giltiga skäl till att företagsnamnet  inte har använts.
Med sådan användning som avses i första stycket likställs att  företagsnamnet används
1. i en annan form än den registrerade, om avvikelsen avser  endast detaljer som inte förändrar företagsnamnets  särskiljningsförmåga, och
2. av någon annan med innehavarens samtycke.
Registreringen får inte hävas om företagsnamnet har använts  under tiden mellan utgången av femårsperioden och ingivandet  av ansökan om hävning av registreringen. Användning som  påbörjas eller återupptas efter femårsperiodens utgång och  inom tre månader före ingivandet av ansökan om hävning ska  dock lämnas utan avseende, om förberedelserna för att påbörja  eller återuppta användningen vidtogs efter det att  innehavaren fått kännedom om att en ansökan om hävning kunde  komma att göras.
Tillvägagångssätt
4 §
Den som vill inleda ett förfarande för att häva en  registrering kan föra talan vid domstol eller ansöka om  hävning av registreringen hos berörd registreringsmyndighet  enligt 5-19 §§ (administrativ hävning).
Ett förfarande för att häva en registrering med stöd av 1 §  andra stycket eller 3 § eller 2 kap. 1 eller 2 § får också  inledas av en myndighet. Regeringen kan med stöd av 8 kap. 
7 § regeringsformen meddela föreskrifter om vilken myndighet  som får göra detta.
Administrativ hävning
Ansökans innehåll
5 §
En ansökan om administrativ hävning ska innehålla
1. uppgifter om parterna i den utsträckning som anges i 
33 kap. 1 § rättegångsbalken,
2. ett yrkande om hävning och uppgift om den registrering som  yrkandet avser, och
3. en redogörelse för de omständigheter som åberopas till  grund för yrkandet om hävning.
Sökanden ska betala föreskriven ansökningsavgift.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om vad ansökan i övrigt ska innehålla.
Brister i ansökan
6 §
Om ansökan är så bristfällig att den inte kan läggas  till grund för handläggning av ärendet, ska  registreringsmyndigheten förelägga sökanden att avhjälpa  bristerna inom en viss tid. Detsamma gäller om sökanden inte  har betalat ansökningsavgiften.
Om sökanden inte följer föreläggandet, ska ansökan avvisas.  Sökanden ska upplysas om detta i föreläggandet.
Ansökan ska också avvisas om den avser någon annan åtgärd än  hävning av en registrering eller om det finns något annat  hinder mot att den tas upp till prövning.
Avskrivning vid återkallelse
7 §
Om sökanden återkallar ansökan, ska ärendet skrivas  av.
Ogrundad ansökan
8 §
Om det kan antas att ansökan är ogrundad, ska ansökan  behandlas som om innehavaren har bestridit den. I så fall ska 
12 § tillämpas.
Föreläggande för innehavaren att yttra sig
9 §
Tar registreringsmyndigheten upp ansökan till  prövning, ska myndigheten förelägga innehavaren av  registreringen att yttra sig inom en viss tid från det att  ansökan delgavs innehavaren.
I föreläggandet ska innehavaren uppmanas att
1. ange om ansökan medges eller bestrids och, om ansökan  bestrids, skälen för bestridandet, och
2. lämna de uppgifter om sig själv som avses i 33 kap. 1 §  första-tredje styckena rättegångsbalken, i den utsträckning  uppgifterna i ansökan är ofullständiga eller felaktiga.
I föreläggandet ska det upplysas om att ärendet kan komma att  avgöras även om innehavaren inte svarar.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om vad föreläggandet i övrigt ska innehålla.
Delgivning av föreläggandet
10 §
Föreläggandet enligt 9 § ska delges innehavaren.  Delgivningen ska ske på det sätt som enligt rättegångsbalken  gäller för delgivning av stämning i tvistemål.
En kopia av ansökningshandlingarna ska fogas till  föreläggandet när handlingarna innehåller något utöver vad  som framgår av föreläggandet.
Om sökanden ska se till att delgivning sker, ska 32 kap. 2 §  rättegångsbalken tillämpas.
11 §
Har registreringsmyndigheten inte kunnat delge  föreläggandet, ska myndigheten pröva om försöken till  delgivning ska fortsätta eller om sökanden ska erbjudas att  själv se till att delgivning sker. Hänsyn ska tas till det  arbete och den kostnad som dittills har lagts ned på  delgivningen, förutsättningarna för att fortsatta försök ska  lyckas samt omständigheterna i övrigt. Om sökanden inte antar  erbjudandet, ska ansökan avvisas.
Om sökanden ska se till att delgivning sker, ska 32 kap. 2 §  rättegångsbalken tillämpas.
Överlämnande till domstol
12 §
Om innehavaren i rätt tid bestrider ansökan, ska  registreringsmyndigheten underrätta sökanden om detta. Vill  sökanden vidhålla sitt yrkande, kan han eller hon begära att  ärendet ska överlämnas till domstol.
En begäran om överlämnande ska ha kommit in till  registreringsmyndigheten inom en månad från den dag då  underrättelsen om bestridandet sändes till sökanden. I sin  begäran ska sökanden ange de omständigheter och de bevis som  åberopas och vad som ska styrkas med varje bevis. Sökanden  ska samtidigt ge in de skriftliga bevis och andra handlingar  som åberopas.
Om sökanden har begärt överlämnande i rätt tid, ska  registreringsmyndigheten överlämna ärendet till domstolen. Om  sökanden inte har begärt överlämnande i rätt tid, ska ärendet  skrivas av.
13 §
En underrättelse om att innehavaren har bestridit  ansökan enligt 12 § första stycket ska innehålla en  upplysning om
1. att sökanden kan begära överlämnande till domstol,
2. inom vilken tid en sådan begäran ska ges in,
3. vad en sådan begäran ska innehålla, och
4. det som i övrigt anges i 12 §.
Hävning av registreringen
14 §
Har innehavaren inte bestridit ansökan i rätt tid,  ska registreringsmyndigheten häva registreringen i enlighet  med ansökan.
Återvinning
15 §
Innehavaren av en registrering som hävts enligt 14 §  får ansöka om återvinning. En sådan ansökan ska ha kommit in  till registreringsmyndigheten inom en månad från dagen för  beslutet.
Om innehavaren har ansökt om återvinning i rätt tid, ska  registreringsmyndigheten överlämna ärendet till domstolen. I  annat fall ska myndigheten avvisa ansökan.
Underrättelser
16 §
En underrättelse om hävning ska sändas till sökanden  och innehavaren.
Om en ansökan om hävning avvisas, ska  registreringsmyndigheten underrätta sökanden om detta. Om en  ansökan om återvinning avvisas, ska myndigheten underrätta  innehavaren om detta. Meddelar myndigheten något annat beslut  som innebär att ärendet avgörs, ska både sökanden och  innehavaren underrättas om beslutet, om det inte är uppenbart  onödigt.
Rättskraft
17 §
Sedan tiden för ansökan om återvinning löpt ut, har  ett beslut om hävning enligt 14 § rättskraft i enlighet med  vad som gäller för en dom i ett tvistemål som har fått laga  kraft.
Den fortsatta handläggningen i domstolen
18 §
Om ett ärende har överlämnats till domstolen, ska  talan anses väckt när ansökan om administrativ hävning kom in  till registreringsmyndigheten. De handlingar som sökanden har  gett in ska anses som en stämningsansökan. Stämning ska anses  utfärdad när domstolen beslutar om målets handläggning.
19 §
Om ett ärende har överlämnats till domstolen, ska  käranden betala föreskriven tilläggsavgift. I ett sådant fall  ska det som anges i 42 kap. 3 och 4 §§ rättegångsbalken om  ansökningsavgift gälla tilläggsavgiften.
Om ett mål där registreringsmyndigheten har beslutat om  hävning avvisas av domstolen på grund av att tilläggsavgiften  inte har betalats, ska domstolen samtidigt undanröja  myndighetens beslut.
Överklagande
20 §
Ett beslut enligt 14 § om administrativ hävning av en  registrering av ett företagsnamn får inte överklagas.  Detsamma gäller ett beslut om överlämnande till domstol eller  avskrivning enligt 12 § tredje stycket. Andra beslut i  ärenden om administrativ hävning får överklagas till Patent-  och marknadsdomstolen inom tre veckor från dagen för  beslutet. Beslut under handläggningen av ett sådant ärende  får inte överklagas särskilt.
Bemyndigande
21 §
Regeringen får meddela föreskrifter om avgifter i  ärenden om administrativ hävning av en registrering enligt  denna lag.
Avregistrering efter hävning
22 §
Om registreringen av ett företagsnamn har hävts av  registreringsmyndigheten enligt 14 § eller av domstolen, ska  registreringsmyndigheten avregistrera företagsnamnet när  avgörandet har fått laga kraft. Beslutet om avregistrering  ska kungöras.
I samband med att en registrering av ett företagsnamn hävs,  får registreringsmyndigheten eller domstolen besluta att  företagsnamnet ska få stå kvar i registret under en viss tid,  om det skäligen behövs för att innehavaren ska kunna anta ett  nytt företagsnamn och ansöka om dess registrering.
Verkan av en hävning
23 §
Om en registrering av ett företagsnamn har hävts med  stöd av 1 § första stycket, ska registreringen anses aldrig  ha haft någon verkan.
Om en registrering har hävts med stöd av 1 § andra stycket  eller 3 §, ska registreringen anses ha förlorat sin verkan  från dagen för ansökan om hävning. På yrkande av en part får  domstolen eller, vid administrativ hävning,  registreringsmyndigheten bestämma att registreringen i  stället ska anses ha förlorat sin verkan den dag då det  förhållande som utgör grund för hävningen uppkom.
4 kap. Överlåtelse och förbud mot utmätning
1 §
Ett företagsnamn får överlåtas endast i samband med en  överlåtelse av den näringsverksamhet där det används.
En överlåtelse av näringsverksamheten omfattar även  företagsnamnet, om inte något annat har avtalats. Detta  gäller dock inte om företagsnamnet innehåller överlåtarens  eller, vid överlåtelse av ett handelsbolags verksamhet, en  bolagsmans efternamn.
Om det i ett dödsbo ingår ett företagsnamn som innehåller den  avlidnes efternamn, får en boutredningsman inte överlåta  företagsnamnet utan samtycke av dödsbodelägarna.
2 §
Ett företagsnamn får inte utmätas. Försätts  innehavaren i konkurs, ingår dock rätten till företagsnamnet  i konkursboet, om inte företagsnamnet innehåller gäldenärens  eller, vid ett handelsbolags konkurs, en bolagsmans  efternamn. Ett företagsnamn som inte ingår i ett konkursbo  får likväl användas under den tid verksamheten fortsätter för  boets räkning.
5 kap. Straffansvar, vitesförbud, skadestånd m.m.
Straffansvar
1 §
Den som gör intrång i rätten till ett näringskännetecken 
(företagsnamnsintrång) döms, om det sker uppsåtligen eller av  grov oaktsamhet, för företagsnamnsbrott till böter eller  fängelse i högst två år.
Om brottet begåtts uppsåtligen och är att anse som grovt, döms  för grovt företagsnamnsbrott till fängelse i lägst sex månader  och högst sex år. Vid bedömningen av om brottet är grovt ska  det särskilt beaktas om gärningen
1. har föregåtts av särskild planering,
2. har utgjort ett led i en brottslighet som utövats i  organiserad form,
3. har varit av större omfattning, eller
4. annars har varit av särskilt farlig art.
Den som har överträtt ett vitesförbud enligt 3 § får inte  dömas till ansvar för intrång som omfattas av förbudet.
För försök eller förberedelse till företagsnamnsbrott eller  grovt företagsnamnsbrott döms det till ansvar enligt 23 kap.  brottsbalken.
Åklagaren får väcka åtal för brott endast om åtal är motiverat  från allmän synpunkt.
Lag (2020:546)
.
2 §
Har upphävts genom
lag (2024:887)
.
Vitesförbud
3 §
På yrkande av den som har lidit företagsnamnsintrång  får domstolen vid vite förbjuda den som gör eller medverkar  till intrånget att fortsätta med det.
Domstolen får meddela vitesförbud för tiden till dess att  målet slutligt har avgjorts eller något annat har beslutats,  om
1. käranden visar sannolika skäl för att det förekommer  företagsnamnsintrång eller medverkan till intrång, och
2. det skäligen kan befaras att svaranden, genom att  fortsätta intrånget eller medverkan till det, förringar  värdet av ensamrätten till näringskännetecknet.
Innan ett förbud enligt andra stycket meddelas ska svaranden  ha fått tillfälle att yttra sig, om inte ett dröjsmål skulle  medföra risk för skada.
Första-tredje styckena tillämpas också i fråga om försök  eller förberedelse till intrång.
4 §
Ett förbud enligt 3 § andra stycket får meddelas  endast om käranden ställer säkerhet hos domstolen för den  skada som kan tillfogas svaranden. Om käranden inte kan  ställa säkerhet, får domstolen befria honom eller henne från  detta.
Bestämmelserna i 2 kap. 25 § utsökningsbalken ska tillämpas i  fråga om vilken säkerhet som ska ställas. Säkerheten ska  prövas av domstolen, om den inte har godkänts av svaranden.
5 §
Om ett förbud har meddelats enligt 3 § andra stycket,  ska domstolen när målet avgörs pröva om förbudet fortfarande  ska bestå.
I fråga om överklagande av beslut enligt 3 § andra stycket  och 4 § och i fråga om handläggningen i högre domstol  tillämpas rättegångsbalkens bestämmelser om överklagande av  beslut enligt 15 kap. rättegångsbalken.
6 §
En talan om utdömande av vite förs av den som har  ansökt om förbudet.
Skadestånd
7 §
Den som uppsåtligen eller av oaktsamhet gör  företagsnamnsintrång ska betala skälig ersättning för  utnyttjandet av näringskännetecknet samt ersättning för den  ytterligare skada som intrånget har medfört. När storleken på  ersättningen för ytterligare skada bestäms ska hänsyn  särskilt tas till
1. utebliven vinst,
2. vinst som den som har begått intrånget har gjort,
3. skada på näringskännetecknets anseende,
4. ideell skada, och
5. rättighetshavarens intresse av att intrång inte begås.
Den som utan uppsåt eller oaktsamhet gör företagsnamnsintrång  ska betala ersättning för utnyttjandet av näringskännetecknet  i den utsträckning det är skäligt.
Begränsning av straffansvar, skadeståndsskyldighet och  möjlighet till förverkande
8 §
Om ett företagsnamnsintrång avser ett företagsnamn som är  skyddat enbart på grund av registrering,
1. ska det inte dömas till ansvar enligt 1 § för det intrång  som har gjorts före registreringsdagen,
2. får förverkande av egendom enligt 36 kap. brottsbalken inte  avse det intrång som har gjorts före registreringsdagen, och
3. ska ersättning enligt 7 § betalas för det intrång som har  skett före registreringsdagen endast om intrånget har gjorts  uppsåtligen.
Lag (2024:887)
.
Preskription av rätten till skadestånd
9 §
Rätten till ersättning för skada preskriberas om talan  inte väcks inom fem år från det att skadan uppkom. Rätten  till ersättning med anledning av intrång i ett företagsnamn  som är skyddat enbart på grund av registrering preskriberas  dock inte i något fall tidigare än ett år från  registreringsdagen.
Åtgärder med egendom och hjälpmedel
10 §
På yrkande av den som har lidit företagsnamnsintrång  får domstolen, efter vad som är skäligt, besluta att egendom  som det olovligen förekommer näringskännetecken på ska  återkallas från marknaden, ändras eller förstöras eller att  någon annan åtgärd ska vidtas med den. Detsamma gäller i  fråga om hjälpmedel som har använts eller varit avsett att  användas vid intrånget.
Sådan egendom som avses i första stycket får tas i beslag, om  det skäligen kan antas att ett brott enligt 1 § har begåtts.  I fråga om ett sådant beslag tillämpas reglerna om beslag i  brottmål i allmänhet.
Första och andra styckena tillämpas också i fråga om försök  eller förberedelse till intrång.
11 §
Ett beslut om åtgärd enligt 10 § första stycket får inte  innebära att den som har lidit företagsnamnsintrång ska betala  ersättning till den som åtgärden riktas mot.
Åtgärderna ska bekostas av svaranden om det inte finns  särskilda skäl mot detta.
Ett beslut enligt 10 § ska inte meddelas, om förverkande av  egendom eller någon åtgärd som kan förhindra missbruk ska  beslutas enligt 36 kap. brottsbalken.
Lag (2024:887)
.
Spridning av information om dom
12 §
I ett mål om företagsnamnsintrång får domstolen på  yrkande av käranden besluta att den som har gjort eller  medverkat till intrånget ska bekosta lämpliga åtgärder för  att sprida information om domen i målet.
Första stycket tillämpas också i fråga om försök eller  förberedelse till intrång.
6 kap. Informationsföreläggande och intrångsundersökning
Informationsföreläggande
Grundläggande bestämmelser
1 §
Om en sökande visar sannolika skäl för att någon har  gjort ett företagsnamnsintrång, får domstolen vid vite  besluta att någon eller några av dem som anges i andra  stycket ska ge sökanden information om ursprung och  distributionsnät för de varor eller tjänster som intrånget  gäller (informationsföreläggande). Ett sådant beslut får  meddelas på yrkande av den som har lidit intrånget. Det får  meddelas bara om informationen kan antas underlätta  utredningen av ett intrång som avser varorna eller  tjänsterna.
Ett informationsföreläggande får riktas mot den som
1. har gjort eller medverkat till intrånget,
2. i kommersiell skala har förfogat över en vara som  intrånget gäller,
3. i kommersiell skala har använt en tjänst som intrånget  gäller,
4. i kommersiell skala har tillhandahållit en elektronisk  kommunikationstjänst eller en annan tjänst som har använts  vid intrånget, eller
5. har identifierats av någon som anges i 2-4 såsom delaktig  i tillverkningen eller distributionen av en vara eller  tillhandahållandet av en tjänst som intrånget gäller.
Information om varors eller tjänsters ursprung och  distributionsnät kan särskilt avse
1. namn på och adress till producenter, distributörer,  leverantörer och andra som har innehaft varorna eller  tillhandahållit tjänsterna,
2. namn på och adress till avsedda grossister och  detaljister, och
3. uppgifter om hur mycket som har producerats, levererats,  mottagits eller beställts och om vilket pris som har bestämts  för varorna eller tjänsterna.
Första-tredje styckena tillämpas också i fråga om försök  eller förberedelse till intrång.
2 §
Ett informationsföreläggande får meddelas endast om  skälen för åtgärden uppväger den olägenhet eller det men i  övrigt som åtgärden innebär för den som drabbas av den eller  för något annat motstående intresse.
Skyldigheten att lämna information enligt 1 § omfattar inte  uppgifter vars yppande skulle röja att uppgiftslämnaren eller  någon till honom eller henne närstående som avses i 36 kap. 3 
§ rättegångsbalken har begått en brottslig gärning.
I Europaparlamentets och rådets förordning (EU) 2016/679 av  den 27 april 2016 om skydd för fysiska personer med avseende  på behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning) finns bestämmelser som  begränsar hur mottagna personuppgifter får behandlas.
Handläggningen av frågor om informationsföreläggande
3 §
Om ett yrkande om informationsföreläggande riktar sig  mot den som är sökandens motpart i ett mål om intrång, ska de  bestämmelser om rättegång som gäller för det målet tillämpas.  Ett beslut om informationsföreläggande får överklagas  särskilt.
Om yrkandet om informationsföreläggande riktar sig mot någon  annan än den som anges i första stycket, ska lagen (1996:242)  om domstolsärenden tillämpas. Domstolen får bestämma att  vardera parten ska svara för sina rättegångskostnader.
En talan om utdömande av vite förs av den som har ansökt om  föreläggandet.
Rätt till ersättning
4 §
Den som på grund av 1 § andra stycket 2-5 har  förelagts att enligt första stycket samma paragraf lämna  information, har rätt till skälig ersättning för kostnader  och besvär. Ersättningen ska betalas av den som har  framställt yrkandet om informationsföreläggande.
Underrättelseskyldighet i vissa fall
5 §
Den som tillhandahåller en elektronisk  kommunikationstjänst och som till följd av ett  informationsföreläggande har lämnat ut information som avses i 
9 kap. 31 § lagen (2022:482) om elektronisk kommunikation, ska  sända en skriftlig underrättelse om detta till den som  uppgifterna gäller tidigast efter en månad och senast tre  månader från det att informationen lämnades ut. Kostnaden för  underrättelsen ersätts enligt 4 §.
Lag (2022:509)
.
Intrångsundersökning
Grundläggande bestämmelser
6 §
Om det skäligen kan antas att någon har gjort eller  medverkat till ett företagsnamnsintrång, får domstolen för  att bevisning ska kunna säkras om intrånget besluta att en  undersökning får göras hos denne för att söka efter föremål  eller handlingar som kan antas ha betydelse för en utredning  om intrånget (intrångsundersökning). Ett sådant beslut får  meddelas på yrkande av den som har lidit intrånget. Om en  rättegång inte är inledd, ska yrkandet framställas  skriftligen.
Första stycket tillämpas också i fråga om försök eller  förberedelse till intrång.
7 §
Ett beslut om intrångsundersökning får meddelas endast  om skälen för åtgärden uppväger den olägenhet eller det men i  övrigt som åtgärden innebär för den som drabbas av den eller  för något annat motstående intresse.
Handläggningen av frågor om intrångsundersökning
8 §
Innan ett beslut om intrångsundersökning meddelas ska  motparten ha fått tillfälle att yttra sig. Domstolen får dock  omedelbart meddela ett beslut som gäller till dess att annat  har beslutats, om ett dröjsmål skulle medföra risk för att  föremål eller handlingar som har betydelse för utredningen om  intrånget skaffas undan, förstörs eller förvanskas.
I övrigt ska en fråga om intrångsundersökning som uppkommer  då en rättegång inte är inledd handläggas på samma sätt som  om frågan har uppkommit under en rättegång.
Ställande av säkerhet
9 §
Ett beslut om intrångsundersökning får meddelas endast  om sökanden ställer säkerhet hos domstolen för den skada som  kan tillfogas motparten. Om sökanden inte kan ställa  säkerhet, får domstolen befria honom eller henne från  detta.
Bestämmelserna i 2 kap. 25 § utsökningsbalken ska  tillämpas i fråga om vilken säkerhet som ska ställas.  Säkerheten ska prövas av domstolen, om den inte har godkänts  av motparten.
Beslut om intrångsundersökning
10 §
Ett beslut om intrångsundersökning ska innehålla  uppgifter om
1. vilket ändamål undersökningen ska ha,
2. vilka föremål och handlingar som det får sökas efter,  och
3. vilka utrymmen som får genomsökas.
Om det behövs, ska domstolen även besluta om andra villkor  för verkställandet.
Överklagande av beslut
11 §
I fråga om överklagande av domstolens beslut om  intrångsundersökning och i fråga om handläggningen i högre  domstol gäller vad som föreskrivs i rättegångsbalken om  överklagande av beslut enligt 15 kap. rättegångsbalken.
Verkställighet av ett beslut om intrångsundersökning
12 §
Ett beslut om intrångsundersökning gäller omedelbart.  Om ansökan om verkställighet inte har gjorts inom en månad  från beslutet, upphör det att gälla.
13 §
Ett beslut om intrångsundersökning verkställs av  Kronofogdemyndigheten enligt de villkor som domstolen har  beslutat och med tillämpning av 1- 3 kap., 17 kap. 1-5 §§ och 
18 kap. utsökningsbalken. Sökandens motpart ska underrättas  om verkställigheten endast om beslutet om  intrångsundersökning har tillkommit efter det att motparten  hörts. Myndigheten har rätt att ta fotografier och göra film-  och ljudupptagningar av sådana föremål som den får söka  efter. Myndigheten har också rätt att ta kopior av och göra  utdrag ur sådana handlingar som den får söka efter.
En intrångsundersökning får inte omfatta en skriftlig  handling som avses i 27 kap. 2 § rättegångsbalken.
Juridiskt biträde och rätt att närvara vid  intrångsundersökningen
14 §
När ett beslut om intrångsundersökning ska  verkställas, har motparten rätt att tillkalla ett juridiskt  biträde. Verkställigheten får inte påbörjas innan biträdet  har inställt sig. Detta gäller dock inte om
1. undersökningen därigenom onödigt fördröjs, eller
2. det finns en risk att ändamålet med åtgärden annars inte  uppnås.
Vid verkställigheten får Kronofogdemyndigheten vid behov  anlita en sakkunnig som biträde.
Myndigheten får tillåta att sökanden eller ett ombud för  sökanden är närvarande vid undersökningen för att kunna lämna  upplysningar. Om ett sådant tillstånd ges, ska myndigheten se  till att sökanden eller ombudet inte i större utsträckning än  som kan motiveras av verkställigheten får kännedom om  förhållanden som kommer fram.
Återgång av en åtgärd vid intrångsundersökning
15 §
Om sökanden inte inom en månad från det att  verkställigheten avslutats väcker talan eller på något annat  sätt inleder ett förfarande om saken, ska en åtgärd som  vidtagits vid verkställigheten av intrångsundersökningen  omedelbart gå åter, i den utsträckning det är möjligt.  Detsamma gäller om ett beslut om intrångsundersökning upphävs  sedan verkställighet genomförts.
Hantering av material från intrångsundersökningen
16 §
Kronofogdemyndigheten ska förteckna fotografier och  film- och ljudupptagningar av föremål samt kopior av och  utdrag ur handlingar från intrångsundersökningen. Materialet  ska hållas tillgängligt för sökanden och motparten.
7 kap. Övriga bestämmelser
Behörig domstol
1 §
Patent- och marknadsdomstolen är rätt domstol i mål  och ärenden enligt denna lag om de inte ska handläggas enligt  lagen (1974:371) om rättegången i arbetstvister.
Det som sägs i rättegångsbalken om inskränkning av domstols  behörighet i fråga om tvist som ska tas upp i annan ordning  än inför domstol ska inte tillämpas i fråga om ett yrkande om  informationsföreläggande eller intrångsundersökning.
Underrättelse om dom
2 §
Domstolen ska underrätta registreringsmyndigheten om  en dom som gäller
1. hävning av en registrering av ett företagsnamn, eller
2. intrång i ett registrerat företagsnamn.
Domstolen ska även underrätta registreringsmyndigheten om en  dom i ett mål där det förts en fastställelsetalan avseende  ett registrerat företagsnamn.
Invändning om ogiltighet
3 §
Om det förs en talan om intrång i ett registrerat  företagsnamn och den som talan förs mot gör gällande att  registreringen är ogiltig, får frågan om ogiltighet prövas  endast sedan en talan om hävning har väckts. Domstolen får  förelägga den som gör gällande att registreringen är ogiltig  att inom en viss tid väcka en sådan talan. Utan att en talan  om hävning har väckts får dock frågan om ogiltighet prövas i  ett brottmål och i ett fall som avses i 4 §.
Första stycket ska också tillämpas om det i ett mål som  gäller fastställelsetalan avseende ett registrerat  företagsnamn görs gällande att registreringen är ogiltig.
Särskilda förutsättningar för att bifalla en talan som avser  intrång
4 §
Om det förs en talan om intrång i ett registrerat  företagsnamn och det vid tidpunkten för talans väckande hade  gått mer än fem år sedan frågan om registrering av  företagsnamnet blev slutligt avgjord gäller följande. Talan  får bifallas endast om företagsnamnet, inom de fem senaste  åren före talans väckande, har tagits i verkligt bruk på det  sätt som avses i 3 kap. 3 § för den verksamhet som ligger  till grund för talan.
Om en talan enligt första stycket avser intrång genom  användning av ett yngre registrerat företagsnamn och det vid  ansökan om registrering av det yngre företagsnamnet hade gått  mer än fem år sedan frågan om registrering av det äldre  företagsnamnet blev slutligt avgjord, ska det äldre  företagsnamnet dessutom ha tagits i verkligt bruk inom de fem  senaste åren före ansökan om registrering av det yngre  företagsnamnet.
Om det äldre företagsnamnet inte har använts i den  utsträckning som anges i första och andra styckena, får talan  ändå bifallas om det finns giltiga skäl till att det inte har  använts i den utsträckningen.
Första-tredje styckena ska också tillämpas när det förs en  fastställelsetalan om att ett visst förfarande utgör intrång  i ett registrerat företagsnamn.
Hinder mot att döma till ansvar m.m.
5 §
Om en registrering av ett företagsnamn har hävts med  stöd av 3 kap. 1 § första stycket, får domstolen inte döma  till ansvar enligt 5 kap. 1 § eller besluta om ersättning  eller annan åtgärd enligt 5 eller 6 kap. Om en registrering  har hävts med stöd av 3 kap. 1 § andra stycket eller 3 §, får  domstolen inte döma till ansvar enligt 5 kap. 1 §.
Behandling av personuppgifter
6 §
Utöver det som anges i 3 kap. 8 och 9 §§ lagen 
(2018:218) med kompletterande bestämmelser till EU:s  dataskyddsförordning får personuppgifter om lagöverträdelser  som innefattar brott enligt 5 kap. 1 § behandlas om detta är  nödvändigt för att ett rättsligt anspråk ska kunna  fastställas, göras gällande eller försvaras.
Firmateckning
7 §
Firmateckning görs genom ett tydligt angivande av det  fullständiga företagsnamnet och underskrift med namn av  firmatecknare. Vid firmateckning för en sådan del av  verksamheten som drivs under ett särskilt företagsnamn, ska  även företagsnamnet för hela verksamheten anges.
Under likvidation eller konkurs ska firmateckning göras med  ett tillägg som anger det ändrade förhållandet.
I fråga om firmateckning gäller i övrigt vad som är särskilt  föreskrivet i andra författningar.
Företagsnamn som fastställs i särskild ordning
8 §
En myndighet eller en annan inrättning eller  sammanslutning för vilken regeringen har fastställt ett  företagsnamn har ensamrätt till detta som om företagsnamnet  hade blivit registrerat enligt denna lag.
Övergångsbestämmelser
2018:1653
1. Denna lag träder i kraft den 1 januari 2019.
2. Genom lagen upphävs firmalagen (1974:156).
3. Den upphävda lagen gäller dock fortfarande
a) för åtgärder som har vidtagits eller rättigheter som har  förvärvats före ikraftträdandet, och
b) i fråga om bestämmelserna om behörig domstol och  handläggning i domstol, för mål och ärenden som har inletts i  allmän domstol före den 1 september 2016.
4. Den nya lagen tillämpas även på näringskännetecken som har  inarbetats, firmor som har registrerats och ansökningar om  registreringar som har gjorts före ikraftträdandet, om inte  annat följer av 3.
5. Nationella och internationella varumärken som genom  registrering har beviljats skydd i Sverige enligt äldre  föreskrifter ska anses utgöra sådana varumärken som avses i 
2 kap. 4 § 1.
6. Sveriges riksbank och Svenska Skeppshypotekskassan samt  annan inrättning eller sammanslutning som har fått ensamrätt  till sin firma enligt 27 § firmalagen ska fortfarande ha  ensamrätt till firman som om denna hade blivit registrerad  som ett företagsnamn enligt denna lag.
2021:562
1. Denna lag träder i kraft den 1 juli 2021.
2. De nya bestämmelserna tillämpas även på företagsnamn som  har registrerats och ansökningar om registreringar som har  gjorts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.