Title: Förordning (1996:1036) om underhållsstöd
SFS Number: Svensk författningssamling 1996:1036
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19961036-om-underhallsstod_sfs-1996-1036/
Source Link: http://rkrattsbaser.gov.se/sfst?bet=1996:1036
Amendment Register Link: http://rkrattsbaser.gov.se/sfsr?bet=1996:1036
Ministry/Authority: Socialdepartementet
Issued: 1996-10-31
Metadata: {"Utfärdad": "1996-10-31", "Ändrad": "t.o.m. SFS 2022:1598"}

==================================================

Förordning (1996:1036) om underhållsstöd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1996:1036
Departement/myndighet
:   
Socialdepartementet
Utfärdad
:   
1996-10-31
Ändrad
:   
t.o.m. SFS 2022:1598
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Regeringen föreskriver följande.
1 §
I denna förordning ges föreskrifter om underhållsstöd enligt socialförsäkringsbalken. Förordning (2010:1697).
2 §
I de fall som anges i 106 kap. 8 § 1  socialförsäkringsbalken ska den som ansvarar för inrättningen  när ett barn skrivs in eller ut så snart som möjligt  underrätta Försäkringskassan om detta. Förordning (2022:1598).
3 §
Har upphävts genom förordning (2010:1698).
4 §
Underhållsstödet skall kunna lyftas den 25 i utbetalningsmånaden. Om utbetalningsdagen infaller på en söndag, en annan allmän helgdag, en lördag eller midsommarafton, skall stödet kunna lyftas närmast föregående vardag. I december månad skall stödet kunna lyftas den vardag som infaller närmast före julafton och som inte är en lördag.
Förordning (2005:1083).
5 §
Centrala studiestödsnämnden ska, för fastställande av underhållsstöd och betalningsskyldighet, på medium för automatiserad behandling lämna Försäkringskassan uppgift om studiemedel i form av studiebidrag som har betalats ut till någon av föräldrarna. Uppgiften ska inte innefatta tilläggsbidrag. Förordning (2010:1697).
6 §
När betalningsskyldighet för underhållsstöd har fastställts, ska en tolftedel av betalningsbeloppet enligt 19 kap. 16 § socialförsäkringsbalken betalas senast den sista i varje månad före den månad underhållsstödet avser.
Betalningsskyldigheten förfaller dock tidigast till betalning tio dagar efter den dag då den bidragsskyldige delgetts beslutet om betalningsskyldighet. Förordning (2010:1697).
6 a §
Bestämmelser om begäran om indrivning finns i 4-9 §§
indrivningsförordningen (1993:1229). Att den bidragsskyldige skall uppmanas att betala en fordran innan ansökan om indrivning görs framgår av 3 § nämnda förordning.
Indrivning behöver inte begäras om fordringarna på den bidragsskyldige understiger 500 kronor, om det inte finns särskilda skäl.
Ytterligare bestämmelser om indrivning finns i indrivningsförordningen. Förordning (2004:482).
7 §
Till en begäran enligt 19 kap. 22 § socialförsäkringsbalken ska domstols dom bifogas tillsammans med lagakraftbevis.
Om begäran grundar sig på ett av socialnämnden godkänt avtal om umgänge, ska till begäran bifogas avtalet i original eller bestyrkt kopia tillsammans med socialnämndens beslut att godkänna avtalet. Förordning (2010:1697).
8 §
Försäkringskassan får meddela de ytterligare föreskrifter som behövs för verkställigheten av bestämmelserna om underhållsstöd i socialförsäkringsbalken.
Förordning (2010:1697).
Övergångsbestämmelser
1996:1036
1. Denna förordning träder i kraft den 1 december 1996.
2. Genom förordningen upphävs förordningen (1984:1102) om bidragsförskott, förlängt bidragsförskott för studerande och särskilt bidrag till vissa adoptivbarn.
3. Den upphävda förordningen gäller dock fortfarande i fråga om bidragsförskott och bidrag som har beviljats med stöd av lagen
(1964:143) om bidragsförskott, lagen (1984:1095) om förlängt bidragsförskott för studerande och lagen (1984:1096) om särskilt bidrag till vissa adoptivbarn. Förmånerna skall dock kunna lyftas den 20 i utbetalningsmånaden december. Förordning (1996:1093).
2005:1083
1. Denna förordning träder i kraft den 1 januari 2006.
2. Bestämmelserna i 4 och 7 §§ tillämpas första gången i fråga om underhållsstöd och återbetalningsskyldighet som avser tid efter den 31 januari 2006.
3. Äldre bestämmelser i 7 § tillämpas fortfarande i fråga om återbetalningsskyldighet som avser tid före den 1 februari 2006.
2006:1477
1. Denna förordning träder i kraft den 1 januari 2007.
2. Äldre bestämmelser gäller fortfarande för rekryteringsbidrag som lämnats enligt den upphävda lagen (2002:624) om rekryteringsbidrag till vuxenstuderande.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.