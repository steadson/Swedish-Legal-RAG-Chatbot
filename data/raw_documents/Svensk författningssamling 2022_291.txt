Title: Förordning (2022:291) om tillfälligt statsbidrag till ideella organisationer för kvalitetshöjande åtgärder på skyddade boenden
SFS Number: Svensk författningssamling 2022:291
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022291-om-tillfalligt-statsbidrag_sfs-2022-291/
Source Link: http://rkrattsbaser.gov.se/sfst?bet=2022:291
Amendment Register Link: http://rkrattsbaser.gov.se/sfsr?bet=2022:291
Ministry/Authority: Arbetsmarknadsdepartementet JÄM
Issued: 2022-04-21
Metadata: {"Utfärdad": "2022-04-21", "Ändrad": "t.o.m. SFS 2025:506"}

==================================================

Förordning (2022:291) om tillfälligt statsbidrag till ideella organisationer för kvalitetshöjande åtgärder på skyddade boenden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:291
Departement/myndighet
:   
Arbetsmarknadsdepartementet JÄM
Utfärdad
:   
2022-04-21
Ändrad
:   
t.o.m. SFS 2025:506
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om tillfälligt  statsbidrag till ideella organisationer som driver skyddat  boende.
Med skyddat boende avses i denna förordning ett boende som  tillhandahåller platser för heldygnsvistelse avsedda för  personer som behöver insatser i form av skydd mot hot, våld  eller andra övergrepp tillsammans med andra relevanta  insatser.
Förordningen är meddelad med stöd av 8 kap. 7 §  regeringsformen.
2 §
Syftet med bidraget är att stödja organisationer inom det  civila samhället i deras arbete med att utveckla kvaliteten på  skyddade boenden och därigenom stärka organisationernas  förutsättningar att utföra insatser enligt socialtjänstlagen 
(2025:400). Förordning (2025:506).
3 §
Bidrag enligt denna förordning får endast lämnas i  enlighet med de villkor som anges i kommissionens förordning 
(EU) 2023/2831 av den 13 december 2023 om tillämpningen av  artiklarna 107 och 108 i fördraget om Europeiska unionens  funktionssätt på stöd av mindre betydelse.
De uppgifter som en medlemsstat har enligt artiklarna 6.4 och 
7.4 i förordning (EU) 2023/2831 ska utföras av  Socialstyrelsen. Förordning (2024:312).
4 §
Socialstyrelsen prövar frågor om bidrag enligt denna  förordning.
Förutsättningar för bidrag
5 §
Bidrag får, i mån av tillgång på medel, lämnas till en  ideell organisation som
1. är en juridisk person som utan vinstsyfte bedriver och  under minst två år har bedrivit en sådan verksamhet som avses  i 1 §,
2. har antagit stadgar och är demokratiskt uppbyggd, och
3. i sin verksamhet respekterar demokratins idéer, inklusive  jämställdhet och förbud mot diskriminering.
Organisationen ska dessutom ha ansökt om tillstånd att bedriva  verksamhet i form av skyddat boende hos Inspektionen för vård  och omsorg. Förordning (2024:312).
6 §
Bidrag får även lämnas till en stiftelse som inte  uppfyller villkoren i 5 § 2. Stiftelsen får inte vara statlig  eller kommunal och ska vara öppen för insyn.
7 §
Bidrag får inte lämnas till en organisation som har  skulder för svenska skatter eller avgifter hos  Kronofogdemyndigheten eller som är i likvidation eller försatt  i konkurs.
8 §
Bidrag lämnas i form av verksamhetsbidrag för åtgärder som  syftar till att vidareutveckla kvaliteten på skyddade boenden.
Sådana åtgärder kan avse att anställa personal med relevant  kompetens, att utbilda befintlig personal, att anpassa  lokaler, att ta fram rutiner och andra liknande åtgärder.
Förordning (2024:312).
Ansökan
9 §
En ansökan om bidrag ska ha kommit in till Socialstyrelsen  senast vid den tidpunkt som myndigheten bestämmer. Ansökan ska  innehålla
1. en beskrivning av vad bidraget ska användas till, en  övergripande plan för åtgärderna och uppgift om beräknade  kostnader för åtgärderna,
2. en redogörelse för hur åtgärderna ska bidra till att  utveckla kvaliteten på det skyddade boendet, och
3. uppgifter om andra sökta eller beviljade bidrag av liknande  slag och i sådant fall för vilket ändamål och med vilket  belopp.
10 §
En ansökan om bidrag ska även innehålla en redogörelse  för
1. stöd av mindre betydelse som organisationen har tagit emot  under den senaste treårsperioden, och
2. stöd som organisationen tidigare har ansökt om eller  beviljats och som avser samma stödberättigande kostnader som  det stöd som ansökan omfattar. Förordning (2024:312).
11 §
Den som ansöker om bidrag ska lämna de ytterligare  handlingar eller uppgifter som Socialstyrelsen behöver för att  kunna pröva ansökan.
Fördelningen av bidraget
12 §
Vid fördelningen av bidraget får Socialstyrelsen  prioritera mellan inkomna ansökningar och ge företräde till de  ansökningar som bedöms ha bäst förutsättningar att uppfylla  det syfte som anges i 2 §.
Beslut
13 §
I ett beslut om bidrag ska det anges för vilka åtgärder  bidraget beviljas. Beslutet om bidrag får förenas med villkor  som ska framgå av beslutet. I beslutet ska också sista dag för  redovisning enligt 14 § anges.
Redovisning och uppföljning
14 §
En mottagare av bidrag ska senast vid den tidpunkt som  har angetts i beslutet lämna en ekonomisk redovisning av de  mottagna medlen och en redogörelse för hur de har använts till  Socialstyrelsen. Redovisningen ska även innehålla en  redogörelse för vilka resultat som har uppnåtts och hur  resultaten förhåller sig till syftet med bidraget.
15 §
En revisor ska granska redovisningen enligt 14 §.  Revisorns rapport över granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor.
16 §
Den som har beviljats bidrag ska på begäran av  Socialstyrelsen lämna det underlag som myndigheten behöver för  att granska redovisningen.
17 §
Socialstyrelsen ska årligen senast den 31 oktober till  regeringen lämna en samlad redogörelse för vilka som har fått  bidrag och med vilka belopp samt vad bidraget har använts till  och, om möjligt, en bedömning av bidragets effekter i  förhållande till syftet med bidraget.
Hinder mot utbetalning
18 §
Socialstyrelsen får besluta att ett beviljat bidrag helt  eller delvis inte ska betalas ut om det finns grund för  återbetalning enligt 19 §.
Återbetalning och återkrav
19 §
En mottagare av bidrag är återbetalningsskyldig om
1. mottagaren genom att lämna oriktiga uppgifter eller på  något annat sätt har orsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller inte  har använts för det ändamål det har lämnats för,
4. mottagaren inte har lämnat en sådan redovisning som avses i 
14 § eller ett sådant underlag som avses i 16 §, eller
5. villkoren i beslutet inte har följts.
20 §
Socialstyrelsen ska besluta att helt eller delvis kräva  tillbaka bidraget om bidragsmottagaren är  återbetalningsskyldig enligt 19 §.
Om ett belopp som har återkrävts inte betalas i rätt tid, ska  dröjsmålsränta enligt räntelagen (1975:635) tas ut på  beloppet.
Om det finns särskilda skäl för det, får Socialstyrelsen  besluta att helt eller delvis avstå från ett krav på  återbetalning eller ränta.
21 §
Har upphävts genom förordning (2024:312).
Överklagande
22 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 18 § och beslut om  återkrav enligt 20 § får dock inte överklagas.
Bemyndigande
23 §
Socialstyrelsen får meddela föreskrifter om  verkställigheten av denna förordning.
Övergångsbestämmelser
2022:291
1. Denna förordning träder i kraft den 1 juni 2022.
2. Redogörelsen enligt 17 § ska första gången lämnas senast  den 31 oktober 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.