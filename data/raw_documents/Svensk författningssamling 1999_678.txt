Title: Lag (1999:678) om utstationering av arbetstagare
SFS Number: Svensk författningssamling 1999:678
URL: https://www.riksdagen.se/sv/dokument-och-lagar/dokument/svensk-forfattningssamling/lag-1999678-om-utstationering-av-arbetstagare_sfs-1999-678/
Source Link: http://rkrattsbaser.gov.se/sfst?bet=1999:678
Amendment Register Link: http://rkrattsbaser.gov.se/sfsr?bet=1999:678
Ministry/Authority: Arbetsmarknadsdepartementet ARM
Issued: 1999-06-23
Metadata: {"Utfärdad": "1999-06-23", "Ändrad": "t.o.m. SFS 2022:1296"}

==================================================

Lag (1999:678) om utstationering av arbetstagare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:678
Departement/myndighet
:   
Arbetsmarknadsdepartementet ARM
Utfärdad
:   
1999-06-23
Ändrad
:   
t.o.m. SFS 2022:1296
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna lag gäller när en arbetsgivare som är etablerad i  ett annat land än Sverige utstationerar arbetstagare här i  landet i samband med att arbetsgivaren tillhandahåller  tjänster över gränserna. Vid bedömningen av om en arbetsgivare  är etablerad i ett annat land än Sverige ska de omständigheter  som rör arbetsgivarens verksamhet i det andra landet och, vid  behov, arbetsgivarens verksamhet i Sverige beaktas.
Dessutom finns i 23 § bestämmelser om arbetsgivare som har sin  hemvist eller sitt säte i Sverige och utstationerar  arbetstagare till ett annat medlemsland inom Europeiska  ekonomiska samarbetsområdet (EES) eller Schweiz.
Lagen gäller även när en arbetsgivare enligt 4 § tredje  stycket eller 23 § andra stycket hyr ut eller ställer en  arbetstagare till förfogande till ett användarföretag som i  sin tur sänder arbetstagaren till ett annat land än det där  användarföretaget är etablerat.
Lagen innehåller även särskilda bestämmelser som ska tillämpas  vid utstationering av förare på vägtransportområdet i vissa  fall.
Lag (2022:462)
.
1 a §
Har betecknats 2 § genom
lag (2020:594)
.
2 §
Det som sägs i 15, 16 och 19 §§ om förutsättningarna för  att vidta stridsåtgärder och i 20 § om begränsningarna av ett  kollektivavtals rättsverkan gäller bara om arbetsgivaren är  etablerad inom EES eller Schweiz.
Lag (2020:594)
.
3 §
Lagen gäller inte för arbetsgivare inom handelsflottan såvitt avser besättning ombord.
Lag (2020:594)
.
Utstationering
Utstationering i allmänhet
4 §
Med utstationering avses någon av följande  gränsöverskridande åtgärder:
1. när en arbetsgivare för egen räkning och under egen ledning  sänder arbetstagare till Sverige enligt avtal som  arbetsgivaren har ingått med den i Sverige verksamma  mottagaren av tjänsterna,
2. när en arbetsgivare sänder arbetstagare till Sverige till  en arbetsplats eller till ett företag som tillhör koncernen,  eller
3. när en arbetsgivare som hyr ut arbetskraft eller ställer  arbetskraft till förfogande sänder arbetstagare till ett  användarföretag som är etablerat i Sverige eller som bedriver  verksamhet här.
Ett anställningsförhållande ska råda mellan arbetsgivaren och  arbetstagaren under utstationeringstiden.
En arbetsgivare anses ha utstationerat en arbetstagare enligt  första stycket 3 även när
1. arbetsgivaren hyr ut arbetstagaren eller ställer  arbetstagaren till ett användarföretags förfogande,
2. användarföretaget sänder arbetstagaren till Sverige,
3. användarföretagets åtgärd skulle ha utgjort en  utstationering enligt första stycket om användarföretaget hade  varit arbetstagarens arbetsgivare, och
4. varken arbetsgivaren eller användarföretaget är etablerade  i Sverige.
Lag (2020:594)
.
5 §
Med utstationerad arbetstagare avses varje arbetstagare  som vanligen arbetar i ett annat land men som under en  begränsad tid utför arbete enligt 4 § i Sverige, om inte annat  följer av 5 c, 5 d eller 5 e §.
Vid bedömningen av om en arbetstagare under en begränsad tid  utför arbete i Sverige ska de omständigheter som kännetecknar  arbetet och arbetstagarens situation beaktas.
Lag (2022:462)
.
Vissa särskilda bestämmelser om utstationering av förare
5 a §
Med förare avses en arbetstagare som utför yrkesmässiga  godstransporter med personbil eller lastbil eller yrkesmässiga  persontransporter med buss.
Lag (2022:462)
.
5 b §
Utstationering föreligger när en arbetsgivare sänder en  förare, som vanligen arbetar i ett annat land, till Sverige  för att åt ett transportföretag som är etablerat i ett annat  land än Sverige under en begränsad tid utföra
1. en gods- eller persontransport där all lastning och  lossning av gods respektive all på- och avstigning av  passagerare sker i Sverige, eller
2. en persontransport där både på- och avstigning av  passagerare sker i Sverige i samband med internationell  linjetrafik.
Ett anställningsförhållande ska råda mellan arbetsgivaren och  föraren under utstationeringstiden.
Lag (2022:462)
.
5 c §
Utstationering enligt 4 § första stycket 1 föreligger  inte när en förare vid utförandet av en transport passerar  genom Sverige utan att lasta eller lossa gods eller ta upp  eller släppa av passagerare.
Lag (2022:462)
.
5 d §
Utstationering enligt 4 § första stycket 1 föreligger  inte när en förare utför bilaterala transporter till eller  från Sverige.
Med en bilateral transport avses en gods- eller  persontransport mellan transportföretagets etableringsland och  ett annat land, där
1. lastning av gods eller påstigning av passagerare sker i det  ena landet och lossning av gods eller avstigning av  passagerare sker i det andra landet, eller
2. både på- och avstigning av passagerare sker i  transportföretagets etableringsland, när transporten utförs i  syfte att genomföra lokala utflykter i ett annat land.
Lag (2022:462)
.
5 e §
Utstationering enligt 4 § första stycket 1 föreligger  inte när en förare under en resa till eller från det land där  transportföretaget är etablerat lastar gods eller tar upp  passagerare vid högst ett tillfälle och lossar gods eller  släpper av passagerare vid högst ett tillfälle samtidigt som  föraren därutöver enbart utför bilaterala transporter. Om det  är fråga om en godstransport, föreligger utstationering inte  heller när föraren under återresan till etableringslandet  lastar gods vid högst två tillfällen och lossar gods vid högst  två tillfällen, om enbart bilaterala transporter utfördes  under resan från etableringslandet.
Första stycket gäller endast om på- och avstigningen av  passagerare respektive lastningen och lossningen av gods sker  i olika länder.
Lag (2022:462)
.
5 f §
Det som sägs i 5 e § gäller endast om det fordon som  används för transporten är utrustat med en smart färdskrivare  i enlighet med artiklarna 8, 9 och 10 i Europaparlamentets och  rådets förordning (EU) nr 165/2014 av den 4 februari 2014 om  färdskrivare vid vägtransporter, om upphävande av rådets  förordning (EEG) nr 3821/85 av den 20 december 1985 om  färdskrivare vid vägtransporter och om ändring av  Europaparlamentets och rådets förordning (EG) nr 561/2006 av  den 15 mars 2006 om harmonisering av viss sociallagstiftning  på vägtransportområdet.
Lag (2022:462)
.
Arbets- och anställningsvillkor
Författningsreglerade villkor vid utstationering
6 §
En arbetsgivare ska, oavsett vilken lag som annars gäller  för anställningsförhållandet, tillämpa följande bestämmelser  för utstationerade arbetstagare:
1. 2, 2 a, 5, 7, 16-16 b, 17-17 b, 24, 28-29 a, 31 och 32 §§  semesterlagen (1977:480),
2. 2 §, 4 § första stycket, 16 § och 17-22 §§  föräldraledighetslagen (1995:584),
3. 2-7 §§ lagen (2002:293) om förbud mot diskriminering av  deltidsarbetande arbetstagare och arbetstagare med  tidsbegränsad anställning, och
4. 1 kap. 4 och 5 §§, 2 kap. 1-4 och 18 §§ samt 5 kap. 1 och 
3 §§ diskrimineringslagen (2008:567).
Vid utstationering gäller även
1. arbetsmiljölagen (1977:1160),
2. arbetstidslagen (1982:673), dock inte 12 §,
3. lagen (2005:395) om arbetstid vid visst vägtransportarbete,  dock inte 16 §,
4. lagen (2005:426) om arbetstid m.m. för flygpersonal inom  civilflyget, dock med den begränsningen i fråga om 1 § andra  stycket att 12 § arbetstidslagen inte gäller, och
5. lagen (2008:475) om kör- och vilotid vid internationell  järnvägstrafik, dock med den begränsningen i fråga om 1 §  tredje stycket att 12 § arbetstidslagen inte gäller.
Första och andra styckena hindrar inte att arbetsgivaren  tillämpar bestämmelser eller villkor som är förmånligare för  arbetstagaren.
Lag (2022:1296)
.
7 §
För arbete som utförs av en yrkesutbildad eller  specialiserad arbetstagare ska arbetsgivaren tillämpa de i 6 §  nämnda bestämmelserna i semesterlagen (1977:480) endast om  utstationeringen pågår i mer än åtta dagar och om arbetet
1. utförs i samband med en första montering eller installation  som ingår i leveranskontraktet för en vara, och
2. är nödvändigt för att varan ska tas i bruk.
Detta undantag gäller dock inte om arbetet avser  byggverksamhet där byggnader uppförs, sätts i stånd,  underhålls, byggs om eller rivs.
Vid beräkningen av om utstationeringen pågår i mer än åtta  dagar ska hänsyn tas till om någon annan arbetstagare under  det senaste året har varit utstationerad för samma arbete.
Lag (2020:594)
.
7 a §
Har betecknats 10 § genom
lag (2020:594)
.
8 §
Vid utstationering av uthyrda arbetstagare tillämpas även 
2-4, 6-10, 13 och 15 §§ lagen (2012:854) om uthyrning av  arbetstagare. Vid tillämpningen av dessa bestämmelser ska som  bemanningsföretag anses arbetsgivare som hyr ut arbetskraft  och som kundföretag anses användarföretag.
Första stycket hindrar inte att arbetsgivaren tillämpar  bestämmelser eller villkor som är förmånligare för  arbetstagaren.
Lag (2020:594)
.
9 §
Vid utstationering gäller i fråga om föreningsrätt och förhandlingsrätt 7 och 8 §§ respektive 10 § lagen (1976:580) om medbestämmande i arbetslivet.
När kollektivavtal träffats med en svensk arbetstagarorganisation gäller även 41 § i samma lag.
Vid brott mot bestämmelserna i första eller andra stycket gäller 54 och 55 §§ samt 60 § första och tredje stycket lagen om medbestämmande i arbetslivet.
Lag (2020:594)
.
9 a §
Har betecknats 25 § genom
lag (2020:594)
.
9 b §
Har betecknats 26 § genom
lag (2020:594)
.
9 c §
Har betecknats 27 § genom
lag (2020:594)
.
9 d §
Har betecknats 28 § genom
lag (2020:594)
.
10 §
Vid utstationering tillämpas också lagen (2018:1472)  om entreprenörsansvar för lönefordringar.
Lag (2020:594)
.
Författningsreglerade villkor vid långvarig utstationering
11 §
Om en arbetstagare har varit utstationerad i mer än 12  månader ska arbetsgivaren, utöver vad som sägs i 6-10 §§ och  oavsett vilken lag som annars gäller för  anställningsförhållandet, tillämpa de ytterligare arbets- och  anställningsvillkor som enligt svensk lag eller annan  författning tillämpas på arbetstagare i motsvarande situation.  Detta hindrar inte att arbetsgivaren tillämpar bestämmelser  eller villkor som är förmånligare för arbetstagaren.
Första stycket gäller inte förfaranden, formkrav och villkor  för ingående och uppsägning av anställningsavtal, inbegripet  konkurrensklausuler, eller kompletterande  tjänstepensionssystem.
Lag (2020:594)
.
12 §
Den tid som anges i 11 § första stycket förlängs till 18  månader för en arbetstagare om arbetsgivaren anmäler detta  till Arbetsmiljöverket och anger skälen för förlängningen.  Anmälan ska göras senast den dag arbetstagaren har varit  utstationerad i Sverige i 12 månader.
Regeringen eller den myndighet regeringen bestämmer kan med  stöd av 8 kap. 7 § regeringsformen meddela föreskrifter om vad  en anmälan enligt första stycket ska innehålla och hur den ska  vara utformad.
Lag (2020:594)
.
13 §
Om arbetsgivaren har ersatt en utstationerad arbetstagare  med en annan för att utföra samma arbete på samma plats, ska  arbetstagarnas sammanlagda utstationeringstid beaktas vid  tillämpningen av 11 § första stycket och 12 § första stycket.
Lag (2020:594)
.
14 §
Om en eller flera arbetstagare har varit utstationerade  för att utföra samma arbete på samma plats, ska arbetsgivaren  senast den dag en utstationerad arbetstagare påbörjar arbete i  Sverige upplysa arbetstagaren om den sammanlagda  utstationeringstiden.
Lag (2020:594)
.
14 a §
Vid utstationering av en förare gäller, om  transportföretaget är förarens arbetsgivare, i fråga om 11-14 §§ att
1. utstationeringen anses upphöra när föraren vid utförandet  av en internationell transport lämnar Sverige, och
2. utstationeringstiden inte ska slås samman med den tid under  vilken föraren, eller en annan förare som han eller hon  ersätter, tidigare har varit utstationerad för att utföra  transporter.
Lag (2022:462)
.
Kollektivavtalsvillkor vid utstationering
15 §
En stridsåtgärd mot en arbetsgivare i syfte att genom  kollektivavtal få till stånd en reglering av villkoren för  utstationerade arbetstagare får, utom i fall som avses i 16 §,  vidtas endast om de villkor som krävs
1. överensstämmer med villkoren i ett centralt kollektivavtal  som tillämpas i hela Sverige på motsvarande arbetstagare i den  aktuella branschen,
2. bara avser lön, ersättning för utgifter för resa, kost och  logi, villkor om inkvartering eller minimivillkor på de  områden som avses i 6 § och inte hindrar tillämpningen av  villkor som är förmånligare för arbetstagarna, och
3. är förmånligare för arbetstagarna än det som följer av 6 §.
Lönen enligt första stycket 2 får inte överstiga vad en  arbetsgivare som är bunden av det kollektivavtal som avses i  första stycket 1 ska betala i motsvarande situation.
Lag (2020:594)
.
16 §
En stridsåtgärd mot en arbetsgivare i syfte att genom  kollektivavtal få till stånd en reglering av villkoren för  utstationerade uthyrda arbetstagare får vidtas endast om de  villkor som krävs
1. överensstämmer med villkoren i ett sådant kollektivavtal  som tillämpas i hela Sverige på motsvarande arbetstagare i  uthyrningsbranschen och som respekterar det övergripande  skyddet för arbetstagare som avses i Europaparlamentets och  rådets direktiv 2008/104/EG om arbetstagare som hyrs ut av  bemanningsföretag, i den ursprungliga lydelsen,
2. bara avser lön, ersättning för utgifter för resa, kost och  logi, villkor om inkvartering eller villkor på de områden som  avses i 6 § och inte hindrar tillämpningen av villkor som är  förmånligare för arbetstagarna, och
3. är förmånligare för arbetstagarna än det som följer av 6  och 8 §§.
Lag (2020:594)
.
17 §
Villkor om ersättning för utgifter för resa, kost och  logi enligt 15 och 16 §§ får bara avse utgifter som den  utstationerade arbetstagaren har haft när han eller hon av  yrkesmässiga skäl under utstationeringen reser till eller från  den ordinarie arbetsplatsen i Sverige eller tillfälligt  skickas därifrån av arbetsgivaren till en annan arbetsplats.
Lag (2020:594)
.
Bedömningen av om en utstationerad arbetstagare har fått rätt  lön
18 §
Vid bedömningen av om arbetsgivaren har betalat minst en  sådan lön som avses i 15 eller 16 § ska sådan ersättning som  arbetsgivaren har betalat till arbetstagaren för utgifter som  har uppkommit till följd av utstationeringen inte beaktas.
Det som anges i första stycket ska också gälla vid bedömningen  av om en utstationerad uthyrd arbetstagare har fått den lön  som arbetstagaren har rätt till enligt 6 § lagen (2012:854) om  uthyrning av arbetstagare.
Om en arbetsgivare på begäran av en arbetstagare eller en  arbetstagarorganisation inte kan visa om en utbetald  ersättning avser lön eller ersättning för utgifter som har  uppkommit till följd av utstationeringen, eller vilken del av  den som avser ersättning för sådana utgifter, ska ersättningen  i dess helhet anses vara utbetald som ersättning för sådana  utgifter.
Lag (2020:594)
.
Kollektivavtalsvillkor vid långvarig utstationering
19 §
Om den tjänst arbetsgivaren utför eller ska utföra i  Sverige ska pågå eller har pågått i mer än 12 månader får,  utöver vad som sägs i 15 och 16 §§, en stridsåtgärd i syfte  att genom kollektivavtal reglera arbets- och anställ-
ningsvillkoren för utstationerade arbetstagare vidtas om de  villkor som krävs
1. överensstämmer med villkoren i ett sådant kollektivavtal  som avses i 15 § första stycket 1 eller, i fråga om  utstationerade uthyrda arbetstagare, 16 § första stycket 1,
2. är förmånligare för arbetstagarna än det som följer av 
11 §,
3. endast ska tillämpas på arbetstagare enligt 11-13 §§,
4. inte hindrar tillämpningen av villkor som är förmånligare  för arbetstagarna, och
5. inte rör förfaranden, formkrav och villkor för ingående och  uppsägning av anställningsavtal, inbegripet  konkurrensklausuler, eller kompletterande  tjänstepensionssystem.
Lag (2020:594)
.
Begränsade verkningar av kollektivavtal
20 §
Ett kollektivavtal som har slutits som en följd av en  stridsåtgärd enligt 15, 16 eller 19 §, eller varsel om en  sådan åtgärd, medför inte sådana skyldigheter för en  arbetsgivare som gäller på grund av kollektivavtalsförhållande  enligt någon annan lag än denna i förhållande till en arbets-
tagarorganisation, dess förtroendemän eller det allmänna.
Ett sådant kollektivavtal som avses i första stycket ska inte  beaktas vid tillämpningen av bestämmelserna om turordning vid  uppsägning i 22 § lagen (1982:80) om anställningsskydd eller  av bestämmelserna om företrädesrätt till återanställning i 
25 § samma lag.
Lag (2020:594)
.
Rätt till kollektivavtalsvillkor för utstationerade  arbetstagare som inte är medlemmar
21 §
Om en arbetsgivare och en svensk arbetstagarorganisation  är bundna av ett kollektivavtal som reglerar villkoren för  utstationerade arbetstagare, har en utstationerad arbetstagare  som inte är bunden av avtalet rätt till sådana  kollektivavtalsvillkor i avtalet som avses i 15, 16 eller 
19 §. Detta gäller för den tid som en utstationering pågår  eller har pågått och för sådant arbete som kollektivavtalet är  tillämpligt på.
Ett avtal är ogiltigt i den utsträckning det upphäver eller  inskränker en utstationerad arbetstagares rättigheter enligt  första stycket.
Lag (2020:594)
.
Skyldighet för en utstationerande arbetsgivare att  tillhandahålla handlingar
22 §
Om en arbetsgivare och en svensk arbetstagarorganisation  är bundna av ett kollektivavtal som reglerar villkoren för  utstationerade arbetstagare, ska arbetsgivaren på begäran av  organisationen tillhandahålla
1. handlingar i form av anställningsavtal,  lönespecifikationer, tidrapporter och intyg över gjorda  löneutbetalningar, och
2. översättning av handlingarna till svenska, eller till  engelska om arbetsgivaren föredrar det, i de fall handlingarna  är skrivna på något annat språk.
Handlingarna och översättningen av dem ska tillhandahållas i  den utsträckning det behövs för att organisationen ska kunna  bedöma om kollektivavtalet har följts i fråga om sådana  kollektivavtalsvillkor som avses i 15, 16 eller 19 §.
Skyldigheterna enligt första och andra styckena ska fullgöras  inom tre veckor från begäran och gäller under den tid som den  arbetstagare som handlingarna rör är utstationerad här i  landet och fyra månader därefter.
Lag (2020:594)
.
Utstationeringar till andra länder inom EES eller Schweiz
23 §
När en arbetsgivare med hemvist eller säte i Sverige  utstationerar arbetstagare till ett annat land inom EES eller  Schweiz, ska arbetsgivaren tillämpa de nationella bestämmelser  varigenom det landet har genomfört Europaparlamentets och  rådets direktiv 96/71/EG av den 16 december 1996 om  utstationering av arbetstagare i samband med tillhandahållande  av tjänster, i lydelsen enligt Europaparlamentets och rådets  direktiv (EU) 2018/957.
Det som sägs i första stycket gäller även när en arbetsgivare  med hemvist eller säte i Sverige hyr ut en arbetstagare eller  ställer en arbetstagare till ett användarföretags förfogande  om
1. användarföretaget sänder arbetstagaren till ett annat land  inom EES eller Schweiz,
2. användarföretagets åtgärd skulle ha utgjort en  utstationering om användarföretaget hade varit arbetstagarens  arbetsgivare, och
3. användarföretaget är etablerat i något annat land än det  land som arbetstagaren sänds till.
Första och andra styckena hindrar inte att arbetsgivaren  tillämpar bestämmelser eller villkor som är förmånligare för  arbetstagaren.
Lag (2020:594)
.
Samarbete mellan myndigheter och information
24 §
Arbetsmiljöverket är förbindelsekontor och ska
1. tillhandahålla information om de arbets- och  anställningsvillkor som kan bli tillämpliga vid en  utstationering i Sverige, och
2. hjälpa till med information om kontaktfunktioner hos  arbetstagar- och arbetsgivarorganisationer samt information om  sådana kollektivavtalsvillkor som avses i 15, 16 och 19 §§  eller som annars kan bli tillämpliga.
Arbetsmiljöverket ska samarbeta med motsvarande  förbindelsekontor i andra länder inom EES och i Schweiz.
Regeringen kan med stöd av 8 kap. 7 § regeringsformen meddela  föreskrifter om vad informationen enligt första stycket ska  innehålla och hur den ska vara utformad.
Lag (2020:594)
.
25 §
En arbetstagarorganisation ska ge in sådana  kollektivavtalsvillkor som avses i 15, 16 och 19 §§ till  Arbetsmiljöverket.
Berörda arbetstagar- och arbetsgivarorganisationer ska anmäla  var sin kontaktfunktion till Arbetsmiljöverket. Genom  kontaktfunktionen ska information om sådana  kollektivavtalsvillkor som avses i första stycket kunna  lämnas.
Lag (2020:594)
.
26 §
Arbetsmiljöverket, och de ytterligare myndigheter som  regeringen bestämmer, är behörig myndighet vid bistånd enligt 
27 § och ska samarbeta med behöriga myndigheter i andra länder  inom EES.
Lag (2020:594)
.
27 §
En behörig myndighet i Sverige ska på begäran av en  behörig myndighet i ett annat land inom EES lämna bistånd till  den myndigheten.
En behörig myndighet i Sverige får begära att en behörig  myndighet i ett annat land inom EES lämnar bistånd när det kan  underlätta handläggningen av ett ärende eller om det i något  annat fall behövs för att kontrollera att denna lag eller  villkor i kollektivavtal har följts.
Begäran om bistånd får särskilt avse information samt  utförande av kontroller, inspektioner och utredningar när det  gäller utstationering av arbetstagare.
Lag (2022:462)
.
28 §
Regeringen kan med stöd av 8 kap. 7 § regeringsformen  meddela närmare föreskrifter om hur en behörig myndighet i  Sverige ska lämna eller begära bistånd.
Lag (2020:594)
.
Anmälningsskyldighet och kontaktperson
Anmälningsskyldighet
29 §
En arbetsgivare ska anmäla en utstationering till  Arbetsmiljöverket senast när en utstationerad arbetstagare  påbörjar arbete i Sverige.
Om förändringar sker i verksamheten på ett sätt som har  betydelse för de uppgifter som har anmälts, ska arbetsgivaren  omgående anmäla de ändrade uppgifterna till Arbetsmiljöverket.
Lag (2020:594)
.
30 §
Arbetsgivaren ska, senast när en utstationerad  arbetstagare påbörjar arbetet, lämna dokumentation till  tjänstemottagaren i Sverige som visar att en anmälan har  gjorts enligt 29 § första stycket.
Lag (2020:594)
.
31 §
Om tjänstemottagaren inte får sådan dokumentation som  avses i 30 §, ska tjänstemottagaren underrätta  Arbetsmiljöverket senast tre dagar efter det att arbetet har  påbörjats. Om tjänstemottagaren är en enskild person som  mottar tjänsterna för privat bruk, behöver han eller hon dock  inte lämna någon underrättelse.
Lag (2020:594)
.
Kontaktperson
32 §
Arbetsgivaren ska utse en kontaktperson i Sverige och  anmäla honom eller henne till Arbetsmiljöverket. Anmälan ska  göras senast när en utstationerad arbetstagare påbörjar  arbetet i Sverige.
Kontaktpersonen ska vara behörig att för arbetsgivarens  räkning ta emot delgivningar. En sådan behörighet ska anses  gälla genom anmälan av kontaktpersonen.
Lag (2020:594)
.
33 §
En kontaktperson enligt 32 § första stycket ska även till  myndigheter och arbetstagarorganisationer kunna tillhandahålla  sådana handlingar som visar att kraven i denna lag är  uppfyllda. Detta gäller dock inte i förhållande till en  arbetstagarorganisation om arbetsgivaren är skyldig att  tillhandahålla handlingarna åt organisationen enligt 22 §.
Lag (2020:594)
.
Rätt att meddela föreskrifter
34 §
Regeringen får meddela föreskrifter om
1. undantag från 29-33 §§, och
2. vilka uppgifter en anmälan enligt 29 § ska innehålla.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om
1. vad anmälningar enligt 32 § och underrättelser enligt 31 §  ska innehålla, och
2. hur anmälningar enligt 29 och 32 §§ samt underrättelser  enligt 31 § ska vara utformade.
Lag (2020:594)
.
Tillsyn
35 §
Arbetsmiljöverket utövar tillsyn över att bestämmelserna  i 29-33 §§ och föreskrifter som har meddelats i anslutning  till dessa bestämmelser följs.
Lag (2020:594)
.
36 §
Arbetsmiljöverket har rätt att efter begäran få de  upplysningar och handlingar samt påkalla de undersökningar som  behövs för tillsynen enligt denna lag.
Arbetsmiljöverket ska för tillsynen ges tillträde till ett  arbetsställe och får göra undersökningar där. Polismyndigheten  ska lämna den handräckning som behövs för tillsynen.
Arbetsmiljöverket får besluta om de förelägganden som behövs  för tillsynen. Ett beslut om föreläggande får förenas med  vite. Rätten att besluta om förelägganden i förhållande till  tjänstemottagaren gäller inte om en enskild person mottar  tjänsterna för privat bruk.
Lag (2020:594)
.
Sanktionsavgifter
37 §
En sanktionsavgift ska tas ut om en arbetsgivare har  överträtt
1. bestämmelserna om anmälningsskyldighet i 29 § första  stycket eller 32 § första stycket,
2. bestämmelsen om skyldighet att lämna dokumentation i 30 §,  eller
3. föreskrifter som har meddelats i anslutning till dessa  bestämmelser.
En sanktionsavgift ska även tas ut om en tjänstemottagare har  överträtt bestämmelsen om underrättelseskyldighet i 31 § eller  föreskrifter som har meddelats i anslutning till denna  bestämmelse.
Lag (2020:594)
.
38 §
En sanktionsavgift enligt 37 § ska tas ut även om  överträdelsen inte har skett uppsåtligen eller av oaktsamhet.
Avgiften får sättas ned helt eller delvis om överträdelsen är  ringa eller ursäktlig eller om det annars med hänsyn till  omständigheterna skulle vara oskäligt att ta ut  sanktionsavgiften.
Avgiften tillfaller staten.
Lag (2020:594)
.
39 §
Regeringen får meddela ytterligare föreskrifter om  sanktionsavgifter som ska tas ut enligt 37 §.
Av sådana föreskrifter ska det framgå hur avgiften ska  beräknas för olika slag av överträdelser. Avgiftsbeloppet ska  kunna fastställas direkt med ledning av den angivna  beräkningsgrunden. En avgift ska vara lägst 1 000 kronor och  högst 100 000 kronor.
Lag (2020:594)
.
40 §
Arbetsmiljöverket prövar genom avgiftsföreläggande om en  sanktionsavgift ska tas ut.
Avgiftsföreläggande innebär att den som bedöms ha gjort sig  skyldig till en överträdelse av bestämmelserna som avses i 
37 §, föreläggs att godkänna sanktionsavgiften omedelbart  eller inom viss tid.
Om ett avgiftsföreläggande har godkänts, gäller det som  domstols lagakraftvunna avgörande varigenom avgift har tagits  ut. Ett godkännande som görs sedan den tid som satts ut i  föreläggandet har gått ut är dock utan verkan.
Lag (2020:594)
.
41 §
Om ett avgiftsföreläggande enligt 40 § inte har godkänts  inom utsatt tid, får Arbetsmiljöverket ansöka hos den  förvaltningsrätt inom vars domkrets avgiftsföreläggandet har  utfärdats om att en sanktionsavgift ska tas ut.
Prövningstillstånd krävs vid överklagande till kammarrätten.
Lag (2020:594)
.
42 §
Sanktionsavgift får tas ut bara om ansökan har delgetts den som anspråket riktas mot inom fem år från den tidpunkt då överträdelsen skedde.
Ett beslut om att avgift ska tas ut ska genast sändas till länsstyrelsen. Avgiften ska betalas till länsstyrelsen inom två månader från det att beslutet vann laga kraft. En upplysning om detta ska tas in i beslutet.
Om avgiften inte betalas inom den tid som anges i andra stycket, ska dröjsmålsavgift tas ut enligt lagen (1997:484)
om dröjsmålsavgift. Den obetalda avgiften och dröjsmålsavgiften ska lämnas för indrivning. Bestämmelser om indrivning finns i lagen (1993:891) om indrivning av statliga fordringar m.m.
En beslutad avgift faller bort om verkställighet inte har skett inom fem år från det att avgörandet vann laga kraft.
Lag (2020:594)
.
Föreläggande om rättelse
43 §
Arbetsmiljöverket får besluta att förelägga en  arbetsgivare att vidta rättelse om arbetsgivaren
1. inte anmäler förändring av verksamheten enligt 29 § andra  stycket,
2. inte uppfyller kraven i 33 §, eller
3. gör en oriktig eller bristfällig anmälan.
Ett beslut om föreläggande enligt första stycket får förenas  med vite. Arbetsmiljöverket får besluta att ett sådant  föreläggande ska gälla omedelbart.
Lag (2020:594)
.
44 §
Arbetsmiljöverkets beslut om föreläggande som har förenats med vite får överklagas till allmän förvaltningsdomstol.
Prövningstillstånd krävs vid överklagande till kammarrätten.
Lag (2020:594)
.
Behörig företrädare vid kollektivavtalsförhandlingar
45 §
En arbetsgivare ska på begäran av en svensk  arbetstagarorganisation utse en företrädare som har  behörighet att för arbetsgivarens räkning förhandla om och  sluta kollektivavtal.
Arbetstagarorganisationens begäran ska innehålla
1. uppgift om att organisationen önskar sluta kollektivavtal,  och
2. kontaktuppgifter till en företrädare som har behörighet  att för organisationens räkning förhandla om och sluta  kollektivavtal.
Arbetsgivaren ska inom tio dagar från begäran utse  företrädaren och meddela organisationen vem som utsetts och  dennes kontaktuppgifter.
Lag (2020:594)
.
Anmälningsskyldighet och skyldighet att tillhandahålla  dokumentation vid vissa vägtransporter
Särskilda bestämmelser vid utstationering av förare
45 a §
Vid utstationering av förare till Sverige för att  utföra transporter åt ett transportföretag som är etablerat i  ett annat land än Sverige tillämpas inte 29-31 §§ om  anmälningsskyldighet.
Om transportföretaget är förarens arbetsgivare tillämpas inte  heller någon av
1. 22 § om skyldighet att tillhandahålla handlingar,
2. 32 och 33 §§ om skyldighet att utse en kontaktperson, eller
3. 45 § om skyldighet att utse en företrädare som har  behörighet att förhandla om och sluta kollektivavtal.
I sådana fall tillämpas i stället 45 b-45 h §§.
Lag (2022:462)
.
Skyldighet för arbetsgivare att ge in en  utstationeringsdeklaration
45 b §
En arbetsgivare som utstationerar en förare till  Sverige för att utföra en transport åt ett transportföretag  som är etablerat i ett annat land än Sverige ska lämna in en  utstationeringsdeklaration till Arbetsmiljöverket senast när  föraren påbörjar arbetet i Sverige.
Om förändringar sker i verksamheten på ett sätt som har  betydelse för de uppgifter som har lämnats i  utstationeringsdeklarationen, ska arbetsgivaren omgående  anmäla de ändrade uppgifterna till Arbetsmiljöverket.
Lag (2022:462)
.
Skyldighet för arbetsgivare att ge in dokumentation efter  utstationeringsperioden
45 c §
En arbetsgivare som ska ge in en  utstationeringsdeklaration enligt 45 b § ska efter  utstationeringsperioden på begäran av Arbetsmiljöverket lämna  in kopior av anställningsavtal, lönespecifikationer,  tidrapporter och intyg över gjorda löneutbetalningar samt  bevis om utförda transporter och färdskrivardata.
Skyldigheten enligt första stycket ska fullgöras inom åtta  veckor från det att begäran framställdes.
Lag (2022:462)
.
Skyldighet för transportföretag och förare att tillhandahålla  dokumentation vid vägkontroll
45 d §
Ett transportföretag som är etablerat i ett annat land  än Sverige och som utför en transport med en utstationerad  förare ska säkerställa att föraren för en kontrolltjänsteman  vid en vägkontroll på begäran visar upp
1. en kopia av den inlämnade utstationeringsdeklarationen,
2. bevis om de transporter som har betydelse för bedömningen  av utstationeringsfrågan, och
3. färdskrivardata.
Lag (2022:462)
.
45 e §
En förare som utför en transport som avses i 5 c, 5 d  eller 5 e § ska för en kontrolltjänsteman vid en vägkontroll  visa upp
1. bevis om de transporter som har betydelse för bedömningen  av utstationeringsfrågan, och
2. färdskrivardata.
Lag (2022:462)
.
Sanktionsavgift
45 f §
En sanktionsavgift ska tas ut om ett transportföretag  har överträtt bestämmelsen om att på begäran visa upp en  utstationeringsdeklaration i 45 d § 1.
I fråga om sanktionsavgiften tillämpas 38 §.
Lag (2022:462)
.
45 g §
När ett beslut om sanktionsavgift enligt 45 f § har  fått laga kraft får det verkställas enligt utsökningsbalken.
Lag (2022:462)
.
Beställaransvar
45 h §
Om ett transportföretag som är etablerat i ett annat  land än Sverige utför en transport med en utstationerad förare  utan att en utstationeringsdeklaration har lämnats in enligt 
45 b §, döms den som yrkesmässigt för egen eller annans  räkning har beställt transporten till böter eller fängelse i  högst ett år, om han eller hon
1. vid tidpunkten för beställningen kände till eller hade  skälig anledning att anta att föraren var utstationerad eller  skulle utstationeras och att en utstationeringsdeklaration  inte har lämnats in eller skulle lämnas in, eller
2. beställt en transport som avses i 5 b § av  transportföretaget och uppsåtligen eller av oaktsamhet inte  senast en dag efter det att transporten har utförts  underrättat Arbetsmiljöverket om utstationeringen.
Det ska inte dömas till ansvar enligt första stycket 2 om  beställaren gjort vad som skäligen kan begäras av honom eller  henne för att kontrollera att en utstationeringsdeklaration  har lämnats in.
Lag (2022:462)
.
Rätt att meddela föreskrifter
45 i §
Regeringen får meddela föreskrifter om vilka uppgifter  en utstationeringsdeklaration ska innehålla.
Regeringen får meddela ytterligare föreskrifter om  sanktionsavgifter enligt 45 f §.
Regeringen eller den myndighet som regeringen bestämmer får  meddela ytterligare föreskrifter om
1. inlämning av utstationeringsdeklaration och anmälan om  ändrade uppgifter enligt 45 b §,
2. inlämning av dokumentation enligt 45 c §, och
3. tillhandahållande av dokumentation vid vägkontroller enligt 
45 d och 45 e §§.
Lag (2022:462)
.
Skydd mot repressalier
46 §
En arbetsgivare får inte utsätta en utstationerad  arbetstagare för repressalier på grund av att arbetstagaren  har inlett rättsliga eller administrativa förfaranden om  arbets- och anställningsvillkor
1. enligt vad som följer av 6, 8 eller 11 §, eller
2. enligt kollektivavtal, om förfarandet kan anses innefatta  sådana kollektivavtalsvillkor som avses i 15, 16 eller 19 §.
Lag (2020:594)
.
47 §
Om den som anser sig ha blivit utsatt för repressalier  som strider mot 46 § visar omständigheter som ger anledning  att anta att så är fallet, är det arbetsgivaren som ska visa  att sådana repressalier inte har vidtagits.
Lag (2020:594)
.
Skadestånd
48 §
En arbetsgivare ska betala skadestånd till
1. den avtalsslutande arbetstagarorganisationen vid brott mot  ett kollektivavtal som har slutits som en följd av en  stridsåtgärd enligt 15, 16 eller 19 § eller varsel om en sådan  åtgärd,
2. den arbetstagarorganisation som har begärt handlingar eller  översättning vid brott mot 22 §,
3. den arbetstagarorganisation som har begärt en  förhandlingsbehörig företrädare vid brott mot 45 §, och
4. den utstationerade arbetstagaren vid brott mot  upplysningsskyldigheten i 14 § och mot repressalieförbudet i 
46 §.
Skadeståndet ska innefatta ersättning för den förlust som  uppkommit och den kränkning som har inträffat.
Om det är skäligt kan skadeståndet sättas ned eller helt falla  bort.
Lag (2020:594)
.
Rättegångsregler
49 §
Mål enligt 6 § första stycket, 8 § första stycket, 9 §, 
11 § första stycket, 14, 21, 22, 45, 46 och 48 §§ handläggs, i  den mån tvisten rör förhållandet mellan arbetsgivare och  arbetstagare, enligt lagen (1974:371) om rättegången i  arbetstvister.
Arbetstagares talan vid tingsrätt får föras vid tingsrätten i  ort där arbetstagaren är eller har varit utstationerad.
Lag (2020:594)
.
50 §
I mål enligt 6 § första stycket tillämpas
1. 33 § semesterlagen (1977:480) om preskription,
2. 23 § andra stycket föräldraledighetslagen (1995:584) om  rättegången,
3. 9 § lagen (2002:293) om förbud mot diskriminering av  deltidsarbetande arbetstagare och arbetstagare med  tidsbegränsad anställning om preskription m.m., och
4. 6 kap. 2-5, 8, 10 och 11 §§ diskrimineringslagen (2008:567)  om bevisbörda, rätt att föra talan och preskription m.m.
I mål enligt 8 § första stycket tillämpas 16 § tredje och  fjärde styckena lagen (2012:854) om uthyrning av arbetstagare.
I mål enligt 11 § första stycket tillämpas det som gäller om  preskription enligt svensk lag eller annan författning i fråga  om de arbets- och anställningsvillkor som målet rör.
Lag (2020:594)
.
51 §
I mål enligt 14, 21, 22, 45, 46 och 48 §§ tillämpas 64 §  första stycket, 65 och 66 §§ lagen (1976:580) om  medbestämmande i arbetslivet när det gäller den tid inom  vilken förhandling ska begäras eller talan väckas. Om  förhandling inte begärs eller talan inte väcks inom  föreskriven tid, är rätten till förhandling respektive talan  förlorad.
I mål enligt 21 § tillämpas, om det gäller semesterförmåner i  kollektivavtal, även 33 § semesterlagen (1977:480) om  preskription.
Lag (2020:594)
.
Övergångsbestämmelser
2008:477
Denna lag träder i kraft den 14 december 2008. Äldre bestämmelser gäller fortfarande för förhållanden som hänför sig till tiden före ikraftträdandet.
2017:320
1. Denna lag träder i kraft den 1 juni 2017.
2. Bestämmelserna i 5 b och 5 d §§ och 24 § första stycket  punkt 1 och 2 tillämpas inte när det gäller kollektivavtal  som har slutits före ikraftträdandet.
3. Bestämmelserna i 5 c § tillämpas även när det gäller  kollektivavtal som har slutits före ikraftträdandet men bara  för rättigheter som avser tiden efter ikraftträdandet.
4. Bestämmelserna i 9 b och 9 c §§ tillämpas i förhållande  till en stat inom EES, som inte är en medlemsstat i  Europeiska unionen, från den tidpunkt då staten ansluter sig  till det samarbete som avses i artikel 6-7 i  Europaparlamentets och rådets direktiv 2014/67/EU, i den  ursprungliga lydelsen.
2020:594
1. Denna lag träder i kraft den 30 juli 2020.
2. Vid tillämpningen av den nya 13 § ska tid som en annan  arbetstagare har varit utstationerad före ikraftträdandet inte  beaktas.
3. Bestämmelsen i den nya 31 § om underrättelseskyldigheten  för en tjänstemottagare ska inte tillämpas när det gäller  arbete som en utstationerad arbetstagare har påbörjat före  ikraftträdandet.
4. För en arbetstagare som vid ikraftträdandet har varit  utstationerad i Sverige i mer än 12 månader ska en anmälan om  förlängning enligt den nya 12 § göras senast den 30 juli 2020.
5. För arbete som en utstationerad arbetstagare har påbörjat  före ikraftträdandet gäller bestämmelserna om  anmälningsskyldighet och om kontaktperson i 10 och 11 §§ i  deras lydelse före den 30 juli 2020 i stället för de nya  bestämmelserna i 29 och 32 §§.
6. Har upphävts genom
lag (2022:462)
.
2022:462
1. Denna lag träder i kraft den 21 augusti 2023 i fråga om 
5 f § och i övrigt den 15 juni 2022.
2. De nya bestämmelserna i 5 c-5 e och 45 a-45 h §§ ska inte  tillämpas på utstationering som har påbörjats före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.