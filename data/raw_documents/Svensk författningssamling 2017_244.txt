Title: Lag (2017:244) om kontroller och inspektioner på plats av Europeiska byrån för bedrägeribekämpning
SFS Number: Svensk författningssamling 2017:244
URL: https://www.riksdagen.se/sv/dokument-och-lagar/dokument/svensk-forfattningssamling/lag-2017244-om-kontroller-och-inspektioner-pa_sfs-2017-244/
Source Link: http://rkrattsbaser.gov.se/sfst?bet=2017:244
Amendment Register Link: http://rkrattsbaser.gov.se/sfsr?bet=2017:244
Ministry/Authority: Finansdepartementet BA EU
Issued: 2017-03-30
Metadata: {"Utfärdad": "2017-03-30"}

==================================================

Lag (2017:244) om kontroller och inspektioner på plats av Europeiska byrån för bedrägeribekämpning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:244
Departement/myndighet
:   
Finansdepartementet BA EU
Utfärdad
:   
2017-03-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
I denna lag finns bestämmelser som kompletterar
- rådets förordning (Euratom, EG) nr 2185/96 av den 11  november 1996 om de kontroller och inspektioner på platsen  som kommissionen utför för att skydda Europeiska  gemenskapernas finansiella intressen mot bedrägerier och  andra oegentligheter, och
- Europaparlamentets och rådets förordning (EU, Euratom) nr 
883/2013 av den 11 september 2013 om utredningar som utförs  av Europeiska byrån för bedrägeribekämpning (Olaf) och om  upphävande av Europaparlamentets och rådets förordning (EG)  nr 1073/1999 och rådets förordning (Euratom) nr 1074/1999.
Lagen innehåller bestämmelser om befogenheter för behöriga  myndigheter enligt förordning (EU, Euratom) nr 883/2013.
Regeringen utser de myndigheter som är behöriga myndigheter  vid tillämpningen av denna lag.
2 §
När Europeiska byrån för bedrägeribekämpning genomför  kontroller och inspektioner på plats enligt artikel 3 eller 
4.3 i förordning (EU, Euratom) nr 883/2013 (platskontroll)  har den behöriga myndigheten rätt att få tillträde till  lokaler, markområden, transportmedel och andra platser som  används yrkesmässigt i den verksamhet som kontrollen avser.  Den behöriga myndigheten har rätt att få tillgång till alla  uppgifter och all dokumentation om berörda transaktioner som  behövs för att platskontrollen ska kunna genomföras, med  undantag för sådana handlingar som avses i 27 kap. 2 §  rättegångsbalken.
Den behöriga myndigheten har vid platskontrollen även rätt  att göra de undersökningar och ta de prover som bedöms  nödvändiga.
Den som platskontrollen utförs hos har rätt att tillkalla ett  ombud eller biträde. Den behöriga myndigheten behöver inte  avvakta att ombudet eller biträdet inställer sig om det kan  befaras att platskontrollen förlorar i betydelse om den inte  påbörjas omedelbart.
3 §
Den behöriga myndigheten får begära handräckning av  Kronofogdemyndigheten för att en platskontroll ska kunna  genomföras.
Vid handräckningen gäller bestämmelserna i utsökningsbalken  om verkställighet av förpliktelser som inte avser  betalningsskyldighet eller avhysning. Om den behöriga  myndigheten begär det, ska Kronofogdemyndigheten inte i  förväg underrätta den som kontrollen avser.
4 §
Om den som platskontrollen avser anser att en viss  handling omfattas av 27 kap. 2 § rättegångsbalken och att  handlingen ska undantas från kontrollen, ska denne ge in en  begäran om detta till den förvaltningsrätt inom vars domkrets  den behöriga myndigheten är belägen. Handlingen ska ges in  tillsammans med begäran.
Om den behöriga myndigheten redan har den handling som  begäran avser, ska myndigheten omedelbart försegla handlingen  och överlämna den till domstolen.
Domstolen ska utan dröjsmål pröva om handlingen ska omfattas  av kontrollen. Ett beslut att undanta en handling gäller  omedelbart, om inte något annat anges i beslutet.
Prövningstillstånd krävs vid överklagande till kammarrätten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.