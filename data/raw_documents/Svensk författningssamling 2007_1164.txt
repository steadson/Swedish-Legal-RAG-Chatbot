Title: Förordning (2007:1164) för Försvarshögskolan
SFS Number: Svensk författningssamling 2007:1164
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071164-for-forsvarshogskolan_sfs-2007-1164/
Source Link: http://rkrattsbaser.gov.se/sfst?bet=2007:1164
Amendment Register Link: http://rkrattsbaser.gov.se/sfsr?bet=2007:1164
Ministry/Authority: Utbildningsdepartementet
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2024:1309"}

==================================================

Förordning (2007:1164) för Försvarshögskolan
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1164
Departement/myndighet
:   
Utbildningsdepartementet
Utfärdad
:   
2007-11-22
Ändrad
:   
t.o.m. SFS 2024:1309
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Styrelse, rektor och övrig organisation
3 kap. Anställningar vid Försvarshögskolan
4 kap. Högskoleutbildning på grundnivå, avancerad nivå och  forskarnivå
5 kap. Annan utbildning vid Försvarshögskolan
6 kap. Överklagande
7 kap. Ny beteckning 6 kap. genom förordning (2010:1751).
Övergångsbestämmelser
1 kap. Inledande bestämmelser
Allmänt
1 §
I denna förordning finns det i anslutning till högskolelagen (1992:1434) bestämmelser för Försvarshögskolan.
I övrigt gäller de bestämmelser i högskoleförordningen
(1993:100) som anges särskilt i denna förordning.
Förordning (2010:1751).
Säkerhetsskyddsfrågor
2 §
Försvarshögskolans hantering av säkerhetsskyddsfrågor  regleras i säkerhetsskyddslagen (2018:585) och  säkerhetsskyddsförordningen (2021:955). Förordning (2021:957).
Högskoleförordningens tillämpning
3 §
För Försvarshögskolan tillämpas 1 kap. 4-5, 7, 11-14  och 16 §§ högskoleförordningen (1993:100).
Förordning (2018:1030).
Internationell verksamhet
4 §
Försvarshögskolan är svenskt kontaktorgan för deltagande i Konsortiet av försvarsakademier och säkerhetspolitiska institut inom ramen för Partnerskap för fred.
5 §
Försvarshögskolan får bedriva sådan tjänsteexport inom sitt verksamhetsområde som är förenlig med högskolans uppgifter i övrigt. Förordning (2010:594).
2 kap. Styrelse, rektor och övrig organisation
Styrelsens sammansättning
1 §
Styrelsen för Försvarshögskolan ska bestå av  ordföranden och fjorton andra ledamöter, om inte annat följer  av andra stycket. Ordföranden får inte vara anställd vid  Försvarshögskolan. Av 2 kap. 4 § högskolelagen (1992:1434)  framgår att rektor ingår i styrelsen. Försvarsmakten och  Myndigheten för samhällsskydd och beredskap har rätt att  föreslå var sin ledamot.
Bestämmelsen i 2 kap. 1 § andra stycket högskoleförordningen 
(1993:100) gäller för Försvarshögskolan.
Styrelsen ska utse vice ordförande inom sig.
Förordning (2018:1133).
Högskoleförordningens tillämpning
2 §
För styrelsen, rektorn och rektorns ställföreträdare gäller 2 kap. 2-8, 10, 11 och 13 §§ högskoleförordningen
(1993:100). Förordning (2010:1751).
Forsknings- och utbildningsnämnden
Ansvarsområde
3 §
Försvarshögskolan ska ha en forsknings- och  utbildningsnämnd. Forsknings- och utbildningsnämnden ska  ansvara för forskning och för utbildning på grundnivå,  avancerad nivå och forskarnivå. Nämnden ska i övrigt svara  för de uppgifter som Försvarshögskolan beslutar.
Förordning (2018:132).
Ledamöter
4 §
Forsknings- och utbildningsnämnden ska bestå av minst elva ledamöter. Flertalet av ledamöterna ska vara personer som har en anställning vid Försvarshögskolan som
1. professor, annan lärare eller forskare för vilken det krävs lägst doktorsexamen eller motsvarande kompetens, eller
2. lärare inom ett visst ämnesområde och är officer samt har gått igenom högre militär utbildning eller motsvarande utbildning.
De ledamöter som anges i första stycket ska utses genom val inom högskolan. Försvarshögskolan får meddela närmare föreskrifter om vilka personer som är valbara och röstberättigade och om valförfarandet.
Försvarshögskolans styrelse ska utse ytterligare högst tre ledamöter som ska vara lämpliga för uppdraget och inte vara anställda vid Försvarshögskolan. Av dessa ska minst en ledamot representera Försvarsmakten och en Myndigheten för samhällsskydd och beredskap. De studerande vid Försvarshögskolan har också rätt att vara representerade i nämnden med minst tre ledamöter. Förordning (2010:1751).
Övrig organisation
5 §
Av 2 kap. 5 och 9 §§ högskolelagen (1992:1434) följer att Försvarshögskolan beslutar om sin interna organisation utöver styrelsen, rektorn och forsknings- och utbildningsnämnden.
Förordning (2010:1751).
6 §
Bestämmelserna om studentrepresentation i 2 kap. 14 §
första, andra och fjärde styckena högskoleförordningen
(1993:100) gäller även för Försvarshögskolan. Om beslut inte ska fattas av forsknings- och utbildningsnämnden, gäller också 2 kap. 14 § tredje stycket.
För Försvarshögskolan gäller 2 kap. 16 § högskoleförordningen om högskolebibliotek. Förordning (2010:1751).
Personalansvarsnämnd
7 §
Vid Försvarshögskolan ska det finnas en personalansvarsnämnd.
Försvarshögskolan ska tillämpa personalföreträdarförordningen
(1987:1101). Förordning (2010:1751).
3 kap. Anställningar vid Försvarshögskolan
1 §
Vid anställning av professorer, lektorer och andra lärare och doktorander gäller 4 kap. 1, 3-7, 9 och 11-17 §§ samt 5 kap. högskoleförordningen (1993:100). Förordning (2010:1751).
2 §
Vid anställning av officerare som lärare gäller 4 kap. 1, 5, 9, 13-15 och 17 §§ högskoleförordningen (1993:100). Vid sådana anställningar ska 6 § anställningsförordningen
(1994:373) inte tillämpas.
Med officerare avses i denna förordning de som är eller har varit anställda som officer i Försvarsmakten och utländska officerare. Förordning (2010:1751).
4 kap. Högskoleutbildning på grundnivå, avancerad nivå och  forskarnivå
Examina
1 §
Inom utbildning på grundnivå, avancerad nivå och  forskarnivå får vid Försvarshögskolan avläggas endast de  examina som anges i bilagan till denna förordning. I bilagan  anges också på vilken nivå och inom vilka områden en viss  examen ska avläggas och vilka krav som ska uppfyllas för en  viss examen (examensbeskrivning). Bilagan innehåller även  bestämmelser om examensbenämning och om översättning av  examensbenämningen. Förordning (2018:132).
Högskoleförordningens tillämpning
2 §
För utbildning på grundnivå, avancerad nivå och  forskarnivå gäller i övrigt 6 kap. 2, 3, 7-11, 11 b-11 f, 13-18 och 20-36 §§ högskoleförordningen (1993:100).
Förordning (2024:1309).
Gemensam examen
2 a §
Försvarshögskolan får delta i ett utbildningssamarbete som anges i 1 kap. 17 § andra stycket högskolelagen
(1992:1434) bara om samarbetet grundas på en skriftlig överenskommelse. En sådan överenskommelse får Försvarshögskolan ingå med
1. ett universitet eller en högskola som omfattas av högskolelagen,
2. en enskild utbildningsanordnare som har tillstånd att utfärda examina enligt lagen (1993:792) om tillstånd att utfärda vissa examina, eller
3. ett utländskt lärosäte som inte är en fysisk person.
Förordning (2010:1751).
2 b §
Utöver vad som gäller enligt 6 kap. 11 b §
högskoleförordningen (1993:100) får Försvarshögskolan ingå en överenskommelse som anges i 2 a § bara om utbildningen inte kan leda till officersexamen som anges i bilagan till denna förordning. Förordning (2010:1751).
Tillträde till utbildning som leder till officersexamen
Grundläggande behörighet
3 §
För att kunna bli antagen till en utbildning som leder  till officersexamen och som anges i bilagan till denna  förordning krävs, utöver vad som gäller för grundläggande  behörighet enligt 7 kap. 5-6 och 24 §§  högskoleförordningen 
(1993:100), att sökanden
1. är svensk medborgare,
2. har fullgjort militär grundutbildning enligt lagen 
(1994:1809) om totalförsvarsplikt eller motsvarande militär  utbildning,
3. har genomgått säkerhetsprövning och uppfyller kraven enligt  säkerhetsskyddslagen (2018:585) och  säkerhetsskyddsförordningen (2021:955), och
4. har bedömts lämplig för utbildningen av Försvarshögskolan.
Försvarshögskolan får meddela närmare föreskrifter om det krav  som anges i första stycket 4. Förordning (2021:957).
Särskild behörighet
4 §
För tillträde till utbildning som avses i 3 § gäller i  fråga om särskild behörighet 7 kap. 8 § första stycket 1 och 4  och andra stycket högskoleförordningen (1993:100).
Försvarshögskolan får meddela föreskrifter om den särskilda  behörighet som krävs för att bli antagen till utbildning som  avses i 3 §. Förordning (2024:915).
Högskoleförordningens tillämpning
5 §
För tillträde till utbildning som avses i 3 § gäller  i övrigt 7 kap. 1-4, 12-13 och 17-23 §§ högskoleförordningen 
(1993:100) samt bilaga 3 till den förordningen med undantag  av punkterna 3 och 8.
Försvarshögskolan får besluta om undantag från 7 kap. 13 §  första stycket högskoleförordningen. Förordning (2018:1504).
Tillträde till övrig utbildning på grundnivå, avancerad nivå  eller forskarnivå
6 §
För tillträde till övrig utbildning på grundnivå,  avancerad nivå eller forskarnivå vid Försvarshögskolan gäller 
7 kap. 1-6, 12-13, 15-28 och 30-41 §§ högskoleförordningen 
(1993:100). Förordning (2018:1504).
6 a §
De krav på särskild behörighet som ställs ska vara helt  nödvändiga för att studenten ska kunna tillgodogöra sig  utbildningen. Kraven får avse
1. kunskaper från ett eller flera ämnen med angiven nivå i  respektive ämne i gymnasieskolan eller motsvarande kunskaper,  och
2. andra villkor enligt vad som anges i 6 c § 2.
Särskild behörighet har också den som genom svensk eller  utländsk utbildning, praktisk erfarenhet eller på grund av  någon annan omständighet har förutsättningar att tillgodogöra  sig utbildningen. Förordning (2024:915).
6 b §
Försvarshögskolan får, i den utsträckning det ställs  krav på särskild behörighet, meddela föreskrifter om vilka  krav enligt 6 a § första stycket 1 som ska gälla för  utbildning som avses i 6 §.
Universitets- och högskolerådet får meddela föreskrifter om  vilka ämnen i gymnasieskolan och vilka nivåer i dessa ämnen  som kraven får avse. Förordning (2024:915).
6 c §
Om det finns särskilda skäl, får Försvarshögskolan för  tillträde till en viss utbildning som avses i 6 §, meddela  föreskrifter om
1. krav på kunskaper från andra nivåer i ämnen eller andra  ämnen i gymnasieskolan eller motsvarande kunskaper än de som  följer av 6 b § andra stycket, eller
2. krav på andra villkor än kunskaper från ett eller flera  ämnen i gymnasieskolan eller motsvarande kunskaper om de  betingas av utbildningen eller är av betydelse för det  yrkesområde som utbildningen förbereder för.
Om krav uppställs enligt första stycket 1 på kunskaper från  andra ämnen i gymnasieskolan eller motsvarande kunskaper än de  som följer av 6 b § andra stycket ska det även anges vilken  nivå kravet avser.
Innan Försvarshögskolan meddelar föreskrifterna ska  Universitets- och högskolerådet ges tillfälle att yttra sig  över högskolans förslag. Förordning (2024:915).
Disciplinära åtgärder
7 §
Disciplinära åtgärder mot studenter som är antagna till och bedriver högskoleutbildning vid Försvarshögskolan får vidtas enligt bestämmelserna i 10 kap. högskoleförordningen
(1993:100). Förordning (2010:1751).
5 kap. Annan utbildning vid Försvarshögskolan
Uppdragsutbildning
1 §
Försvarshögskolan får anordna uppdragsutbildning enligt  förordningen (2002:760) om uppdragsutbildning vid universitet  och högskolor.
Vad som sägs i 3 § andra stycket i förordningen om  uppdragsutbildning vid universitet och högskolor ska inte  gälla för uppdragsutbildning på uppdrag av Myndigheten för  samhällsskydd och beredskap eller Säkerhetspolisen.
Förordning (2024:144).
Utbildning på uppdrag av Försvarsmakten
2 §
Försvarshögskolan får på uppdrag av Försvarsmakten anordna annan utbildning än den som regleras enligt denna förordning.
Vid utbildning enligt första stycket tillämpas avgiftsförordningen (1992:191). Försvarshögskolan får meddela föreskrifter om avgiftens storlek. Avgiften ska beräknas så att full kostnadstäckning uppnås. Förordning (2010:1751).
Öppen nätbaserad utbildning
3 §
I 3-8 §§ finns bestämmelser om öppen nätbaserad  utbildning. Sådan utbildning är inte utbildning på grundnivå,  avancerad nivå eller forskarnivå som det finns bestämmelser  om i 4 kap. Förordning (2018:1330).
4 §
Med öppen nätbaserad utbildning avses utbildning som  ges via internet och som är öppen för alla, utan  förkunskapskrav.
Öppen nätbaserad utbildning får anordnas om den knyter an  till och främjar den högskoleutbildning på grundnivå,  avancerad nivå eller forskarnivå som försvarshögskolan får  utfärda examen för eller den forskning som bedrivs vid  högskolan. Förordning (2018:1330).
5 §
För öppen nätbaserad utbildning gäller inte övriga  bestämmelser om utbildning, studenter och doktorander i denna  förordning eller i högskoleförordningen (1993:100).
Hänvisningar till denna förordning i andra förordningar  omfattar 3-8 §§ enbart om det anges särskilt.  Förordning (2018:1330).
6 §
Försvarshögskolan får anordna prov för deltagarna och  sätta betyg på en genomgången öppen nätbaserad utbildning  eller del av en utbildning.
Högskolan får meddela föreskrifter om prov eller betyg.  Förordning (2018:1330).
7 §
Försvarshögskolan får utfärda utbildningsintyg till  deltagare som genomgått utbildningen.
Högskolan får meddela föreskrifter om utbildningsintyg.  Förordning (2018:1330).
8 §
Försvarshögskolan får meddela ytterligare föreskrifter  om öppen nätbaserad utbildning. Förordning (2018:1330).
6 kap. Överklagande
1 §
För överklagande av Försvarshögskolans beslut gäller 12 kap. högskoleförordningen (1993:100) med undantag för beslut om anställning av officerare som lärare enligt 3 kap.
2 § i denna förordning. Förordning (2010:1751).
7 kap. Ny beteckning 6 kap. genom förordning (2010:1751).
Övergångsbestämmelser
2007:1164
1. Denna förordning träder i kraft den 1 januari 2008, då förordningen (1996:1476) med instruktion för Försvarshögskolan ska upphöra att gälla.
2. Hänvisningen i 2 kap. 2 § till 2 kap. 11 §
högskoleförordningen (1993:100) om rektors behörighet ska tillämpas första gången då en ny rektor ska anställas eller senast fr.o.m. den 1 oktober 2008.
3. Äldre bestämmelser gäller fortfarande för överklagande av anställningsbeslut som har meddelats före den 1 januari 2008.
4. Bestämmelserna i 5 kap. om tillträde till officersutbildning ska tillämpas första gången vid antagning som börjar efter den 30 juni 2008.
5. Den som före den 1 januari 2008 har påbörjat en utbildning enligt äldre bestämmelser och den som dessförinnan har antagits till en sådan utbildning men fått anstånd till tid därefter att påbörja utbildningen, har rätt att slutföra sin utbildning för att få en yrkesofficersexamen enligt de äldre bestämmelserna, dock längst till utgången av juni 2012.
6. Den som antagits till yrkesofficersprogrammet under 2006 respektive officersprogrammet under 2007 ska på begäran till Försvarshögskolan anses vara antagen till utbildning som leder till officersexamen som anges i bilagan till denna förordning.
2009:1072
Denna förordning träder i kraft den 1 januari 2010 och tillämpas i fråga om utbildning som börjar efter utgången av juni 2010.
2010:594
Denna förordning träder i kraft den 1 juli 2010 i fråga om 1 kap. 3 § och i övrigt den 30 september 2010.
2010:1751
1. Denna förordning träder i kraft den 1 januari 2011.
2. Bestämmelserna i 4 kap. 30 § 2-5, 8 och 9 högskoleförordningen (1993:100) i deras lydelse den 31 december 2010, med undantag för bestämmelserna om förnyelse av en tidsbegränsad anställning, ska tillämpas i fråga om den som före den 1 januari 2011 har anställts för en begränsad tid enligt bestämmelserna. Sådan tillämpning ska ske så länge anställningen pågår. Vid handläggning av ärenden om övergång av en tidsbegränsad anställning i en anställning tills vidare enligt de äldre bestämmelserna i 4 kap. 30 § 5 högskoleförordningen ska även bestämmelserna i 4 kap. 7, 9 och 28 §§ högskoleförordningen i deras lydelse den 31 december 2010 tillämpas.
3. Bestämmelserna i 4 kap. 8 a § och 30 § 6 högskoleförordningen (1993:100) i deras lydelse den 31 december 2010 om tidsbegränsad anställning som biträdande lektor får tillämpas till utgången av september 2011.
4. I fråga om den som före den 1 oktober 2011 har anställts som biträdande lektor enligt 3 ska bestämmelserna i 4 kap.
30 § 6 högskoleförordningen (1993:100) i deras lydelse den 31 december 2010 tillämpas så länge anställningen pågår. En sådan anställning får förnyas enligt de äldre bestämmelserna.
5. Bestämmelserna i 4 kap. 10 § och 30 § 7 högskoleförordningen (1993:100) i deras lydelse den 31 december 2010 om tidsbegränsad anställning som forskarassistent får tillämpas till utgången av september 2011.
6. I fråga om den som före den 1 oktober 2011 har anställts som forskarassistent enligt 5 ska bestämmelserna i 4 kap. 30 §
7 högskoleförordningen (1993:100) i deras lydelse den 31 december 2010 tillämpas så länge anställningen pågår. En sådan anställning får förnyas enligt de äldre bestämmelserna.
7. Bestämmelserna i 4 kap. 5, 7, 8 a, 11-13 a, 20-23 och 24 a-
28 §§ högskoleförordningen (1993:100) i deras lydelse den 31 december 2010 ska tilllämpas i fråga om ärenden om befordran av lärare som har inkommit till Försvarshögskolan men som inte har avslutats före den 1 januari 2011. Vid tillämpningen av de äldre bestämmelserna ska de uppgifter som Forsknings- och utbildningsnämnden ansvarar för handhas av nämnden eller av de personer eller den grupp av personer som Försvarshögskolan beslutar.
8. Om ett förfarande om anställning av lärare, i andra fall än som avses i 7 eller enligt de äldre bestämmelserna i 4 kap. 2 och 3 §§ om anställning av officerare, har påbörjats men inte avslutats före den 1 januari 2011, ska bestämmelserna i 4 kap.
5, 7, 8 a, 9, 10, 15, 20-22, 24, 24 a, 26-28 och 30 §§
högskoleförordningen (1993:100) i deras lydelse den 31 december 2010 tilllämpas i anställningsärendet. Vid tillämpningen av de äldre bestämmelserna i högskoleförordningen ska de uppgifter som Forsknings- och utbildningsnämnden ansvarar för handhas av nämnden eller av de personer eller den grupp av personer som Försvarshögskolan beslutar.
9. I fråga om den som enligt 8 har anställts efter den 1 januari 2011 med stöd av bestämmelserna i 4 kap. 30 § 2-5, 8 och 9 högskoleförordningen (1993:100) i deras lydelse den 31 december 2010 ska dessa bestämmelser tillämpas så länge anställningen pågår. Bestämmelserna i 4 kap. 30 § 2, 5, 8 och 9 högskoleförordningen i deras lydelse den 31 december 2010 om förnyelse av en tidsbegränsad anställning och övergång av en tidsbegränsad anställning i en anställning tills vidare ska dock inte tillämpas.
10. Vid beräkning av anställningstid som adjungerad professor enligt bestämmelserna i 4 kap. 11 § högskoleförordningen
(1993:100) i deras lydelse från och med den 1 januari 2011 ska även anställningstid som adjungerad professor enligt bestämmelserna i 4 kap. 30 § 2 högskoleförordningen i deras lydelse den 31 december 2010 beaktas.
11. Vid beräkning av anställningstid som gästprofessor enligt bestämmelserna i 4 kap. 12 § högskoleförordningen (1993:100) i deras lydelse från och med den 1 januari 2011 ska även anställningstid som gästprofessor enligt bestämmelserna i 4 kap. 30 § 9 högskoleförordningen i deras lydelse den 31 december 2010 beaktas.
12. Bestämmelserna i 12  kap. 2 § högskoleförordningen
(1993:100) i deras lydelse den 31 december 2010 gäller fortfarande i fråga om beslut som har meddelats med tillämpning av bestämmelser i högskoleförordningen i deras lydelse före den 1 januari 2011.
2018:1133
1. Denna förordning träder i kraft den 1 september 2018.
2. Förordningen tillämpas första gången när ledamöter i  styrelsen ska utses för tiden från och med den 1 maj 2020.
2018:1504
1. Denna förordning träder i kraft den 1 januari 2019 i fråga  om 4 kap. 4, 6 a-6 c §§ och i övrigt den 1 januari 2022.
2. När Universitets- och högskolerådet eller  Försvarshögskolan med stöd av de nya 4 kap. 6 b och 6 c §§  meddelar föreskrifter ska de föreskriva att bestämmelserna  ska tillämpas första gången vid antagning till utbildning som  börjar efter utgången av maj 2022.
3. Bestämmelserna i den nya 4 kap. 6 a § och bestämmelserna i 
4 kap. 3, 4, 5 och 6 §§ i den nya lydelsen ska tillämpas  första gången vid antagning till utbildning som börjar efter  utgången av maj 2022.
4. Bestämmelserna i 4 kap. 5 och 6 §§ i den nya lydelsen ska,  såvitt avser hänvisningen till 7 kap. 21 §  högskoleförordningen (1993:100), tillämpas första gången vid  prov som genomförs våren 2022.
5. Äldre bestämmelser gäller fortfarande i fråga om antagning  till utbildning som börjar före den 1 juni 2022.
2024:915
1. Denna förordning träder i kraft den 13 november 2024.
2. Förordningen tillämpas första gången vid antagning till  utbildning som påbörjas efter den 30 juni 2025.
3. Äldre bestämmelser gäller fortfarande för betyg som satts  på kurser enligt de ämnesplaner som gäller utbildning som  påbörjats före utgången av juni 2025.
Bilaga
Innehåll
I denna bilaga anges
1. vilka examina som får avläggas på grundnivå, avancerad  nivå och forskarnivå och inom vilka områden vid  Försvarshögskolan, och
2. vilka krav som ska uppfyllas för respektive examen 
(examensbeskrivning).
Gemensamma bestämmelser
Examensbenämning
En examensbenämning består av examen enligt vad som anges i denna bilaga och i förekommande fall ett för- eller efterled eller båda, som anger examens inriktning. Försvarshögskolan bestämmer vilka för- eller efterled som ska användas. För vissa examina ska, enligt vad som framgår av examensbeskrivningarna, Försvarshögskolan bestämma en inriktning.
Översättning
En översättning av examensbenämningen ska återspegla examens omfattning och i förekommande fall inriktning samt på vilken nivå examen avläggs.
Universitets- och högskolerådet får meddela föreskrifter om översättningen av examen till engelska. Försvarshögskolan beslutar om översättningen av examen i examensbeviset till andra språk än engelska, efter samråd med Universitets- och högskolerådet i fråga om den rättsliga status som en översättning av examen kan ha i andra länder.
Försvarshögskolan beslutar om översättning av de för- och efterled som Försvarshögskolan använder. Försvarshögskolan ska till Universitets- och högskolerådet anmäla de för- och efterled på svenska som Försvarshögskolan bestämt ska användas till varje examen samt översättningen av dem till engelska.
Försvarshögskolan får också till Universitets- och högskolerådet anmäla översättningen av examensbenämningar till andra språk än engelska.
Förteckning över examina
Examina på grundnivå
Generella examina
Högskoleexamen
Kandidatexamen
Yrkesexamina
Officersexamen
Examina på avancerad nivå
Generella examina
Magisterexamen  inom området försvar, krishantering och säkerhet
Masterexamen  inom området försvar, krishantering och säkerhet
Examina på forskarnivå
Licentiatexamen  inom området försvar, krishantering och säkerhet
Doktorsexamen  inom området försvar, krishantering och säkerhet
Examensbeskrivningar
EXAMINA PÅ GRUNDNIVÅ
GENERELLA EXAMINA
Högskoleexamen
Omfattning
Högskoleexamen uppnås efter att studenten fullgjort kursfordringar om 120 högskolepoäng med viss inriktning som Försvarshögskolan själv bestämmer.
Mål
Kunskap och förståelse
För högskoleexamen ska studenten
- visa kunskap och förståelse inom det huvudsakliga området
(huvudområdet) för utbildningen, inbegripet kännedom om områdets vetenskapliga grund och kunskap om några tillämpliga metoder inom området.
Färdighet och förmåga
För högskoleexamen ska studenten
- visa förmåga att söka, samla och kritiskt tolka relevant information för att formulera svar på väldefinierade frågeställningar inom huvudområdet för utbildningen,
- visa förmåga att redogöra för och diskutera sitt kunnande med olika grupper, och
- visa sådan färdighet som fordras för att självständigt arbeta med vissa uppgifter inom det område som utbildningen avser.
Värderingsförmåga och förhållningssätt
För högskoleexamen ska studenten
- visa kunskap om och ha förutsättningar för att hantera etiska frågeställningar inom huvudområdet för utbildningen.
Självständigt arbete (examensarbete)
För högskoleexamen ska studenten inom ramen för kursfordringarna ha fullgjort ett självständigt arbete
(examensarbete) inom huvudområdet för utbildningen.
Övrigt
För högskoleexamen med en viss inriktning ska också de preciserade krav gälla som Försvarshögskolan bestämmer inom ramen för kraven i denna examensbeskrivning.
Kandidatexamen
Omfattning
Kandidatexamen uppnås efter att studenten fullgjort kursfordringar om 180 högskolepoäng med viss inriktning som Försvarshögskolan bestämmer, varav minst 90 högskolepoäng med successiv fördjupning inom det huvudsakliga området
(huvudområdet) för utbildningen.
Mål
Kunskap och förståelse
För kandidatexamen ska studenten
- visa kunskap och förståelse inom huvudområdet för utbildningen, inbegripet kunskap om områdets vetenskapliga grund, kunskap om tillämpliga metoder inom området, fördjupning inom någon del av området samt orientering om aktuella forskningsfrågor.
Färdighet och förmåga
För kandidatexamen ska studenten
- visa förmåga att söka, samla, värdera och kritiskt tolka relevant information i en problemställning samt att kritiskt diskutera företeelser, frågeställningar och situationer,
- visa förmåga att självständigt identifiera, formulera och lösa problem samt att genomföra uppgifter inom givna tidsramar,
- visa förmåga att muntligt och skriftligt redogöra för och diskutera information, problem och lösningar i dialog med olika grupper, och
- visa sådan färdighet som fordras för att självständigt arbeta inom det område som utbildningen avser.
Värderingsförmåga och förhållningssätt
För kandidatexamen ska studenten
- visa förmåga att inom huvudområdet för utbildningen göra bedömningar med hänsyn till relevanta vetenskapliga, samhälleliga och etiska aspekter,
- visa insikt om kunskapens roll i samhället och om människors ansvar för hur den används, och
- visa förmåga att identifiera sitt behov av ytterligare kunskap och att utveckla sin kompetens.
Självständigt arbete (examensarbete)
För kandidatexamen ska studenten inom ramen för kursfordringarna ha fullgjort ett självständigt arbete
(examensarbete) om minst 15 högskolepoäng inom huvudområdet för utbildningen.
Övrigt
För kandidatexamen med en viss inriktning ska också de preciserade krav gälla som Försvarshögskolan bestämmer inom ramen för kraven i denna examensbeskrivning.
YRKESEXAMINA
Officersexamen
Omfattning
Officersexamen uppnås efter att studenten fullgjort kursfordringar om 180 högskolepoäng.
Mål
För officersexamen ska studenten visa sådan kunskap och förmåga som krävs för att självständigt arbeta som officer.
Kunskap och förståelse
För officersexamen ska studenten
- visa kunskap om områdets vetenskapliga grund och dess beprövade erfarenhet och kännedom om aktuellt forsknings- och utvecklingsarbete samt kunskap om sambandet mellan vetenskap och beprövad erfarenhet och sambandets betydelse för yrkesutövningen,
- visa sådant brett kunnande i militära ämnen som krävs för att i en ledande befattning ansvara för personal och materiel i militära operationer,
- visa förståelse för mekanismer och interaktion i militära konflikter längs hela skalan av konflikter,
- visa kunskap om krishantering i påfrestande situationer för samhället, och
- visa kunskap om såväl nationella som internationella relevanta författningar och regelverk.
Färdighet och förmåga
För officersexamen ska studenten
- visa förmåga att med en helhetssyn planera, leda och med adekvata metoder genomföra uppgifter inom givna ramar,
- visa förmåga att utbilda, informera och stödja olika grupper,
- visa förmåga att tillämpa sitt kunnande för att hantera olika situationer, företeelser och frågeställningar utifrån uppgiftens, individens och gruppens behov,
- visa förmåga att kritiskt och systematiskt granska, bedöma och använda relevant information,
- visa förmåga till lagarbete och samverkan med grupper med olika sammansättningar, och
- visa förmåga att i såväl nationella som internationella sammanhang muntligt och skriftligt redogöra för och diskutera information, problem och lösningar med olika grupper.
Värderingsförmåga och förhållningssätt
För officersexamen ska studenten
- visa självkännedom och empatisk förmåga,
- visa förmåga till säkerhetsmässigt tänkande i olika situationer,
- visa förmåga att inom yrkesutövningen göra bedömningar med hänsyn till relevanta vetenskapliga, samhälleliga och etiska aspekter med särskilt beaktande av de mänskliga rättigheterna,
- visa insikt i teknikens möjligheter och begränsningar, dess roll i samhället och människors ansvar för dess nyttjande, inbegripet militära, sociala och ekonomiska aspekter samt miljö- och arbetsmiljöaspekter,
- visa förmåga till ett professionellt förhållningssätt, och
- visa förmåga att identifiera sitt behov av ytterligare kunskap och fortlöpande utveckla sin kompetens.
Självständigt arbete (examensarbete)
För officersexamen ska studenten inom ramen för kursfordringarna ha fullgjort ett självständigt arbete
(examensarbete) om minst 15 högskolepoäng.
Övrigt
För officersexamen ska också de preciserade krav gälla som Försvarshögskolan bestämmer inom ramen för kraven i denna examensbeskrivning.
EXAMINA PÅ AVANCERAD NIVÅ
GENERELLA EXAMINA
Magisterexamen
Omfattning
Magisterexamen uppnås efter att studenten fullgjort kursfordringar om 60 högskolepoäng med viss inriktning som Försvarshögskolan bestämmer, varav minst 30 högskolepoäng med fördjupning inom det huvudsakliga området (huvudområdet) för utbildningen. Därtill ställs krav på avlagd kandidatexamen, konstnärlig kandidatexamen, yrkesexamen om minst 180 högskolepoäng eller motsvarande utländsk examen.
Undantag från kravet på en tidigare examen får göras för en student som antagits till utbildningen utan att ha haft grundläggande behörighet i form av en examen. Detta gäller dock inte om det vid antagningen gjorts undantag enligt 7 kap. 28 §
andra stycket högskoleförordningen (1993:100) på grund av att examensbevis inte hunnit utfärdas.
Mål
Kunskap och förståelse
För magisterexamen ska studenten
- visa kunskap och förståelse inom huvudområdet för utbildningen, inbegripet såväl överblick över området som fördjupade kunskaper inom vissa delar av området samt insikt i aktuellt forsknings- och utvecklingsarbete, och
- visa fördjupad metodkunskap inom huvudområdet för utbildningen.
Färdighet och förmåga
För magisterexamen ska studenten
- visa förmåga att integrera kunskap och att analysera, bedöma och hantera komplexa företeelser, frågeställningar och situationer även med begränsad information,
- visa förmåga att självständigt identifiera och formulera frågeställningar samt att planera och med adekvata metoder genomföra kvalificerade uppgifter inom givna tidsramar,
- visa förmåga att muntligt och skriftligt klart redogöra för och diskutera sina slutsatser och den kunskap och de argument som ligger till grund för dessa i dialog med olika grupper, och
- visa sådan färdighet som fordras för att delta i forsknings-
och utvecklingsarbete eller för att arbeta i annan kvalificerad verksamhet.
Värderingsförmåga och förhållningssätt
För magisterexamen ska studenten
- visa förmåga att inom huvudområdet för utbildningen göra bedömningar med hänsyn till relevanta vetenskapliga, samhälleliga och etiska aspekter samt visa medvetenhet om etiska aspekter på forsknings- och utvecklingsarbete,
- visa insikt om vetenskapens möjligheter och begränsningar, dess roll i samhället och människors ansvar för hur den används, och
- visa förmåga att identifiera sitt behov av ytterligare kunskap och att ta ansvar för sin kunskapsutveckling.
Självständigt arbete (examensarbete)
För magisterexamen ska studenten inom ramen för kursfordringarna ha fullgjort ett självständigt arbete
(examensarbete) om minst 15 högskolepoäng inom huvudområdet för utbildningen.
Övrigt
För magisterexamen med en viss inriktning ska också de  preciserade krav gälla som Försvarshögskolan bestämmer inom  ramen för kraven i denna examensbeskrivning.
Masterexamen
Omfattning
Masterexamen uppnås efter att studenten fullgjort  kursfordringar om 120 högskolepoäng med viss inriktning som  Försvarshögskolan själv bestämmer, varav minst 60  högskolepoäng med fördjupning inom det huvudsakliga området 
(huvudområdet) för utbildningen. Därtill ställs krav på  avlagd kandidatexamen, konstnärlig kandidatexamen,  yrkesexamen om minst 180 högskolepoäng eller motsvarande  utländsk examen.
Undantag från kravet på en tidigare examen får göras för en  student som antagits till utbildningen utan att ha haft  grundläggande behörighet i form av en examen. Detta gäller  dock inte om det vid antagningen gjorts undantag enligt 7  kap. 28 § andra stycket på grund av att examensbevis inte  hunnit utfärdas.
Mål
Kunskap och förståelse
För masterexamen ska studenten
- visa kunskap och förståelse inom huvudområdet för  utbildningen, inbegripet såväl brett kunnande inom området  som väsentligt fördjupade kunskaper inom vissa delar av  området samt fördjupad insikt i aktuellt forsknings- och  utvecklingsarbete, och
- visa fördjupad metodkunskap inom huvudområdet för  utbildningen.
Färdighet och förmåga
För masterexamen ska studenten
- visa förmåga att kritiskt och systematiskt integrera  kunskap och att analysera, bedöma och hantera komplexa  företeelser, frågeställningar och situationer även med  begränsad information,
- visa förmåga att kritiskt, självständigt och kreativt  identifiera och formulera frågeställningar, att planera och  med adekvata metoder genomföra kvalificerade uppgifter inom  givna tidsramar och därigenom bidra till kunskapsutvecklingen  samt att utvärdera detta arbete,
- visa förmåga att i såväl nationella som internationella  sammanhang muntligt och skriftligt klart redogöra för och  diskutera sina slutsatser och den kunskap och de argument som  ligger till grund för dessa i dialog med olika grupper, och
- visa sådan färdighet som fordras för att delta i  forsknings- och utvecklingsarbete eller för att självständigt  arbeta i annan kvalificerad verksamhet.
Värderingsförmåga och förhållningssätt
För masterexamen ska studenten
- visa förmåga att inom huvudområdet för utbildningen göra  bedömningar med hänsyn till relevanta vetenskapliga,  samhälleliga och etiska aspekter samt visa medvetenhet om  etiska aspekter på forsknings- och utvecklingsarbete,
- visa insikt om vetenskapens möjligheter och begränsningar,  dess roll i samhället och människors ansvar för hur den  används, och
- visa förmåga att identifiera sitt behov av ytterligare  kunskap och att ta ansvar för sin kunskapsutveckling.
Självständigt arbete (examensarbete)
För masterexamen ska studenten inom ramen för  kursfordringarna ha fullgjort ett självständigt arbete 
(examensarbete) om minst 30 högskolepoäng inom huvudområdet  för utbildningen. Det självständiga arbetet får omfatta  mindre än 30 högskolepoäng, dock minst 15 högskolepoäng, om  studenten redan har fullgjort ett självständigt arbete på  avancerad nivå om minst 15 högskolepoäng inom huvudområdet  för utbildningen eller motsvarande från utländsk  utbildning.
Övrigt
För masterexamen med en viss inriktning ska också de  preciserade krav gälla som varje högskola själv bestämmer  inom ramen för kraven i denna examensbeskrivning.
EXAMINA PÅ FORSKARNIVÅ
GENERELLA EXAMINA
Licentiatexamen
Omfattning
Licentiatexamen uppnås antingen efter att doktoranden  fullgjort en utbildning om minst 120 högskolepoäng inom ett  ämne för utbildning på forskarnivå, eller efter att  doktoranden fullgjort en del om minst 120 högskolepoäng av en  utbildning som ska avslutas med doktorsexamen, om högskolan  beslutar att en sådan licentiatexamen kan ges vid  högskolan.
Mål
Kunskap och förståelse
För licentiatexamen ska doktoranden
- visa kunskap och förståelse inom forskningsområdet,  inbegripet aktuell specialistkunskap inom en avgränsad del av  detta samt fördjupad kunskap i vetenskaplig metodik i  allmänhet och det specifika forskningsområdets metoder i  synnerhet.
Färdighet och förmåga
För licentiatexamen ska doktoranden
- visa förmåga att kritiskt, självständigt och kreativt och  med vetenskaplig noggrannhet identifiera och formulera  frågeställningar, att planera och med adekvata metoder  genomföra ett begränsat forskningsarbete och andra  kvalificerade uppgifter inom givna tidsramar och därigenom  bidra till kunskapsutvecklingen samt att utvärdera detta  arbete,
- visa förmåga att i såväl nationella som internationella  sammanhang muntligt och skriftligt klart presentera och  diskutera forskning och forskningsresultat i dialog med  vetenskapssamhället och samhället i övrigt, och
- visa sådan färdighet som fordras för att självständigt  delta i forsknings- och utvecklingsarbete och för att  självständigt arbeta i annan kvalificerad verksamhet.
Värderingsförmåga och förhållningssätt
För licentiatexamen ska doktoranden
- visa förmåga att göra forskningsetiska bedömningar i sin  egen forskning,
- visa insikt om vetenskapens möjligheter och begränsningar,  dess roll i samhället och människors ansvar för hur den  används, och
- visa förmåga att identifiera sitt behov av ytterligare  kunskap och att ta ansvar för sin kunskapsutveckling.
Vetenskaplig uppsats
För licentiatexamen ska doktoranden ha fått en vetenskaplig  uppsats om minst 60 högskolepoäng godkänd.
Övrigt
För licentiatexamen med en viss inriktning ska också de  preciserade krav gälla som varje högskola själv bestämmer  inom ramen för kraven i denna examensbeskrivning.
Doktorsexamen
Omfattning
Doktorsexamen uppnås efter att doktoranden fullgjort en  utbildning om 240 högskolepoäng inom ett ämne för utbildning  på forskarnivå.
Mål
Kunskap och förståelse
För doktorsexamen ska doktoranden
- visa brett kunnande inom och en systematisk förståelse av  forskningsområdet samt djup och aktuell specialistkunskap  inom en avgränsad del av forskningsområdet, och
- visa förtrogenhet med vetenskaplig metodik i allmänhet och  med det specifika forskningsområdets metoder i synnerhet.
Färdighet och förmåga
För doktorsexamen ska doktoranden
- visa förmåga till vetenskaplig analys och syntes samt till  självständig kritisk granskning och bedömning av nya och  komplexa företeelser, frågeställningar och situationer,
- visa förmåga att kritiskt, självständigt, kreativt och med  vetenskaplig noggrannhet identifiera och formulera  frågeställningar samt att planera och med adekvata metoder  bedriva forskning och andra kvalificerade uppgifter inom  givna tidsramar och att granska och värdera sådant arbete,
- med en avhandling visa sin förmåga att genom egen forskning  väsentligt bidra till kunskapsutvecklingen,
- visa förmåga att i såväl nationella som internationella  sammanhang muntligt och skriftligt med auktoritet presentera  och diskutera forskning och forskningsresultat i dialog med  vetenskapssamhället och samhället i övrigt,
- visa förmåga att identifiera behov av ytterligare kunskap,  och
- visa förutsättningar för att såväl inom forskning och  utbildning som i andra kvalificerade professionella  sammanhang bidra till samhällets utveckling och stödja andras  lärande.
Värderingsförmåga och förhållningssätt
För doktorsexamen ska doktoranden
- visa intellektuell självständighet och vetenskaplig  redlighet samt förmåga att göra forskningsetiska bedömningar,  och
- visa fördjupad insikt om vetenskapens möjligheter och  begränsningar, dess roll i samhället och människors ansvar  för hur den används.
Vetenskaplig avhandling (doktorsavhandling)
För doktorsexamen ska doktoranden ha fått en vetenskaplig  avhandling (doktorsavhandling) om minst 120 högskolepoäng  godkänd.
Övrigt
För doktorsexamen med en viss inriktning ska också de  preciserade krav gälla som varje högskola själv bestämmer  inom ramen för kraven i denna examensbeskrivning.
Förordning (2018:132).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.