Title: Havsplaneringsförordning (2015:400)
SFS Number: Svensk författningssamling 2015:400
URL: https://www.riksdagen.se/sv/dokument-och-lagar/dokument/svensk-forfattningssamling/havsplaneringsforordning-2015400_sfs-2015-400/
Source Link: http://rkrattsbaser.gov.se/sfst?bet=2015:400
Amendment Register Link: http://rkrattsbaser.gov.se/sfsr?bet=2015:400
Ministry/Authority: Klimat- och näringslivsdepartementet
Issued: 2015-06-17
Metadata: {"Utfärdad": "2015-06-17", "Ändrad": "t.o.m. SFS 2019:1107"}

==================================================

Havsplaneringsförordning (2015:400)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:400
Departement/myndighet
:   
Klimat- och näringslivsdepartementet
Utfärdad
:   
2015-06-17
Ändrad
:   
t.o.m. SFS 2019:1107
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning är meddelad med stöd av 8 kap. 7 §  regeringsformen.
Förslag till havsplaner
2 §
Enligt denna förordning ska det tas fram förslag till  sådana havsplaner som avses i 4 kap. 10 § miljöbalken.  Förslagen ska
1. för Bottniska viken avse havsområdet från gränsen mot  Finland i Haparanda kommun till Östhammars kommuns gräns mot  Norrtälje kommun,
2. för Östersjön avse havsområdet från Norrtälje kommuns  gräns mot Östhammars kommun till Helsingborgs kommuns gräns  mot Höganäs kommun, och
3. för Västerhavet avse havsområdet från Höganäs kommuns  gräns mot Helsingborgs kommun till gränsen mot Norge i  Strömstads kommun.
3 §
Ett förslag till havsplan ska bestå av
1. en karta som redovisar
a) grunddragen för användningen av havsområdet,
b) de områden inom havsområdet som är av riksintresse enligt 
3 kap. miljöbalken, och
c) andra allmänna intressen av väsentlig betydelse, och
2. en planbeskrivning som ska
a) ange inriktningen för användningen av havsområdet,
b) ange och beskriva de områden inom havsområdet som är av  riksintresse enligt 3 kap. miljöbalken,
c) redogöra för andra allmänna intressen av väsentlig  betydelse, den nuvarande användningen av havsområdet och de  planeringsförutsättningar i övrigt som planen tar hänsyn  till,
d) redovisa de överväganden som legat till grund för planen,
e) ange hur frågor om oförenliga ändamål bör lösas, och
f) tydligt redovisa innebörden och konsekvenserna av  användningen av havsområdet enligt planen.
4 §
Ett förslag till havsplan ska utformas så att planen
1. integrerar näringspolitiska mål, sociala mål och  miljömål,
2. bidrar till att
a) god miljöstatus i havsmiljön nås och upprätthålls,
b) havets resurser används hållbart så att havsanknutna  näringar kan utvecklas, och
c) främja samexistens mellan olika verksamheter och  användningsområden, och
3. ger den vägledning som behövs för att de områden som  omfattas av den kan användas för det eller de ändamål som de  är mest lämpade för med hänsyn till områdenas beskaffenhet  och läge samt de behov som finns.
Förslaget ska vara förenligt med 3 och 4 kap. miljöbalken.
Arbetet med att ta fram ett förslag till havsplan
5 §
Havs- och vattenmyndigheten ska ta fram förslag till  havsplaner enligt 2-4 §§ och i förslagsarbetet samverka med
1. Boverket,
2. Statens jordbruksverk,
3. de myndigheter som räknas upp i 2 § andra stycket  förordningen (1998:896) om hushållning med mark- och  vattenområden, och
4. berörda länsstyrelser.
6 §
De myndigheter som avses i 5 § 1-3 ska inom sina  ansvarsområden samverka med Havs- och vattenmyndigheten när  den tar fram ett förslag till havsplan och baserat på  information som de innehar ge Havs- och vattenmyndigheten det  underlag som behövs för att ta fram förslaget.
Skyldigheten enligt första stycket gäller inte uppgifter som  omfattas av sekretess.
7 §
De länsstyrelser som är berörda av ett förslag till  havsplan ska utöver att samverka med Havs- och  vattenmyndigheten enligt 5 §
1. ta fram, sammanställa och överlämna det underlag till  Havs- och vattenmyndigheten som myndigheten behöver i arbetet  med att ta fram förslaget,
2. aktivt delta i Havs- och vattenmyndighetens arbete för  kommunal medverkan enligt 9 § och i annat stödjande och  samordnande arbete gentemot kommuner, och
3. i övrigt hjälpa Havs- och vattenmyndigheten i arbetet med  att ta fram förslaget.
8 §
I förslagsarbetet ska länsstyrelserna samarbeta med  varandra. Samarbetet ska samordnas av
1. Länsstyrelsen i Västernorrlands län, om förslaget avser  Bottniska viken,
2. Länsstyrelsen i Kalmar län, om förslaget avser Östersjön,  och
3. Länsstyrelsen i Västra Götalands län, om förslaget avser  Västerhavet.
9 §
Havs- och vattenmyndigheten ska ge de kommuner och  regioner som kan beröras av ett förslag till havsplan  tillfälle att medverka i förslagsarbetet så att hänsyn kan tas  till lokala och regionala förutsättningar och behov.
Förordning (2019:1107).
10 §
Havs- och vattenmyndigheten ska i sitt arbete med  förslag till havsplaner tillämpa en ekosystemansats.
Samarbete med andra länder
11 §
Havs- och vattenmyndigheten ska verka för samarbete med  andra EU-länder i frågor som rör havsplanering och verka för  att förslagen till havsplaner samordnas med den havsplanering  av angränsande områden som genomförs av andra EU-länder.
12 §
Havs- och vattenmyndigheten ska, när det är lämpligt,  verka för samarbete med länder utanför EU i frågor som rör  havsplanering.
Samråd om förslaget till havsplan
13 §
Bestämmelser om strategiska miljöbedömningar av planer  och program finns i 6 kap. miljöbalken och i  miljöbedömningsförordningen (2017:966).
Förordning (2017:984).
14 §
Havs- och vattenmyndigheten ska hålla förslaget till  havsplan, som det utformats efter samråd enligt 13 §,  tillgängligt så att den som vill yttra sig kan göra det inom  en viss tid.
15 §
Havs- och vattenmyndigheten ska kungöra att förslaget  till havsplan är tillgängligt för den som vill granska det.  Kungörelsen ska ske på myndighetens webbplats och i lämpliga  ortstidningar.
Av kungörelsen ska det framgå
1. vilket havsområde som förslaget avser,
2. var förslaget finns tillgängligt och hur lång tiden för  yttrande enligt 14 § är,
3. att den som vill lämna synpunkter på förslaget ska göra  det under tiden för yttrande, och
4. till vem skriftliga synpunkter på förslaget ska lämnas.
Bestämmelser om kungörande finns i lagen (1977:654) om  kungörande i mål och ärenden hos myndighet m.m.
Förslag till föreskrifter för att uppnå syftet med en  havsplan
16 §
Om det behövs för att uppnå syftet med en havsplan, ska  Havs- och vattenmyndigheten ta fram förslag till föreskrifter  om förbud mot eller begränsningar för verksamheter eller  åtgärder inom ett havsplanerat område.
17 §
När Havs- och vattenmyndigheten tar fram förslag till  föreskrifter ska den samverka med de berörda myndigheter som  avses i 5 § och med berörda kommuner och regioner.
Förordning (2019:1107).
Överlämnande av förslag till regeringen
18 §
När Havs- och vattenmyndigheten enligt 5-15 §§ är färdig  med förslaget till havsplan, ska myndigheten lämna det  slutliga förslaget till regeringen tillsammans med
1. ett sammanfattande yttrande,
2. en redogörelse för samrådet enligt 13 § och  yttrandeförfarandet enligt 14 §, och
3. det övriga underlag som har betydelse för bedömningen av  förslaget.
Av underlaget ska det framgå vilka synpunkter som inkommit  och hur hänsyn tagits till synpunkterna.
19 §
När Havs- och vattenmyndigheten enligt 16 och 17 §§ är  färdig med ett förslag till föreskrifter, ska myndigheten  lämna det slutliga förslaget till regeringen tillsammans med  ett yttrande och det övriga underlag som har betydelse för  bedömningen av förslaget.
Allmänhetens tillgång till beslutade havsplaner
20 §
När regeringen har beslutat om en havsplan, ska Havs-  och vattenmyndigheten hålla planen tillgänglig för  allmänheten.
Uppföljning och uppdatering av havsplaner
21 §
När en havsplan har beslutats av regeringen, ska Havs-  och vattenmyndigheten löpande hålla sig underrättad om  utvecklingen inom de berörda områdena och vid behov eller  minst vart åttonde år ta fram nya förslag enligt 5-15 §§  så att havsplanen hålls aktuell och kan uppfylla sitt  syfte.
I fråga om miljöpåverkan ska Havs- och vattenmyndigheten göra  det som en beslutande myndighet ska göra enligt 6 kap. 18 §  miljöbalken.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.