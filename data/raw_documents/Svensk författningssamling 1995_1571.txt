Title: Lag (1995:1571) om insättningsgaranti
SFS Number: Svensk författningssamling 1995:1571
URL: https://www.riksdagen.se/sv/dokument-och-lagar/dokument/svensk-forfattningssamling/lag-19951571-om-insattningsgaranti_sfs-1995-1571/
Source Link: http://rkrattsbaser.gov.se/sfst?bet=1995:1571
Amendment Register Link: http://rkrattsbaser.gov.se/sfsr?bet=1995:1571
Ministry/Authority: Finansdepartementet FMA B
Issued: 1995-12-20
Metadata: {"Utfärdad": "1995-12-20", "Ändrad": "t.o.m. SFS 2025:642"}

==================================================

Lag (1995:1571) om insättningsgaranti
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1995:1571
Departement/myndighet
:   
Finansdepartementet FMA B
Utfärdad
:   
1995-12-20
Ändrad
:   
t.o.m. SFS 2025:642
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag innehåller bestämmelser om garanti för insättningar hos banker, kreditmarknadsföretag och vissa värdepappersföretag.
Frågor om insättningsgarantin handläggs av den myndighet som regeringen bestämmer.
Lag (2007:1433)
.
Definitioner
2 §
I denna lag betyder
betalningsåtaganden: detsamma som i artikel 2.1.13 i  Europaparlamentets och rådets direktiv 2014/49/EU av den 16  april 2014 om insättningsgarantisystem (omarbetning), i den  ursprungliga lydelsen,
EES: Europeiska ekonomiska samarbetsområdet,
garantimyndigheten: den myndighet som handlägger frågor om  insättningsgarantin,
institut: en svensk bank, ett utländskt bankföretag, ett  svenskt kreditmarknadsföretag, ett utländskt kreditföretag  samt ett svenskt värdepappersbolag och ett utländskt  värdepappersföretag, om de har tillstånd att ta emot kunders  medel på konto,
insättare: den som har en insättning i ett institut,
insättning: tillgodohavande som avser inlåning på konto,
insättningsgarantidirektivet: Europaparlamentets och rådets  direktiv 2014/49/EU av den 16 april 2014 om  insättningsgarantisystem (omarbetning), i den ursprungliga  lydelsen, och
resolutionsmyndigheten: den myndighet som handlägger frågor  om resolution enligt lagen (2015:1016) om resolution.
Lag (2016:625)
.
Insättningar som omfattas av garantin
3 §
En insättning omfattas av garantin, om insättningen finns  hos ett svenskt institut här i landet eller hos en filial i  ett annat EES-land till ett svenskt institut och inte något  annat framgår av 3 a §.
Garantimyndigheten får besluta att garantin också ska omfatta  insättningar som finns hos
1. en filial i ett land utanför EES till ett svenskt  institut, eller
2. en filial här i landet till ett utländskt institut.
Om insättningsgarantin i ett annat EES-land, där det finns en  filial till ett svenskt institut, har ett mer omfattande  skydd eller ger högre ersättning än vad som följer av 4 c §,  får garantimyndigheten besluta att garantin ska omfatta även  detta skydd, om inte det andra landets insättningsgaranti  erbjuder filialen sådant skydd.
Beslut enligt andra och tredje styckena meddelas efter  ansökan av institutet.
Lag (2016:625)
.
3 a §
Om resolutionsmyndigheten överför en insättning som har  gjorts i ett institut som försatts i resolution till någon  annan i enlighet med 17 eller 18 kap. lagen (2015:1016) om  resolution, gäller följande.
Insättningen omfattas inte längre av den insättningsgaranti  som gäller för insättningar gjorda i institutet i resolution,  om insättningen har överförts i sin helhet eller till en del  som motsvarar det belopp som omfattas av garantin enligt 4 §.
Om överföringen bara omfattar en del av insättningen och  beloppet understiger det belopp som omfattas av garantin  enligt 4 §, uppgår garantin för den del av insättningen som  är kvar i institutet i resolution till skillnaden mellan det  belopp som omfattas av garantin enligt 4 § och det överförda  beloppet.
Lag (2015:1026)
.
Prövning av kontovillkor
3 b §
Ett institut ska ansöka om garantimyndighetens prövning av om villkoren för varje kontoslag som används för att ta emot insättningar innebär att kontoslaget omfattas av insättningsgarantin. En sådan ansökan ska även göras när institutet avser att ändra villkoren för kontoslaget, om det inte är uppenbart att villkorsändringen saknar betydelse för frågan om kontoslaget omfattas av insättningsgarantin.
Ett utländskt institut som tar emot insättningar som inte omfattas av insättningsgarantin enligt denna lag behöver inte ansöka om prövning.
Lag (2015:1026)
.
Ersättning från garantin
4 §
Om en insättning omfattas av garantin, har insättaren rätt  till ersättning motsvarande dels insättningens belopp, dels  upplupen ränta till den dag då ersättningsrätt inträder.
Ersättningen, tillsammans med eventuell utdelning i  institutets konkurs för en förlust som enligt denna lag är  ersättningsgill, får dock för varje institut uppgå till  sammanlagt högst det belopp i svenska kronor som följer av  artikel 6.1 och 6.5 i insättningsgarantidirektivet, om inte  något annat följer av 4 c §. Regeringen eller den myndighet  som regeringen bestämmer får meddela föreskrifter om det  högsta ersättningsbeloppet.
I fråga om insättningar i en filial i ett annat EES-land till  ett svenskt institut får det högsta ersättningsbeloppet som  avses i andra stycket vara 100 000 euro eller, om landet har  fastställt beloppet i nationell valuta i enlighet med  artikel 6.5 i insättningsgarantidirektivet, det belopp i den  nationella valutan som motsvarar 100 000 euro.
Beloppet ska betalas ut i svenska kronor eller i valutan i det  land inom EES där kontot finns. Om ett belopp ska räknas om  mellan olika valutor, ska den valutakurs tillämpas som gällde  dagen för ersättningsrättens inträde.
Lag (2020:177)
.
4 a §
Om den insättning som ersättningen avser är pantsatt, skall panthavaren ha panträtt i ersättningen.
Lag (2000:95)
.
4 b §
Ett krav som avser tillgångar som enligt en  lagakraftvunnen dom har varit föremål för brott enligt 9 kap. 
6, 6 a eller 7 § brottsbalken eller 3, 4, 5 eller 6 § lagen 
(2014:307) om straff för penningtvättsbrott, ska inte ge rätt  till ersättning från insättningsgarantin.
Om åtal har väckts för brott som avses i första stycket  avseende en viss insättning och ersättning begärs för  insättningen, ska garantimyndigheten besluta att ersättning  tills vidare inte ska betalas ut.
Lag (2025:642)
.
4 c §
Ersättning utöver vad som följer av 4 § får betalas ut  från garantin med sammanlagt högst fem miljoner kronor 
(tilläggsbelopp), om insättaren på ett tillförlitligt sätt  visar att insättningarna avser medel som hänförs till
1. avyttring av privatbostad,
2. ersättning för skada på sådan egendom som avses i 1,
3. upphörande av anställning, bodelning, pension, sjukdom,  invaliditet eller dödsfall,
4. utbetalning av försäkringar, eller
5. ersättning för skada till följd av
a) brott,
b) felaktig dom, eller
c) fel eller försummelse vid myndighetsutövning.
Utbetalning av ersättning enligt första stycket får dock bara  avse insättningar som har gjorts högst tolv månader från den  tidpunkt då beloppet krediterades på insättarens konto eller  från och med den tidpunkt då det blev rättsligt möjligt att  överföra sådana insättningar.
Lag (2016:625)
.
5 §
Följande insättare, eller utländska motsvarigheter, kan  inte få ersättning enligt garantin:
1. en bank,
2. ett kreditmarknadsföretag,
3. ett värdepappersbolag,
4. ett försäkringsföretag,
5. ett återförsäkringsföretag,
6. ett tjänstepensionsföretag,
7. en understödsförening,
8. ett finansiellt institut enligt lagen (2004:297) om bank-  och finansieringsrörelse,
9. en värdepappersfond eller en alternativ investeringsfond,
10. en pensionsfond,
11. en region, en kommun eller en statlig myndighet, eller
12. en insättare som inte har identifierats enligt lagen 
(2017:630) om åtgärder mot penningtvätt och finansiering av  terrorism.
Lag (2019:893)
.
6 §
Om en insättning hos en filial här i landet till ett utländskt institut också omfattas av en garanti i ett annat land, svarar den svenska garantin bara för skillnaden mellan vad som kan betalas ut enligt den utländska garantin, i förekommande fall före avdrag för institutets motfordringar mot insättaren, och vad som kan betalas ut enligt den svenska garantin.
7 §
Om ett institut försätts i resolution enligt lagen 
(2015:1016) om resolution, ska ersättning enligt denna lag  betalas ut i de fall som anges i andra och tredje styckena.  Ersättningen ska betalas till den som resolutionsmyndigheten  anvisar.
Vid skuldnedskrivning enligt 21 kap. lagen om resolution ska  ersättning betalas med ett belopp som motsvarar det som de  garanterade insättningarna skulle ha skrivits ned med enligt 
21 kap. 13 § första stycket 1 samma lag, om de inte hade  varit undantagna från skuldnedskrivning.
Om resolutionsmyndigheten överför en insättning i enlighet  med 17-19 kap. lagen om resolution, ska ersättning betalas  med ett belopp som motsvarar det som de garanterade  insättningarna skulle ha burit om förlusterna hade fördelats  mellan borgenärerna enligt förmånsrättsordningen.
Lag (2015:1026)
.
7 a §
Om skuldnedskrivningsverktyget enligt 21 kap. lagen 
(2015:1016) om resolution tillämpas, får medel som omfattas  av 15 § tillföras vid en kapitalisering av ett institut i  resolution i den utsträckning garanterade insättningar skulle  ha konverterats till eget kapital enligt 21 kap. 13 § första  stycket 2 om de inte hade varit undantagna från konvertering.  I utbyte ska kapitalinstrument erhållas till ett värde som  motsvarar de tillförda medlen.
Lag (2015:1026)
.
7 b §
De medel som insättningsgarantin får bidra med enligt 7  och 7 a §§ får uppgå till högst 200 procent av målnivån  enligt 15 a §.
Lag (2016:625)
.
7 c §
De kapitalinstrument som erhålls i utbyte enligt 7 a §  ska föras till insättningsgarantin.
Sådana tillgångar behöver inte säljas för att  garantimyndigheten ska få låna medel i Riksgäldskontoret.
Den ersättning som garantimyndigheten får när tillgångar  säljs ska tillgodoräknas behållna avgiftsmedel.
Lag (2016:625)
.
Ersättningsrättens inträde
8 §
Är det fråga om en insättning som omfattas av garantin  enligt 3 § första stycket eller andra stycket 1, inträder rätt  till ersättning när
1. Finansinspektionen genom ett beslut har funnit att
a) en insättning som har förfallit till betalning inte har  återbetalats av institutet enligt de rättsliga och  avtalsmässiga villkor som är tillämpliga och
b) oförmågan att betala beror på institutets finansiella  situation och inte endast är tillfällig, eller
2. institutet försätts i konkurs.
Är det fråga om en insättning som omfattas av garantin enligt 
3 § andra stycket 2, inträder rätt till ersättning när en  behörig myndighet i institutets hemland förklarar att  insättningar hos institutet är indisponibla.
Ett beslut enligt första stycket 1 ska meddelas inom fem  arbetsdagar från det att Finansinspektionen har funnit att de  förutsättningar som anges i 1 a är uppfyllda.
Lag (2020:177)
.
9 §
Ersättning enligt garantin betalas av garantimyndigheten.
Ersättningar ska, om inget annat följer av 9 a eller 9 b §,  göras tillgängliga för insättarna inom sju arbetsdagar från  det att
1. Finansinspektionen meddelar ett sådant beslut som avses i 
8 § första stycket 1,
2. institutet försätts i konkurs, eller
3. en myndighet som avses i 8 § andra stycket förklarat att  insättningar hos institutet är indisponibla.
Utbetalning får göras på det sätt som garantimyndigheten anser  är lämpligt. Garantimyndigheten får i detta syfte öppna ett  konto i insättarens namn i ett kreditinstitut eller hämta  uppgifter från ett kreditinstitut eller ett clearingbolag om  konto i ett kreditinstitut till vilket utbetalning av  ersättning kan göras.
Lag (2024:117)
.
9 a §
Ersättningar som omfattas av artikel 7.3 i  insättningsgarantidirektivet ska betalas ut så snart som  möjligt och senast tre månader efter ersättningsrättens  inträde enligt 8 §.
Lag (2016:625)
.
9 b §
Garantimyndigheten får skjuta upp utbetalningen av  ersättningen om
1. det är ovisst om en person har rätt till ersättningen,
2. insättningen är föremål för en rättstvist,
3. insättningen är föremål för restriktiva åtgärder som har  beslutats av nationella regeringar eller internationella  organ,
4. insättningen innefattar ett tilläggsbelopp enligt 4 c §,
5. inga transaktioner har förekommit på kontot under de  senaste 24 månaderna (kontot är vilande), eller
6. ersättningen ska betalas ut för ett annat  insättningsgarantisystems räkning i enlighet med artikel 14.2  i insättningsgarantidirektivet.
Lag (2016:625)
.
9 c §
Ersättning ska inte betalas ut, om
1. det inte har förekommit några transaktioner på kontot  under de senaste 24 månaderna före ersättningsrättens inträde  enligt 8 §, och
2. ersättningen understiger garantimyndighetens  administrativa kostnader för utbetalningen.
Regeringen eller den myndighet som regeringen bestämmer får  meddela föreskrifter om sådana administrativa kostnader som  avses i första stycket.
Lag (2016:625)
.
10 §
Den som har en insättning i ett svenskt institut förlorar sin rätt till ersättning, om han inte gör anspråk på ersättningen innan han har förlorat sin rätt till utdelning i institutets konkurs.
Information
11 §
Svenska institut samt utländska institut som tar emot  insättningar hos en filial här i landet ska informera den som  har gjort eller avser att göra en insättning om
1. huruvida insättningen omfattas av en garanti eller inte,
2. för det fall insättningen omfattas av insättningsgarantin  enligt denna lag, resultatet av den prövning som gjorts  enligt 3 b § första stycket,
3. den ersättningsnivå som gäller för garantin, och
4. formerna för utbetalning av ersättning från garantin.
Information enligt första stycket ska lämnas vid  marknadsföring av ett erbjudande.
Innan ett avtal om mottagande av insättningar ingås ska  insättaren få information enligt första stycket och  information med ett innehåll enligt bilaga 1 till  insättningsgarantidirektivet och med uppgift om  garantimyndighetens webbplats. Insättaren ska bekräfta att  denna information tagits emot. Informationen ska  tillhandahållas insättaren minst en gång varje år.  Informationen ska vidare under avtalstiden framgå av  kontoutdrag och liknande material som rör  fordringsförhållandet. Informationen ska lämnas i pappersform  om insättaren begär det.
Informationen enligt första stycket ska göras tillgänglig på  det språk som insättaren och institutet enades om när avtalet  om mottagande av insättningar ingicks eller på det eller de  officiella språken i det EES-land där filialen är inrättad.
Lag (2016:625)
.
11 a §
Om ett institut åsidosätter informationsplikten i 11 §, när den gäller insättningar från konsumenter, ska marknadsföringslagen (2008:486) tillämpas. Ett sådant åsidosättande ska anses utgöra otillbörlig marknadsföring enligt 10 § samma lag. Ett åsidosättande av 11 § kan medföra marknadsstörningsavgift enligt bestämmelserna i 29-36 §§
marknadsföringslagen.
Om ett institut åsidosätter informationsplikten i 11 §, när den gäller insättningar från bara andra än konsumenter, ska garantimyndigheten underrätta Finansinspektionen enligt 20 §
denna lag.
Lag (2008:497)
.
11 b §
Vid fusion eller annan form av ombildning av ett  institut, som kan påverka insättarens rätt till ersättning,  ska institutet informera insättaren minst en månad innan  rättsverkningarna av ombildningen inträder.
Garantimyndigheten får tillåta en kortare tidsfrist, om det  är motiverat av hänsyn till finansiell stabilitet eller  skyddet för företagshemligheter.
Insättaren har rätt att ta ut eller till ett annat institut  överföra insättningar och upplupen ränta till den del som  överstiger ersättningsbeloppet enligt 4 §, om det görs inom  tre månader från det att insättaren har informerats om  ombildningen. Insättaren har rätt att vidta dessa åtgärder  utan att drabbas av någon sanktion.
Lag (2016:625)
.
11 c §
Ett institut eller en filial som lämnar eller utesluts  från insättningsgarantin enligt denna lag ska informera  berörda insättare inom en månad från det att institutet eller  filialen lämnade garantin.
Lag (2016:625)
.
Skyldighet att ta emot garanterade insättningar
11 d §
Ett institut som erbjuder sig att ta emot insättningar enligt definitionen i 2 § är skyldigt att ta emot sådana insättningar av var och en, om det inte finns särskilda skäl mot det.
Lag (2016:625)
.
Avgifter
12 §
Varje institut som omfattas av garantin ska betala  en årlig avgift till garantimyndigheten. Avgiften för ett år  grundas på institutens insättningar vid utgången av närmast  föregående år, till den del insättningarna omfattas av  garantin.
Institutens sammanlagda avgifter för ett år ska uppgå till  ett belopp som motsvarar 0,1 procent av insättningarna.
Andra stycket behöver inte tillämpas när avgiften för ett  enskilt institut
1. bestäms enligt 14 § första och andra styckena,
2. bestäms genom ändring av beslut enligt 37-39 §§  förvaltningslagen (2017:900), eller
3. efter överklagande bestäms av allmän  förvaltningsdomstol.
Lag (2018:804)
.
13 §
Garantimyndigheten ska årligen  bestämma hur stort belopp varje institut ska betala i avgift.  Avgiften ska betalas inom en månad från dagen för beslutet.
Avgiften ska baseras på institutets sammanlagda insättningar  vid utgången av närmast föregående år, till den del de  omfattas av garantin. Avgiften ska bestämmas med hänsyn till  institutets risknivå.
Dröjsmålsränta ska tas ut på avgifter som inte betalas i rätt  tid, om det inte finns särskilda skäl mot det. Dröjsmålsränta  ska beräknas för år enligt en räntefot som motsvarar den av  Riksbanken fastställda, vid varje tid gällande referensräntan  enligt 9 § räntelagen (1975:635) med ett tillägg av åtta  procentenheter.
Regeringen eller den myndighet som regeringen bestämmer får  meddela föreskrifter om beräkningen av avgifter för garantin  enligt denna lag.
Lag (2016:625)
.
13 a §
Om behållna avgiftsmedel inte är tillräckliga för att  betala ut ersättning vid ersättningsrättens inträde enligt 
8 §, ska garantimyndigheten besluta om en extra avgift.  Avgiften får motsvara högst 0,5 procent av institutens  sammanlagda insättningar vid utgången av närmast föregående  år, till den del insättningarna omfattas av garantin.
Om det finns synnerliga skäl får garantimyndigheten, efter  samråd med Finansinspektionen, besluta om en högre avgift.
Lag (2016:625)
.
13 b §
Om betalning av en extra avgift enligt 13 a § skulle  hota ett instituts likviditet eller solvens, får  garantimyndigheten efter ansökan av institutet bevilja  anstånd med betalning av avgiften.
Anstånd får beviljas med högst sex månader i taget.
Avgiften ska betalas när förutsättningarna för anstånd inte  längre är uppfyllda.
Lag (2016:625)
.
14 §
Om garantin för ett institut börjar gälla under ett  löpande kalenderår ska avgiften för det året fastställas med  hänsyn till den tid garantin gällt. Avgiften ska grundas på  summan av institutets insättningar vid årets utgång och i  övrigt beräknas på samma sätt som anges i 13 § andra  stycket.
Om garantin för ett institut upphör att gälla under ett  löpande kalenderår ska avgiften för det året fastställas med  hänsyn till den tid garantin gällt. Avgiften ska i övrigt  beräknas på samma sätt som anges i 12 och 13 §§.
Om ett institut helt eller delvis övergår till att omfattas  av ett annat insättningsgarantisystem inom EES, ska de  avgifter som institutet har betalat in enligt 13 § under de  senaste tolv månaderna före övergången överföras till det  andra insättningsgarantisystemet. Om övergången avser en del  av verksamheten, ska avgifter överföras i proportion till  överförda insättningar som omfattas av garantin.
En överföring av avgifter ska inte ske om institutet har  uteslutits från garantin enligt denna lag.
Lag (2018:1395)
.
14 a §
Garantimyndigheten får ta ut avgifter för prövningen av en ansökan enligt 3 a §.
Regeringen eller den myndighet som regeringen bestämmer får meddela föreskrifter om avgifterna.
Lag (2011:829)
.
15 §
Garantimyndigheten ska placera inbetalda avgifter på  räntebärande konto i Riksgäldskontoret eller i  skuldförbindelser utfärdade av staten. Från de inbetalda  avgifterna ska myndigheten dock räkna av de  förvaltningskostnader som den haft för garantin.
I den utsträckning behållna avgiftsmedel inte räcker till för  att betala ut ersättningar får garantimyndigheten låna medel  i Riksgäldskontoret.
Lag (2016:625)
.
Målnivå på behållna medel
15 a §
De behållna avgiftsmedlen ska uppgå till ett belopp  som motsvarar minst 0,8 procent av institutens sammanlagda  insättningar som omfattas av garantin (målnivå).
Om de behållna avgiftsmedlen minskar till mindre än två  tredjedelar av den nivå som anges i första stycket, ska nivån  återställas inom sex år. Avgiften får då fastställas till ett  högre belopp än vad som följer av 12 § andra stycket.
För att uppnå beloppet enligt första stycket får  garantimyndigheten godta betalningsåtaganden från instituten.  Andelen betalningsåtaganden får inte överstiga 30 procent av  behållna avgiftsmedel.
Lag (2016:625)
.
Uppgiftsskyldighet
16 §
Ett institut som omfattas av garantin ska lämna de  uppgifter till garantimyndigheten som den behöver för att  fastställa institutets avgift. De uppgifter som myndigheten  behöver för att fastställa ett instituts avgift ska ha  granskats av en revisor som utsetts av institutet i enlighet  med 4 a kap. 1 § sparbankslagen (1987:619), 9 kap. 8 §  aktiebolagslagen (2005:551) eller 8 kap. 8 § lagen (2018:672)  om ekonomiska föreningar.
Institutet ska också utan dröjsmål lämna garantimyndigheten de  uppgifter den behöver om insättare och deras insättningar samt  de uppgifter den i övrigt behöver för sin verksamhet.
Garantimyndigheten får, när den anser att det är nödvändigt,  genomföra en undersökning hos institutet.
Lag (2020:668)
.
16 a §
Ett institut som avser att helt eller delvis övergå  till att omfattas av ett annat insättningsgarantisystem  enligt insättningsgarantidirektivet ska underrätta  garantimyndigheten om detta senast sex månader före  övergången.
Lag (2016:625)
.
17 §
Har ersättningsrätt inträtt enligt 8 §, ska institutet  eller konkursförvaltaren lämna de uppgifter till  garantimyndigheten som den behöver för att betala ut  ersättning till insättarna, samt även i övrigt lämna  myndigheten det biträde som den behöver för utbetalning av  ersättning.
Regeringen eller den myndighet som regeringen bestämmer får  meddela föreskrifter om
1. sådana uppgifter som avses i 16 § och första stycket, och
2. att vissa uppgifter som enligt 16 § ska lämnas till  garantimyndigheten i stället ska lämnas till  Finansinspektionen.
Lag (2020:180)
.
17 a §
När Finansinspektionen har anledning att anta att ersättningsrätten enligt 8 § kan inträda, ska inspektionen informera garantimyndigheten om detta och lämna de uppgifter till myndigheten som den behöver för sin verksamhet enligt denna lag.
Riksbanken ska, på begäran av garantimyndigheten, lämna de uppgifter till myndigheten som den behöver för sin verksamhet enligt denna lag.
Lag (2011:829)
.
Samarbete och utbyte av information
17 b §
Garantimyndigheten, Finansinspektionen och  resolutionsmyndigheten ska samarbeta och utbyta information  med varandra, med motsvarande myndigheter i andra länder, med  företrädare för utländska garantisystem och med Europeiska  bankmyndigheten i den utsträckning som följer av  insättningsgarantidirektivet och Sveriges medlemskap i EU.
Lag (2016:625)
.
17 c §
Garantimyndigheten får hänskjuta frågor som rör avtal  med andra insättningsgarantisystem till Europeiska  bankmyndigheten för tvistlösning i enlighet med artikel 14.5  i insättningsgarantidirektivet.
Lag (2016:625)
.
Återbetalning av ersättning
18 §
Om någon genom oriktiga uppgifter eller på annat sätt  har orsakat att ersättning betalats ut obehörigt eller med  för högt belopp, ska återbetalning ske av vad som har  betalats ut för mycket tillsammans med ränta beräknad enligt 
6 § räntelagen (1975:635).
Sådan återbetalning ska ske också om någon i annat fall har  tagit emot ersättning obehörigt eller med för högt belopp.  Ränta ska i sådana fall tas ut beräknad enligt 5 §  räntelagen.
Beslut enligt första och andra styckena fattas av  garantimyndigheten och får verkställas enligt  utsökningsbalken.
Om det finns särskilda skäl, får återbetalningsskyldighet  enligt första och andra styckena efterges helt eller  delvis.
Lag (2016:625)
.
Övertagande av fordran
19 §
I fråga om utbetalade ersättningar enligt garantin träder staten in i insättarens rätt mot institutet med företrädesrätt framför insättaren intill det utgivna beloppet.
När ett utländskt garantisystem har betalat ut ersättning med anledning av att ett svenskt institut försatts i konkurs träder det utländska garantisystemet in i insättarens rätt mot institutet med företrädesrätt framför insättaren intill det utgivna beloppet.
Lag (1999:161)
.
Ingripanden m.m.
20 §
Garantimyndigheten skall underrätta Finansinspektionen, om ett institut som omfattas av garantin inte fullgör sina skyldigheter enligt denna lag.
Lag (2007:1433)
.
21 §
Om insättningar hos ett institut omfattas av garantin till följd av ett beslut enligt 3 § andra stycket men detta inte utgör en förutsättning för tillstånd enligt 4 kap. 4 § första stycket 3 lagen (2004:297) om bank- och finansieringsrörelse eller 4 kap. 6 § andra stycket lagen (2007:528) om värdepappersmarknaden, och institutet inte fullgör sina skyldigheter enligt denna lag, får garantimyndigheten förelägga institutet att vidta rättelse.
Om institutet inte har vidtagit rättelse inom ett år från föreläggandet, får garantimyndigheten besluta att garantin inte längre ska gälla beträffande insättningarna. Ett sådant beslut får, när det är fråga om ett utländskt institut från ett EES-
land, meddelas endast om den behöriga myndigheten i institutets hemland har samtyckt till beslutet. Är det fråga om ett institut från ett land utanför EES, får beslut om att garantin inte längre ska gälla meddelas endast om tillsynsmyndigheten i institutets hemland har underrättats i förväg om beslutet.
Har garantimyndigheten beslutat att garantin inte längre ska gälla beträffande insättningar hos en filial i ett land utanför EES till ett svenskt institut, ska myndigheten underrätta tillsynsmyndigheten i det land där filialen finns om beslutet.
Lag (2007:1433)
.
22 §
I samtliga fall då garantimyndigheten har beslutat att garantin inte längre skall gälla skall institutet informera berörda insättare om beslutet.
Lag (2007:1433)
.
23 §
Ett beslut om att garantin inte längre ska gälla inverkar inte på insättningar som omfattades av garantin innan beslutet vann laga kraft. Motsvarande gäller när beslut har meddelats om återkallelse av tillstånd eller filialtillstånd.
Lag (2011:829)
.
Överklagande
24 §
Garantimyndighetens och Finansinspektionens beslut enligt  denna lag får överklagas till allmän förvaltningsdomstol.
Prövningstillstånd krävs vid överklagande till kammarrätten.
Lag (2020:177)
.
Verkställighet
25 §
Finansinspektionens beslut enligt 8 § första stycket 1  gäller omedelbart.
Lag (2020:177)
.
26 §
Har upphävts genom
lag (2016:625)
.
27 §
Har upphävts genom
lag (2016:625)
.
28 §
Har upphävts genom
lag (2016:625)
.
29 §
Har upphävts genom
lag (2016:625)
.
30 §
Har upphävts genom
lag (2016:625)
.
Övergångsbestämmelser
1995:1571
1. Denna lag träder i kraft den 1 januari 1996.
2. I fråga om institut som omfattas av garantin alltifrån lagens ikraftträdande skall avgiften för år 1996 bestämmas med utgångspunkt i förhållandena vid utgången av år 1995.
2000:188
Denna lag träder i kraft den 1 juli 2000. Äldre föreskrifter gäller för beräkning av ränta som avser tid före ikraftträdandet.
2002:358
Denna lag träder i kraft den 1 juli 2002. För beräkning av ränta som avser tid före ikraftträdandet gäller äldre bestämmelser.
2007:1433
1. Denna lag träder i kraft den 1 januari 2008.
2. De nya bestämmelserna ska även tillämpas på beslut som Insättningsgarantinämnden har fattat och på ansökningar som har gjorts före lagens ikraftträdande.
2008:811
1. Denna lag träder i kraft dagen efter den dag då lagen enligt uppgift på den kommit ut från trycket i Svensk författningssamling.
2. Lagen ska dock tillämpas för tid från och med den 6 oktober 2008. Den ska inte tillämpas för fall där rätten till ersättning har inträtt före detta datum.
2009:698
Denna lag träder i kraft den 30 juni 2009. Den ska dock inte tillämpas för fall då rätten till ersättning har inträtt före ikraftträdandet.
2010:1865
Denna lag träder i kraft den 31 december 2010. Äldre föreskrifter gäller fortfarande för fall då rätten till ersättning har inträtt före ikraftträdandet.
2011:829
1. Denna lag träder i kraft den 1 juli 2011.
2. Ett institut som tar emot eller avser att ta emot insättningar som omfattas av denna lag ska ansöka om prövning enligt 3 a § inom tre månader från ikraftträdandet.
2014:310
1. Denna lag träder i kraft den 1 juli 2014.
2. Äldre bestämmelser gäller för krav som avser tillgångar som varit föremål för brott som begåtts före ikraftträdandet.
2016:625
1. Denna lag träder i kraft den 1 juli 2016.
2. Äldre föreskrifter gäller för årliga avgifter som beslutas  under 2016.
2020:177
1. Denna lag träder i kraft den 1 maj 2020.
2. Det som sägs om det högsta ersättningsbeloppets storlek i 
4 § andra stycket i den äldre lydelsen ska gälla fram till  dess att föreskrifter om beloppet som meddelats av regeringen  eller den myndighet som regeringen bestämmer har trätt i  kraft.
2020:668
1. Denna lag träder i kraft den 1 januari 2021.
2. Äldre bestämmelser gäller dock fortfarande i fråga om  medlemsbanker som är registrerade i bankregistret den 
31 december 2020 avseende det räkenskapsår som avslutas  närmast efter detta datum.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.