Title: Förordning (2022:133) om elpriskompensation för december 2021-februari 
2022
SFS Number: Svensk författningssamling 2022:133
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022133-om-elpriskompensation-for_sfs-2022-133/
Source Link: http://rkrattsbaser.gov.se/sfst?bet=2022:133
Amendment Register Link: http://rkrattsbaser.gov.se/sfsr?bet=2022:133
Ministry/Authority: Klimat- och näringslivsdepartementet RSE
Issued: 2022-02-25
Metadata: {"Utfärdad": "2022-02-25", "Ändrad": "t.o.m. SFS 2022:390"}

==================================================

Förordning (2022:133) om elpriskompensation för december 2021-februari 
2022
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:133
Departement/myndighet
:   
Klimat- och näringslivsdepartementet RSE
Utfärdad
:   
2022-02-25
Ändrad
:   
t.o.m. SFS 2022:390
Tidsbestämd
: 
2023-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Ersättning får, i mån av tillgång på medel, lämnas enligt  denna förordning till nätföretag som kompenserar kunder för  elförbrukning som varit hög under december 2021-februari 2022.
Förordningen är meddelad med stöd av 8 kap. 7 §  regeringsformen.
Ord och uttryck i förordningen
2 §
I denna förordning avses med
elanvändare: en fysisk person som har tagit ut el från ett  nätföretags elnät i en uttagspunkt för konsumentändamål under  någon av månaderna december 2021-februari 2022,
elpriskompensation: kompensation som avser den el som tagits  ut för förbrukning i en uttagspunkt för konsumentändamål under  någon av månaderna december 2021-februari 2022,
nätföretag: den som med stöd av en nätkoncession ställer en  starkströmsledning till förfogande för överföring av el för  någon annans räkning.
I övrigt har ord och uttryck i förordningen samma innebörd som  i ellagen (1997:857).
Förutsättningar för ersättning till nätföretag
3 §
En förutsättning för ersättning är att nätföretaget före  utgången av 2022 lämnar elpriskompensation för den el som  elanvändare har tagit ut för förbrukning från nätföretagets  elnät med det belopp per december 2021, januari 2022  respektive februari 2022 som anges nedan.
Förbrukning per uttagspunkt i
kilowattimmar avrundad nedåt
till närmaste heltal	        Elpriskompensation i kronor
700-899	                        100
900-999	                        200
1 000-1 099	                300
1 100-1 199	                400
1 200-1 299	                500
1 300-1 399	                700
1 400-1 499	                900
1 500-1 599	                1 100
1 600-1 699	                1 300
1 700-1 799	                1 500
1 800-1 899	                1 700
1 900-1 999	                1 900
2 000-	                        2 000
Formen för elpriskompensationen
4 §
Ersättningen till nätföretaget ska avse elpriskompensation  som lämnas genom
1. betalning till elanvändarna, eller
2. att beloppet tillgodoräknas elanvändarna vid fakturering  som avser sådana kostnader för el, överföring av el, skatter  och statliga avgifter som inte förfallit till betalning före  faktureringen.
Om nätföretagets avtal med en elanvändare har upphört, får  ersättningen till nätföretaget i stället avse  elpriskompensation som lämnas till någon annan som tar ut el  från elnätet i uttagspunkten. Förordning (2022:226).
Storleken på ersättningen till nätföretaget
5 §
Ersättning får lämnas till ett nätföretag med ett belopp  som motsvarar den elpriskompensation som nätföretaget lämnar  enligt 3 och 4 §§.
6 §
Ersättning får dessutom lämnas för den administration som  elpriskompensationen medför för nätföretaget med
1. ett engångsbelopp på 200 000 kronor exklusive  mervärdesskatt, och
2. 60 kronor exklusive mervärdesskatt för varje uttagspunkt  för vilken elpriskompensation lämnas.
Handläggning av ärenden om ersättning till nätföretag
7 §
Frågor om ersättning till nätföretag prövas av  Kammarkollegiet.
8 §
Ett nätföretags ansökan om ersättning ska ges in vid ett  tillfälle och ha kommit in till Kammarkollegiet senast den 
30 juni 2022.
9 §
Nätföretagets ansökan om ersättning ska lämnas på formulär  som fastställs av Kammarkollegiet.
10 §
Nätföretaget ska i ansökningsärendet lämna de uppgifter  och handlingar som Kammarkollegiet begär.
11 §
Ett nätföretag ska senast den 31 oktober 2022 anmäla till  Kammarkollegiet om någon uppgift som legat till grund för  ansökan om ersättning har visat sig vara oriktig.
Beslut om ersättning till nätföretag
12 §
Beslut om ersättning till nätföretag ska meddelas i den  ordning som fullständiga ansökningar kommer in till  Kammarkollegiet.
13 §
Ett beslut om ersättning till ett nätföretag ska  innehålla uppgifter om
1. hur stor elpriskompensation nätföretaget totalt ska lämna  enligt 3 §, och
2. antalet uttagspunkter för vilka kompensation ska lämnas.
14 §
Kammarkollegiet får besluta om ytterligare ersättning  till ett nätföretag, om
1. en uppgift som legat till grund för ett beslut enligt 12 §  har visat sig vara oriktig och det orsakat att ersättningen  bestämts med ett för lågt belopp, och
2. nätföretaget har anmält detta enligt 11 §.
Utbetalning av ersättning till nätföretag
15 §
Kammarkollegiet ska betala ut ersättningen till ett  nätföretag innan nätföretaget har lämnat elpriskompensation,  om företaget begär det.
Uppföljning av utbetald ersättning till nätföretag
16 §
Kammarkollegiet ansvarar för uppföljning av ersättning  som betalats ut enligt denna förordning.
Nätföretaget ska på Kammarkollegiets begäran lämna de  uppgifter och handlingar som behövs för uppföljningen.
Återbetalning av ett nätföretags ersättning
17 §
Ett nätföretag som har tagit emot ersättning är  återbetalningsskyldigt om
1. nätföretaget genom att lämna oriktiga uppgifter eller på  något annat sätt har orsakat att ersättningen har bestämts  felaktigt eller med för högt belopp,
2. ersättningen av någon annan orsak har bestämts felaktigt  eller med för högt belopp och nätföretaget skäligen borde ha  insett detta, eller
3. nätföretaget helt eller delvis inte har lämnat den  elpriskompensation som ersättningen avser före utgången av 
2022.
På det belopp som ett nätföretag är återbetalningsskyldigt för  ska ränta enligt räntelagen (1975:635) betalas.
Återkrav av ett nätföretags ersättning
18 §
Om ett nätföretag är återbetalningsskyldigt enligt 17 §,  ska Kammarkollegiet besluta att helt eller delvis kräva  tillbaka ersättningen tillsammans med räntan. Kravet eller  räntan får sättas ned helt eller delvis om det finns särskilda  skäl.
Bemyndigande
19 §
Kammarkollegiet får meddela föreskrifter om  verkställigheten av denna förordning.
Överklagande
20 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om att helt eller delvis inte bevilja ersättning till  ett nätföretag får dock inte överklagas.
Övergångsbestämmelser
2022:133
1. Denna förordning träder i kraft den 15 mars 2022.
2. Förordningen upphör att gälla vid utgången av 2022.
3. Den upphävda förordningen gäller dock fortfarande för  ersättning som har betalats ut till nätföretag före utgången  av 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.