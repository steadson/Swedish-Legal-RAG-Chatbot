Title: Förordning (2021:814) om statligt lån för betalning av skulder för vissa avbeställda eller inställda paketresor till följd av spridningen av sjukdomen covid-19
SFS Number: Svensk författningssamling 2021:814
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021814-om-statligt-lan-for_sfs-2021-814/
Source Link: http://rkrattsbaser.gov.se/sfst?bet=2021:814
Amendment Register Link: http://rkrattsbaser.gov.se/sfsr?bet=2021:814
Ministry/Authority: Näringsdepartementet
Issued: 2021-07-15
Metadata: {"Utfärdad": "2021-07-15"}

==================================================

Förordning (2021:814) om statligt lån för betalning av skulder för vissa avbeställda eller inställda paketresor till följd av spridningen av sjukdomen covid-19
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:814
Departement/myndighet
:   
Näringsdepartementet
Utfärdad
:   
2021-07-15
Tidsbestämd
: 
2022-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om lån till  arrangörer och återförsäljare av paketresor till följd av  spridningen av sjukdomen covid-19.
2 §
Denna förordning är meddelad med stöd av 8 kap. 7 §  regeringsformen.
3 §
Ett lån enligt denna förordning får beslutas i mån av  tillgång på medel.
4 §
Lån enligt denna förordning får lämnas i enlighet med  Europeiska kommissionens beslut den 12 juli 2021 i ärende  SA.63727 (2021/N).
Uttryck i förordningen
5 §
I denna förordning avses med
1. researrangör: en arrangör eller återförsäljare enligt 
1 kap. 5 § 3 respektive 4 paketreselagen (2018:1217),
2. ursprungsresa: en paketresa som skulle ha påbörjats under  perioden 1 mars 2020-31 januari 2021 och som har avbeställts  eller ställts in,
3. ombokningsresa: en paketresa som har avtalats när en  ursprungsresa avbeställts eller ställts in, i stället för full  återbetalning enligt 3 kap. 9 § paketreselagen,
4. researrangörslån: lån för betalning av sådana skulder för  återbetalning till resenären som avses i 3 kap. 9 §  paketreselagen för ombokningsresor som avbeställts eller  ställts in, och
5. stora företag: researrangörer som har 250 eller fler  anställda och en årsomsättning som överstiger 500 miljoner  kronor eller en balansomslutning som överstiger 430 miljoner  kronor.
Ansökan om researrangörslån
6 §
En ansökan om researrangörslån görs hos Kammarkollegiet  senast den 31 augusti 2021. Ansökan ska vara skriftlig.
När ansökningstiden har löpt ut ska Kammarkollegiet pröva alla  ansökningar.
Vem som får ansöka om ett researrangörslån
7 §
Ett researrangörslån får sökas av en researrangör.
Vad en ansökan ska innehålla
8 §
En ansökan om researrangörslån ska innehålla de uppgifter  som krävs för att bedöma om ett sådant lån kan beviljas.  Ansökningen ska särskilt innehålla följande uppgifter:
1. den eller de ursprungsresor som har avbeställts eller  ställts in,
2. den eller de ombokningsresor som har avbeställts eller  ställts in och när de skulle ha påbörjats,
3. det belopp som skulle ha återbetalats för ombokningsresorna  och som ännu inte har återbetalats,
4. det sökta lånebeloppet och om lånet ska löpa på tre eller  sex år, och
5. researrangörens totala omsättning eller årliga  lönekostnader för 2019, inklusive sociala avgifter och  kostnader för personal som arbetar för researrangören men  avlönas som underleverantörer.
9 §
Researrangören ska i sin ansökan om researrangörslån ange  om arrangören
1. var i svårigheter den 31 december 2019 enligt definitionen  i artikel 2.18 i kommissionens förordning (EU) nr 651/2014 av  den 17 juni 2014 genom vilken vissa kategorier av stöd  förklaras förenliga med den inre marknaden enligt artiklarna 
107 och 108 i fördraget, i den ursprungliga lydelsen,
2. är föremål för betalningskrav på grund av ett beslut av  Europeiska kommissionen som förklarat ett stöd från en svensk  stödgivare olagligt och oförenligt med den inre marknaden,
3. är i likvidation, försatt i konkurs eller föremål för  företagsrekonstruktion,
4. inte omfattas av eller inte har haft en ordnad resegaranti  enligt resegarantilagen (2018:1218) för den eller de  ombokningsresor som researrangörslånet avser, och
5. har, enligt den senast godkända årsredovisningen, 250 eller  fler anställda och en årsomsättning som överstiger 
500 miljoner kronor eller en balansomslutning som överstiger 
430 miljoner kronor.
Researrangören ska i sin ansökan också ange vilka av följande  stöd eller lån som beviljats arrangören eller ett annat  företag i samma koncern som arrangören där koncernen är av  sådant slag som anges i 1 kap. 4 § årsredovisningslagen 
(1995:1554):
1. stöd enligt förordningen (2020:237) om statligt stöd när  vissa lokalhyresgäster fått rabatt på hyran,
2. stöd enligt 1 a § förordningen (2020:730) om tillfälligt  anpassat sjöfartsstöd,
3. stöd för stödperioden juni och juli 2020 enligt  förordningen (2020:838) om omställningsstöd för maj-juli 2020,
4. stöd enligt förordningen (2021:198) om statligt stöd för  att säkerställa tillgång till ambulansflygtransporter under  utbrott av sjukdomen covid-19,
5. stöd enligt förordningen (2021:273) om statligt stöd när  vissa lokalhyresgäster fått rabatt på hyran under 2021, och
6. lån enligt 13 § förordningen (2021:57) om statligt lån till  arrangörer och återförsäljare av paketresor till följd av  spridningen av sjukdomen covid-19.
10 §
Den som ansöker om researrangörslån ska till  Kammarkollegiet lämna de handlingar och de uppgifter som i  övrigt behövs för prövningen.
Kammarkollegiet får bestämma att det underlag som ligger till  grund för de uppgifter som avses 8 § och 9 § första stycket 1  ska granskas av en godkänd eller auktoriserad revisor.
De uppgifter som lämnas i en ansökan om researrangörslån ska  lämnas på heder och samvete.
Förutsättningar för beslut om researrangörslån
11 §
Som förutsättning för att besluta att bevilja ett  researrangörslån gäller att
1. den eller de ombokningsresor som ansökan avser skulle ha  påbörjats under perioden 1 februari-30 september 2021,
2. ombokningsresan eller ombokningsresorna har avbeställts  eller ställts in senast den 1 augusti 2021, och
3. researrangören vid tidpunkten för ansökan inte eller delvis  inte har betalat det belopp som resenären eller resenärerna  har rätt till enligt 3 kap. 9 § paketreselagen (2018:1217).
Ett researrangörslån får inte beviljas om något av de  förhållanden som anges i 9 § första stycket 1-4 råder.
Researrangörslånets storlek
12 §
Ett researrangörslån får beviljas med ett lånebelopp som  högst motsvarar summan av det belopp som researrangören är  skyldig att återbetala till resenären eller resenärerna enligt 
3 kap. 9 § paketreselagen (2018:1217) och som vid tidpunkten  för ansökan inte har betalats.
Låneloppet får dock inte, tillsammans med den ränta som gäller  för lånet och utestående kapitalskuld inklusive ränta för lån  som har beslutats enligt förordningen (2021:57) om statligt  lån till arrangörer och återförsäljare av paketresor till  följd av spridningen av sjukdomen covid-19, överstiga det som  är högst av
1. 25 procent av researrangörens totala omsättning 2019, eller
2. det dubbla beloppet av researrangörens årliga lönekostnader 
2019, inklusive sociala avgifter och kostnader för personal  som arbetar för researrangören men avlönas som  underleverantörer.
13 §
Om lånebeloppet enligt 12 § andra stycket är lägre än det  lånebelopp som får beviljas enligt 12 § första stycket, får  ytterligare högst 18 miljoner kronor beviljas. Från det  beloppet ska avdrag göras för allt annat statligt stöd som har  beslutats i enlighet med en sådan förordning som anges i 9 §  andra stycket 1-5.
Researrangörslånets löptid och ränta
14 §
Ett researrangörslån får löpa på tre eller sex år. Räntan  för lånet ska vara 1,01 procent per år. För stora företag ska  dock räntan för ett lån med sex års löptid vara 2,01 procent  per år.
Beslut om researrangörslån
15 §
Ett beslut om att bevilja ett researrangörslån fattas av  Kammarkollegiet.
Om tilldelade medel vid tidpunkten för Kammarkollegiets  prövning enligt 6 § inte räcker för att bevilja lån till alla  som är berättigade till lån enligt 11 §, ska Kammarkollegiet  besluta att sätta ned lånebeloppet med samma procentsats för  alla låneberättigade.
Villkor i ett beslut om researrangörslån
16 §
Ett beslut om researrangörslån ska innehålla de villkor  som anges i 17-19 §§ och i övrigt de villkor som  Kammarkollegiet bestämmer.
17 §
Ett beslut om researrangörslån ska innehålla villkor som  innebär att researrangören ska
1. ha rätt att betala tillbaka lånet och upplupen ränta i  förtid,
2. betala tillbaka lånet i förtid om det inte eller delvis  inte har använts för återbetalning till resenären inom den tid  som Kammarkollegiet bestämt eller om något villkor i beslutet  inte har följts,
3. betala tillbaka lånet i förtid om researrangören genom  oriktiga uppgifter eller på annat sätt har orsakat att  lånebeloppet eller räntan har bestämts felaktigt eller med för  högt belopp eller för låg ränta,
4. betala tillbaka lånet i förtid om lånebeloppet eller räntan  av någon annan orsak har bestämts felaktigt eller med för högt  belopp eller för låg ränta och researrangören skäligen borde  ha insett detta, och
5. lämna de uppgifter som Kammarkollegiet begär för att följa  upp beslutet om researrangörslån.
Ett villkor enligt första stycket 2-4 får innebära att lånet  delvis ska betalas i förtid.
Av beslutet ska det framgå
1. hur stort belopp som beviljats enligt 12 §,
2. hur stort belopp som beviljats enligt 13 §, och
3. den ränta som sammanlagt ska betalas för lånet.
18 §
Ett beslut om researrangörslån ska innehålla villkor som  innebär att lånet får vara amorteringsfritt. Lånet ska dock  amorteras i den utsträckning som researrangören får ersättning  från sina underleverantörer för de skulder som lånet är avsett  för och i den omfattning som Kammarkollegiet bestämmer.
19 §
Ett beslut om researrangörslån ska innehålla villkor som  innebär att den ränta som inte har betalats under det år då  den har uppkommit ska läggas till skulden vid kalenderårets  slut. Om lånet betalas tillbaka i sin helhet i förtid, ska den  ränta som uppkommit under året men som inte betalats i stället  läggas till kapitalskulden den dag betalning ska ske.
Utbetalning av researrangörslån
20 §
Ett researrangörslån betalas ut av Kammarkollegiet. En  utbetalning får inte ske om något av de förhållanden som anges  i 9 § första stycket 2 eller 3 råder.
Tillämpning av viss förordning
21 §
I förordningen (1993:1138) om hantering av statliga  fordringar finns bestämmelser som har betydelse för  researrangörslån som har beslutats enligt denna förordning.
Offentliggörande, rapportering och registerföring
22 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
23 §
För researrangörslån som överstiger ett belopp som  motsvarar 100 000 euro ska Kammarkollegiet offentliggöra den  information som avses i bilaga III till kommissionens  förordning (EU) nr 651/2014.
Rätt att meddela föreskrifter
24 §
Kammarkollegiet får meddela föreskrifter om  verkställigheten av denna förordning.
Överklagande
25 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om att inte eller delvis inte bevilja ett  researrangörslån och beslut om att inte betala ut ett sådant  lån får dock inte överklagas.
Övergångsbestämmelser
2021:814
1. Denna förordning träder i kraft den 2 augusti 2021.
2. Förordningen upphör att gälla vid utgången av 2021.
3. Den upphävda förordningen gäller dock fortfarande i ärenden  där ansökan har kommit in till Kammarkollegiet senast den 31  augusti 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.