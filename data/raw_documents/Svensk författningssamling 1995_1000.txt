Title: Pantbankslag (1995:1000)
SFS Number: Svensk författningssamling 1995:1000
URL: https://www.riksdagen.se/sv/dokument-och-lagar/dokument/svensk-forfattningssamling/pantbankslag-19951000_sfs-1995-1000/
Source Link: http://rkrattsbaser.gov.se/sfst?bet=1995:1000
Amendment Register Link: http://rkrattsbaser.gov.se/sfsr?bet=1995:1000
Ministry/Authority: Klimat- och näringslivsdepartementet RSN
Issued: 1995-06-29
Metadata: {"Utfärdad": "1995-06-29", "Ändrad": "t.o.m. SFS 2017:636"}

==================================================

Pantbankslag (1995:1000)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1995:1000
Departement/myndighet
:   
Klimat- och näringslivsdepartementet RSN
Utfärdad
:   
1995-06-29
Ändrad
:   
t.o.m. SFS 2017:636
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna lag avses med
pantbank: ett företag som bedriver pantbanksverksamhet,
pantbanksverksamhet: en näringsverksamhet med ändamål att lämna krediter åt konsumenter mot panträtt huvudsakligen i lösöre,
pantsedel: ett särskilt bevis om pantsättningen som pantbanken lämnar till låntagaren,
pantbok: ett löpande register över alla pantsättningar i en pantbank.
2 §
Avtalsvillkor som i jämförelse med bestämmelserna i denna lag är till nackdel för låntagaren är utan verkan mot denne, om inte annat anges i lagen.
2 a §
Regeringen meddelar föreskrifter om vilka länsstyrelser som ansvarar för uppgifter enligt denna lag.
Lag (2012:86)
.
Tillståndsplikt
3 §
Pantbanksverksamhet får drivas bara efter tillstånd av länsstyrelsen. Tillstånd ges tills vidare.
Tillstånd kan ges till svenska aktiebolag och motsvarande utländska företag inom Europeiska ekonomiska samarbetsområdet. För ett utländskt företag, som inte är verksamt genom ett svenskt aktiebolag, skall tillståndet avse verksamhet genom filial enligt lagen
(1992:160) om utländska filialer m. m.
4 §
Tillstånd ska ges om företaget med hänsyn till  organisation, ledning och ägare med bestämmande inflytande  kan antas komma att bedriva en sund pantbanksverksamhet och i  övrigt uppfylla kraven enligt bestämmelserna i denna lag,  lagen (2017:630) om åtgärder mot penningtvätt och  finansiering av terrorism och föreskrifter som har meddelats  med stöd av den lagen.
Tillstånd till ett utländskt företag får ges endast om  företaget i det land där det har sitt säte bedriver  pantbanksverksamhet och står under tillsyn av behörig  myndighet.
Lag (2017:636)
.
5 §
Frågan om tillstånd prövas av länsstyrelsen. Om  länsstyrelsen meddelar tillstånd ska den länsstyrelse som  avses i 24 a § underrättas om beslutet.
Innan en pantbank öppnar ett nytt kontor, ska anmälan göras  till länsstyrelsen.
Lag (2017:636)
.
Sundhetskrav och förbud mot annan verksamhet
6 §
Pantbanksverksamhet skall bedrivas så att allmänhetens förtroende för verksamheten upprätthålls och i övrigt så att verksamheten kan anses sund.
En pantbank får inte bedriva någon annan verksamhet vid sidan av pantbanksverksamhet än som anges i 20 §.
Tystnadsplikt
7 §
Uppgifter om enskildas personliga eller ekonomiska förhållanden som har lämnats till en pantbank får inte obehörigen röjas.
I det allmännas verksamhet tillämpas i stället bestämmelserna i offentlighets- och sekretesslagen (2009:400).
Den som bryter mot förbudet i första stycket ska inte dömas till ansvar enligt 20 kap. 3 § brottsbalken.
Lag (2009:463)
.
Grunder för långivning
8 §
Panten skall vara den enda säkerheten för lånet. Låntagaren blir inte personligen betalningsansvarig för lånet.
9 §
Ränta som tas ut för lånet skall anges som en räntesats motsvarande räntekostnaden per år för den vid varje tid obetalda delen av skulden.
Räntesatsen får inte ändras till låntagarens nackdel under lånetiden.
10 §
En pantbank får förutom ränta ta ut ersättning för lånet, om sådan ersättning motsvaras av kostnader för lånet.
Ersättningsbeloppet får inte ändras till låntagarens nackdel under lånetiden.
11 §
Låntagaren har rätt att lösa panten i förtid. Ränta och andra kostnader skall då betalas för tiden fram till förtidsbetalningen men inte för tiden därefter. Därvid får dock pantbanken begära att varje påbörjad månad från dagen för lånet räknas som hel månad.
Pantbanken får inte tillgodoräkna sig någon ersättning för att skulden betalas i förtid.
12 §
Lånetiden får inte överstiga ett år.
Om pantbankens fordran inte betalas när den förfaller till betalning, får pantbanken sälja panten enligt 16--20 §§.
Pantbanken har rätt till dröjsmålsränta under högst fyra månader från förfallodagen.
Pantsedel
13 §
Pantbanken skall lämna låntagaren en pantsedel som bevis om pantsättningen. Pantsedeln skall innehålla uppgift om
1. det nummer under vilket lånet har förts in i pantboken,
2. dagen för pantsättningen och lånets förfallodag,
3. lånebeloppet och ränta enligt 9 §,
4. ersättning enligt 10 § och övriga villkor för lånet samt
5. beskrivning av panten.
Ränta enligt 9 § och ersättning enligt 10 § skall anges med belopp.
Åldersgräns och legitimation m.m.
14 §
En pantbank får ta emot pant bara av den som har fyllt arton år. Låntagaren skall vara känd för pantbankens personal eller på ett tillförlitligt sätt styrka sin identitet. Detsamma gäller när panten skall lösas.
Pantbanken skall vid pantsättningen begära uppgift om den adress där låntagaren kan nås för underrättelser. Skyldighet enligt 19 § att underrätta låntagaren eller annan skall anses fullgjord, om underrättelsen har sänts i rekommenderat brev under den adress som har uppgetts eller som annars är känd för pantbanken.
Försäkring
15 §
En pantbank skall för mottagna panter ha egendoms- och ansvarsförsäkring till betryggande belopp.
Pantförsäljning
16 §
Panten får säljas först två månader efter lånets förfallodag, om inte låntagaren eller den som förvärvat rätten till panten medger att det sker tidigare.
17 §
Försäljning skall ske på offentlig auktion på den ort där pantsättningen ägt rum, om inte låntagaren eller den som förvärvat rätten till panten medger att försäljning sker på annan ort.
Om panten utgörs av finansiella instrument som är upptagna till handel på en reglerad marknad eller en motsvarande marknad utanför Europeiska ekonomiska samarbetsområdet, skall försäljningen dock ske genom ett värdepappersinstitut och till gällande marknadspris.
Lag (2007:540)
.
18 §
En försäljning på offentlig auktion skall kungöras i en tidning inom orten minst åtta dagar i förväg. I kungörelsen skall anges lånets förfallomånad.
Låntagaren eller den som förvärvat rätten till panten skall i god tid före auktionen på lämpligt sätt särskilt underrättas om tid och plats för denna.
19 §
Överskott vid en pantförsäljning tillfaller låntagaren eller den som förvärvat rätten till panten.
Om överskottet uppgår till högst 100 kronor, har låntagaren eller den som förvärvat rätten till panten rätt att på begäran få beloppet utbetalat på pantbanken. Om beloppet överstiger 100 kronor, skall pantbanken snarast underrätta honom om att ett sådant överskott har uppkommit. Pantbanken kan i stället direkt utbetala beloppet till honom på lämpligt sätt.
Överskott som inte har kunnat betalas ut inom ett år från försäljningsdagen tillfaller pantbanken.
20 §
En pantbank får vid försäljning på offentlig auktion själv köpa panten. Sådan pant får pantbanken i sin verksamhet sälja över disk.
Pantbok
21 §
En pantbank skall föra pantbok.
Regeringen får föreskriva vilka uppgifter som skall antecknas i pantboken.
22 §
Uppgift i pantboken skall bevaras under fem år räknat från utgången av det kalenderår då uppgiften fördes in eller under den längre tid som för vissa uppgifter gäller enligt annan författning.
Ägarprövning
23 §
Ett direkt eller indirekt förvärv av aktier i en  pantbank som medför att innehavet utgör ett kvalificerat  innehav får ske bara efter tillstånd av länsstyrelsen.
Tillstånd ska lämnas, om det inte kan antas att förvärvet  kommer att motverka en sund utveckling av företagets  verksamhet.
Med ett kvalificerat innehav avses i denna lag detsamma som i 
1 kap. 5 § 15 lagen (2004:297) om bank- och  finansieringsrörelse.
Lag (2017:636)
.
Tillsyn
24 §
En pantbank står under tillsyn av länsstyrelsen.
Lag (2012:86)
.
24 a §
Regeringen kan med stöd av 8 kap. 7 § regeringsformen  meddela föreskrifter om vilka länsstyrelser som utövar  tillsyn över att pantbanker följer lagen (2017:630) om  åtgärder mot penningtvätt och finansiering av terrorism och  föreskrifter som har meddelats med stöd av den lagen.
Vid tillsyn enligt första stycket ska 7 kap. 5 § den lagen  tillämpas.
Lag (2017:636)
.
25 §
Länsstyrelsen skall vid sin tillsyn över pantbankerna se till att en sund utveckling av verksamheten främjas.
25 a §
Den som i väsentlig utsträckning har åsidosatt  skyldigheter i näringsverksamhet eller som har gjort sig  skyldig till allvarlig brottslighet får inte ägna sig åt  pantbanksverksamhet. Detta förbud gäller den som har ett  kvalificerat innehav av andelar i pantbanken eller ingår i  dess ledning.
Lag (2017:636)
.
26 §
En pantbank skall lämna länsstyrelsen de upplysningar om sin verksamhet och därmed sammanhängande omständigheter som länsstyrelsen begär.
Länsstyrelsen får genomföra undersökning hos en pantbank när länsstyrelsen anser det nödvändigt.
26 a §
När en pantbank får kännedom om att förändringar har  skett i den krets som har ett kvalificerat innehav i  företaget eller ingår i dess ledning, ska pantbanken anmäla  förändringen till länsstyrelsen.
Lag (2017:636)
.
Polismyndighetens kontroll
27 §
En pantbank är skyldig att på begäran lämna ut uppgifter ur pantboken till Polismyndigheten. En sådan begäran får avse viss systematisk rapportering till myndigheten.
Pantbanken ska också lämna Polismyndigheten tillträde till pantbankens lokaler för undersökning av pantlagret och granskning av pantboken och de handlingar som ligger till grund för den.
Lag (2014:728)
.
27 a §
Om någon omfattas av ett förbud enligt 25 a §, får  länsstyrelsen förelägga pantbanken att göra rättelse och, om  rättelse inte görs, förelägga pantbanken att upphöra med  verksamheten. Om det är den som har ett kvalificerat innehav  av andelar i pantbanken som inte uppfyller kravet i 25 a §,  får länsstyrelsen förelägga denne att avyttra så stor del av  aktierna eller andelarna att innehavet därefter inte är  kvalificerat eller, om innehavaren är en juridisk person, att  byta ut den diskvalificerade personen i dess ledning.
Vid ingripanden mot överträdelser av lagen (2017:630) om  åtgärder mot penningtvätt och finansiering av terrorism och  föreskrifter som meddelats med stöd av den lagen ska 7 kap. 8  och 10-23 §§ den lagen tillämpas.
Lag (2017:636)
.
Ingripanden
28 §
Ett tillstånd att bedriva pantbanksverksamhet ska  återkallas av länsstyrelsen om
1. företaget inom ett år efter tillståndsbeslutet inte har  börjat driva verksamheten eller dessförinnan har förklarat  sig avstå från tillståndet,
2. företaget under en sammanhängande tid av ett år inte har  drivit någon verksamhet,
3. företaget genom att överträda bestämmelser i denna lag  eller någon annan författning eller på något annat sätt visat  sig inte uppfylla kravet på en sund pantbanksverksamhet,  eller
4. den länsstyrelse som avses i 24 a § har förelagt företaget  att upphöra med verksamheten och detta beslut har fått laga  kraft.
Den länsstyrelse som avses i 24 a § ska underrätta den  tillståndsgivande länsstyrelsen när ett beslut att förelägga  företaget att upphöra med sin verksamhet har fattats och när  beslutet har fått laga kraft.
Lag (2017:636)
.
29 §
Om det är tillräckligt får länsstyrelsen i det fall som avses i 28 § 3 i stället för att återkalla tillståndet meddela varning.
30 §
Om någon bedriver pantbanksverksamhet utan tillstånd, skall länsstyrelsen förelägga honom att upphöra med verksamheten.
Är det osäkert om viss verksamhet utgör pantbanksverksamhet, får länsstyrelsen förelägga den som bedriver verksamheten att lämna de upplysningar som behövs för att bedöma frågan.
31 §
Om länsstyrelsen återkallar ett tillstånd enligt 28 §  första stycket 3 eller 4, får länsstyrelsen besluta hur  verksamheten ska avvecklas.
Länsstyrelsen får också besluta hur en olovlig  pantbanksverksamhet ska avvecklas.
Lag (2017:636)
.
Vite
32 §
Om länsstyrelsen meddelar föreläggande eller förbud enligt denna lag, får länsstyrelsen förelägga vite.
Avgifter
33 §
Pantbanker som är verksamma i Sverige skall till länsstyrelsen betala avgifter för finansiering av länsstyrelsens verksamhet enligt denna lag.
Regeringen får meddela närmare föreskrifter om dessa avgifter.
Överklagande m.m.
34 §
Polismyndighetens beslut om att en pantbank ska lämna uppgifter enligt 27 § får överklagas till allmän förvaltningsdomstol. Polismyndighetens beslut gäller omedelbart, om inte annat bestämts. Polismyndighetens övriga beslut enligt denna lag får inte överklagas.
Prövningstillstånd krävs vid överklagande till kammarrätten.
Lag (2015:439)
.
35 §
Länsstyrelsens beslut enligt 30 § andra stycket eller  enligt 7 kap. 5 § första stycket lagen (2017:630) om åtgärder  mot penningtvätt och finansiering av terrorism eller beslut  om sanktionsföreläggande får inte överklagas.
Andra beslut som länsstyrelsen meddelar enligt denna lag får  överklagas till allmän förvaltningsdomstol.  Prövningstillstånd krävs vid överklagande till  kammarrätten.
Lag (2017:636)
.
36 §
Länsstyrelsen får bestämma att ett beslut om förbud, föreläggande eller återkallelse enligt denna lag skall gälla omedelbart.
Övergångsbestämmelser
1995:1000
1. Denna lag träder i kraft den 1 januari 1996, då lagen (1949:722)
om pantlånerörelse skall upphöra att gälla.
2. För pantbanksverksamhet som vid den nya lagens ikraftträdande drivs med stöd av tillstånd enligt äldre bestämmelser gäller följande.
a) För fortsatt verksamhet krävs tillstånd enligt den nya lagen.
Rörelsen får dock drivas vidare med stöd av äldre bestämmelser intill utgången av år 1996 eller, om ansökan om tillstånd enligt den nya lagen har getts in dessförinnan, till dess ansökningen har prövats slutligt.
b) Verksamhet som drivs i annan form än som krävs enligt 3 § andra stycket får drivas vidare i denna form intill utgången av år 1997.
3. I fråga om överklagande av beslut som länsstyrelsen eller polismyndigheten har meddelat före ikraftträdandet skall äldre bestämmelser tillämpas.
2015:439
1. Denna lag träder i kraft den 1 augusti 2015.
2. Äldre föreskrifter gäller för överklagande av beslut som har meddelats före ikraftträdandet.
2017:636
1. Denna lag träder i kraft den 1 augusti 2017.
2. Äldre bestämmelser gäller för överträdelser som inträffat  före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.