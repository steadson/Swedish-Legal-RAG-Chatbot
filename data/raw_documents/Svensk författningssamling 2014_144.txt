Title: Förordning (2014:144) om statsbidrag för hjälp med läxor eller annat skolarbete utanför ordinarie undervisningstid
SFS Number: Svensk författningssamling 2014:144
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2014144-om-statsbidrag-for-hjalp-med_sfs-2014-144/
Source Link: http://rkrattsbaser.gov.se/sfst?bet=2014:144
Amendment Register Link: http://rkrattsbaser.gov.se/sfsr?bet=2014:144
Ministry/Authority: Utbildningsdepartementet
Issued: 2014-03-20
Metadata: {"Utfärdad": "2014-03-20", "Ändrad": "t.o.m. SFS 2025:552"}

==================================================

Förordning (2014:144) om statsbidrag för hjälp med läxor eller annat skolarbete utanför ordinarie undervisningstid
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:144
Departement/myndighet
:   
Utbildningsdepartementet
Utfärdad
:   
2014-03-20
Ändrad
:   
t.o.m. SFS 2025:552
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller bestämmelser om statsbidrag  för frivilligt anordnande av hjälp med läxor eller annat  skolarbete utanför ordinarie undervisningstid till elever.
Syftet med statsbidraget är dels att öka möjligheterna för  alla elever att utvecklas så långt som möjligt i sitt  lärande, dels att bidra till en ökad likvärdighet.
Statsbidrag lämnas för ett år i sänder i mån av tillgång på  medel. Förordning (2016:122).
2 §
Statsbidrag enligt denna förordning får lämnas till den  som är huvudman för grundskolans lågstadium eller  gymnasieskola. Förordning (2023:798).
3 §
Statsbidrag får lämnas för kostnader för hjälp med läxor  eller annat skolarbete utanför ordinarie undervisningstid till  elever i grundskolans lågstadium eller gymnasieskolan.
Förordning (2023:798).
4 §
Huvudmannen får anordna den hjälp som statsbidrag lämnas  för enligt denna förordning genom samarbete med en ideell  organisation som helt eller delvis är inriktad mot att hjälpa  elever med läxor eller annat skolarbete utanför ordinarie  undervisningstid och som uppfyller kraven i andra stycket.
En sådan organisation ska vara en enskild juridisk person som
1. saknar vinstsyfte och inte är huvudman inom skolväsendet,
2. är demokratiskt uppbyggd i den utsträckning som kan krävas  med hänsyn till typen av juridisk person samt som erbjuder  insyn i verksamheten, och
3. har avslutat minst två verksamhetsår och bedriver sin  verksamhet långsiktigt. Förordning (2025:552).
4 a §
Statsbidrag får inte lämnas till en huvudman som  samarbetar med en sådan ideell organisation som avses i 4 § om  den eller någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Statsbidrag får inte heller lämnas till en huvudman som  samarbetar med en sådan organisation som avses i 4 § om det  framkommer att någon av dess samarbetsorganisationer, eller en  företrädare för samarbetsorganisationen, agerar på ett sådant  sätt som anges i första stycket. Förordning (2025:552).
4 b §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 4 a §,  får stöd ändå lämnas till huvudmannen om det finns särskilda  skäl. Vid denna bedömning ska det särskilt beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:552).
5 §
För den hjälp med läxor eller annat skolarbete utanför  ordinarie undervisningstid som ansökan om statsbidrag avser  ska huvudmannen använda lämplig personal inom den egna  organisationen. Om huvudmannen anordnar denna hjälp i  samarbete med en ideell organisation som avses i 4 §, får  dessutom den ideella organisationens bemanning användas.
Sådan hjälp får till en mindre del av den totala tid som en  elev får hjälpen ges interaktivt med informations- och  kommunikationsteknik när eleven och den personal som ger  hjälpen är åtskilda i rum, men inte tid, om det är lämpligt  med hänsyn till elevens situation. Förordning (2023:798).
6 §
Bidrag får inte lämnas till en huvudman som samarbetar med  en sådan ideell organisation som avses i 4 §, om
1. organisationen inte uppfyllt sin skyldighet att betala  arbetsgivaravgifter enligt socialavgiftslagen (2000:980),
2. organisationen har skulder för svenska skatter eller  avgifter hos Kronofogdemyndigheten eller är i likvidation  eller försatt i konkurs,
3. Statens skolverk har återkrävt statsbidrag från  organisationen på grund av att den är återbetalningsskyldig  enligt 10 § 1 eller 3,
4. Skolverket har en förfallen fordran på organisationen för  statsbidrag som återkrävts på grund av att den är  återbetalningsskyldig enligt 10 § 2 eller 4, eller
5. en styrelseledamot, firmatecknare eller annan  ställföreträdare är eller har varit sådan ställföreträdare för  en annan organisation som omfattas av 1-4.
Förordning (2023:798).
6 a §
Statsbidrag får inte lämnas om
1. Statens skolinspektion eller en kommun har fattat beslut om  att återkalla huvudmannens godkännande som avser en verksamhet  som omfattas av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Statsbidrag får dock lämnas om ett sådant beslut som anges i  första stycket 1 eller 2 har upphävts. Förordning (2025:552).
6 b §
Statsbidrag får inte lämnas för kostnader som något  statligt bidrag redan har lämnats för. Förordning (2025:552).
Ansökan och beslut om statsbidrag
7 §
En ansökan om statsbidrag ska göras skriftligen av en  behörig företrädare för huvudmannen och lämnas till Statens  skolverk som beslutar om bidrag.
I ansökan om bidrag ska huvudmannen beskriva hur den  verksamhet som ansökan avser ska bedrivas, vilka mål som sätts  upp för verksamheten för att syftet med bidraget ska uppnås  och hur verksamheten ska följas upp.
Den som ansöker om statsbidrag ska på begäran av Skolverket  lämna de uppgifter och handlingar som myndigheten behöver för  att kunna pröva ansökan. Uppgifterna i en ansökan ska lämnas  på heder och samvete. Ett beslut om statsbidrag får förenas  med villkor. Villkoren ska framgå av beslutet.
Förordning (2025:552).
Fördelning av statsbidrag
8 §
Vid fördelningen till huvudmän för grundskolans lågstadium  ska Statens skolverk prioritera huvudmän som har en eller  flera skolenheter som har särskilt svåra förutsättningar med  beaktande av elevernas socioekonomiska bakgrund. Vid  fördelningen till huvudmän för gymnasieskola ska Skolverket  prioritera huvudmän som har en eller flera skolenheter som har  särskilt svåra förutsättningar med beaktande av elevers låga  studieresultat från grundskolan.
Bidrag får lämnas med högst 1 000 kronor för varje elev som  erbjuds att delta i verksamheten. Skolverket får lämna bidrag  med ett högre belopp om det finns särskilda skäl med hänsyn  till antalet elever i verksamheten eller om huvudmannen har  extra kostnader för verksamheten eftersom huvudmannen  samarbetar med en ideell organisation som arbetar med att ge  hjälp med läxor eller annat skolarbete. Förordning (2023:798).
8 a §
Statens skolverk ska besluta att ett beviljat  statsbidrag helt eller delvis inte ska betalas ut om  mottagaren av bidraget inte längre bedöms uppfylla villkoren  för det eller om det finns grund för återbetalning enligt 
10 §. Beslutet gäller omedelbart. Förordning (2023:798).
Redovisning
9 §
Statens skolverk ska följa upp hur statsbidraget har  använts. Den som har tagit emot bidrag är skyldig att medverka  i den uppföljning och utvärdering av verksamheten som bestäms  av Skolverket eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär.
Om den som har tagit emot bidraget anordnar den hjälp som  statsbidrag lämnas för genom samarbete med en sådan ideell  organisation som avses i 4 § ska en revisor granska  organisationens ekonomiska redovisning och redogöra för sina  iakttagelser i ett intyg som bifogas redovisningen. Om det  bidrag som tagits emot uppgått till minst fem prisbasbelopp  enligt 2 kap. 6 och 7 §§ socialförsäkringsbalken, ska detta  göras av en auktoriserad eller godkänd revisor.
Förordning (2025:552).
Anmälningsskyldighet
9 a §
Den som ansöker om eller har beviljats statsbidrag  enligt denna förordning ska snarast möjligt till Statens  skolverk anmäla sådana ändrade förhållanden som kan påverka  rätten till bidraget eller storleken på det.
Förordning (2025:552).
Återbetalning och återkrav
10 §
Den som har tagit emot statsbidrag enligt denna  förordning är återbetalningsskyldig, om
1. mottagaren genom att lämna oriktiga uppgifter eller på  något annat sätt har förorsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. mottagaren inte lämnar sådana uppgifter som avses i 9 §,
4. bidraget inte har använts för det ändamål som det har  beviljats för,
5. villkoren i beslutet inte har följts, eller
6. mottagaren inte uppfyller villkoren i 4 a § och det inte  finns sådana särskilda skäl enligt 4 b § som innebär att  bidrag ändå får lämnas. Förordning (2025:552).
11 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 10 §.
Om det finns synnerliga skäl för det, får Skolverket besluta  att helt eller delvis avstå från återkrav.  Förordning (2025:552).
12 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Förordning (2025:552).
Bemyndiganden
13 §
Statens skolverk får meddela föreskrifter om
1. vilka kostnader som statsbidrag kan lämnas för och med  vilka belopp,
2. beräkning och fördelning av statsbidrag, och
3. annan verkställighet av denna förordning.
Förordning (2023:81).
Överklagande
14 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 8 a § får dock inte överklagas.
Förordning (2023:798).
Övergångsbestämmelser
2016:122
1. Denna förordning träder i kraft den 5 april 2016.
2. Bestämmelserna i den nya lydelsen tillämpas första gången  på statsbidrag som beviljas efter ikraftträdandet.
3. Äldre bestämmelser gäller fortfarande för statsbidrag som  beviljats före ikraftträdandet.
2022:732
1. Denna förordning träder i kraft den 1 augusti 2022.
2. Äldre bestämmelser gäller fortfarande för statsbidrag som  har beviljats före ikraftträdandet.
2023:81
1. Denna förordning träder i kraft den 28 mars 2023.
2. Äldre bestämmelser gäller fortfarande för statsbidrag som  har beviljats före ikraftträdandet.
2023:798
1. Denna förordning träder i kraft den 2 januari 2024.
2. Äldre bestämmelser gäller fortfarande för statsbidrag som  har beviljats före ikraftträdandet.
2025:552
1. Denna förordning träder i kraft den 1 juli 2025.
2. Äldre föreskrifter gäller fortfarande för bidrag som avser  tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.