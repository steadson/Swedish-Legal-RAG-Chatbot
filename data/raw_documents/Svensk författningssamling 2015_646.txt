Title: Förordning (2015:646) om europeisk skyddsorder
SFS Number: Svensk författningssamling 2015:646
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015646-om-europeisk-skyddsorder_sfs-2015-646/
Source Link: http://rkrattsbaser.gov.se/sfst?bet=2015:646
Amendment Register Link: http://rkrattsbaser.gov.se/sfsr?bet=2015:646
Ministry/Authority: Justitiedepartementet BIRS
Issued: 2015-11-12
Metadata: {"Utfärdad": "2015-11-12"}

==================================================

Förordning (2015:646) om europeisk skyddsorder
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:646
Departement/myndighet
:   
Justitiedepartementet BIRS
Utfärdad
:   
2015-11-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Utfärdande och översändande av en europeisk  skyddsorder till en annan medlemsstat i Europeiska unionen
3 kap. Erkännande och verkställighet i Sverige av en  europeisk skyddsorder
1 kap. Allmänna bestämmelser
1 §
Denna förordning innehåller bestämmelser om tillämpningen  av lagen (2015:642) om europeisk skyddsorder.
2 §
De termer och uttryck som används i denna förordning har  samma betydelse som i lagen (2015:642) om europeisk  skyddsorder.
3 §
Riksåklagaren bestämmer vilka åklagare som är behöriga  att pröva
1. om en europeisk skyddsorder ska utfärdas, och
2. om en europeisk skyddsorder ska erkännas och verkställas i  Sverige.
4 §
All kommunikation och allt samråd i samband med  utfärdande och verkställighet av en europeisk skyddsorder ska  ske mellan en åklagare i Sverige och den behöriga myndigheten  i den andra medlemsstaten. Kommunikationen och samrådet får  ske på det sätt som är lämpligast i det enskilda fallet.
Om den andra staten har utsett en centralmyndighet, ska  kommunikationen och samrådet ske via centralmyndigheten, om  inte centralmyndigheten eller den behöriga myndigheten i den  staten anger något annat.
5 §
Åklagarmyndigheten får meddela ytterligare föreskrifter  om verkställigheten av lagen (2015:642) om europeisk  skyddsorder och denna förordning.
2 kap. Utfärdande och översändande av en europeisk  skyddsorder till en annan medlemsstat i Europeiska unionen
Information om en europeisk skyddsorder
1 §
När ett kontaktförbud meddelas ska åklagaren informera  den person som kontaktförbudet avses skydda om möjligheten  att begära en europeisk skyddsorder enligt lagen (2015:642)  om europeisk skyddsorder liksom om förutsättningarna och  förfarandet för en sådan begäran.
Underrättelser till parterna
2 §
Om åklagare har meddelat ett beslut enligt 2 kap. 1, 6  eller 7 § lagen (2015:642) om europeisk skyddsorder, ska den  som den europeiska skyddsordern avses skydda underrättas om  beslutet.
Att ett beslut om en europeisk skyddsorder ska delges den mot  vilken skyddsordern avses gälla framgår av 2 kap. 4 § lagen  om europeisk skyddsorder.
Översändande av en europeisk skyddsorder
3 §
En europeisk skyddsorder som sänds över från Sverige ska  vara upprättad i enlighet med intyget i bilaga I till  Europaparlamentets och rådets direktiv 2011/99/EU av den 13  december 2011 om den europeiska skyddsordern, i den  ursprungliga lydelsen.
Åklagaren ska upprätta intyget. Intyget ska skrivas på eller  översättas till den andra medlemsstatens officiella språk  eller ett annat språk som den staten godtar.
4 §
Om den som den europeiska skyddsordern avses skydda har  skyddade personuppgifter, ska detta anges i skyddsordern.
5 §
En europeisk skyddsorder ska sändas över genom post eller  bud.
Åklagaren får dock efter överenskommelse med den behöriga  myndigheten i den andra medlemsstaten sända över beslutet  genom telefax, elektronisk post eller på annat sätt.
Underrättelser till den behöriga myndigheten i den andra  medlemsstaten
6 §
Åklagaren ska underrätta den behöriga myndigheten i den  andra medlemsstaten om ett beslut enligt 2 kap. 6 eller 7 §  lagen (2015:642) om europeisk skyddsorder.
Samråd med den behöriga myndigheten i den andra  medlemsstaten
7 §
Åklagaren ska vid behov samråda med den behöriga  myndigheten i den andra medlemsstaten inför översändandet av  en europeisk skyddsorder.
Om det kontaktförbud som ligger till grund för en europeisk  skyddsorder misstänks ha överträtts, ska åklagaren underrätta  och vid behov samråda med den behöriga myndigheten i den  andra medlemsstaten enligt förordningen (2014:1553) om  förebyggande och lösning av tvister om utövande av  jurisdiktion i straffrättsliga förfaranden inom Europeiska  unionen.
Åklagaren ska vid behov samråda med den behöriga myndigheten  i den andra medlemsstaten om den myndigheten har skickat en  underrättelse upprättad i enlighet med bilaga II till  Europaparlamentets och rådets direktiv 2011/99/EU, i den  ursprungliga lydelsen.
3 kap. Erkännande och verkställighet i Sverige av en  europeisk skyddsorder
Mottagande av en europeisk skyddsorder
1 §
Om en europeisk skyddsorder har sänts över till en  myndighet som inte är behörig att erkänna och verkställa  skyddsordern enligt lagen (2015:642) om en europeisk  skyddsorder eller till en åklagare som inte har sådan  behörighet, ska mottagaren genast vidarebefordra skyddsordern  och eventuella övriga handlingar till en behörig åklagare.  Den behöriga åklagaren ska underrätta den andra statens  behöriga myndighet eller centralmyndighet om detta.
Begäran om att en utländsk myndighet ska sända över en  skyddsorder
2 §
Den som skyddas av en skyddsåtgärd i en annan medlemsstat  får till åklagare lämna in en begäran om utfärdande av en  europeisk skyddsorder. Åklagaren ska sända över begäran till  den myndighet i den andra medlemsstaten som är behörig att  utfärda och översända en europeisk skyddsorder till  Sverige.
Underrättelser och information till parterna
3 §
Om åklagaren har meddelat ett beslut enligt 3 kap. 5, 12  eller 13 § lagen (2015:642) om europeisk skyddsorder, ska den  som skyddsordern avses skydda underrättas om beslutet.
Att ett beslut om erkännande och verkställighet av en  europeisk skyddsorder ska delges den mot vilken skyddsorden  gäller framgår av 3 kap. 10 § lagen om europeisk skyddsorder.  I samband med att ett beslut enligt 3 kap. 5 § samma lag  meddelas ska den mot vilken förbudet avses gälla särskilt  underrättas om innebörden av beslutet.
I fråga om underrättelser i övrigt tillämpas 3-4 c §§  förordningen (1988:691) om kontaktförbud. Vid denna  tillämpning ska bestämmelserna om kontaktförbud i stället  avse förbud enligt 3 kap. 5 § lagen om europeisk  skyddsorder.
4 §
Åklagaren ska när det finns anledning till det informera  den person som den europeiska skyddsordern avses skydda om  förutsättningarna för att meddela ett kontaktförbud enligt  lagen (1998:688) om kontaktförbud.
Underrättelser till den andra medlemsstaten
5 §
Åklagaren ska underrätta den behöriga myndigheten i den  andra medlemsstaten
1. om ett förbud enligt 3 kap. 5 § lagen (2015:642) om  europeisk skyddsorder har meddelats eller upphävts, och
2. om erkännande och verkställighet har vägrats.
6 §
Åklagaren ska underrätta den behöriga myndigheten i den  andra medlemsstaten om den som har meddelats ett förbud  enligt 3 kap. 5 § lagen (2015:642) om europeisk skyddsorder  misstänks ha överträtt förbudet. Underrättelsen ska vara  upprättad i enlighet med bilaga II till Europaparlamentets  och rådets direktiv 2011/99/EU, i den ursprungliga lydelsen,  och vara skriven på eller översatt till den andra  medlemsstatens officiella språk eller ett annat språk som den  staten godtar.
Samråd med den behöriga myndigheten i den andra  medlemsstaten
7 §
Åklagaren ska vid behov samråda med den behöriga  myndigheten i den andra medlemsstaten innan ett beslut enligt 
3 kap. 5 § lagen (2015:642) om europeisk skyddsorder  meddelas.
Åklagaren ska i övrigt vid behov samråda med den behöriga  myndigheten i den andra medlemsstaten i frågor som rör  erkännande och verkställighet av den europeiska  skyddsordern.
Information från den behöriga myndigheten i den andra  medlemsstaten
8 §
Vid överträdelse av en europeisk skyddsorder ska  åklagaren innan åtal väcks inhämta sådan information som  föreskrivs i 3 kap. 14 § tredje stycket lagen (2015:642) om  europeisk skyddsorder från den behöriga myndigheten i den  andra medlemsstaten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.