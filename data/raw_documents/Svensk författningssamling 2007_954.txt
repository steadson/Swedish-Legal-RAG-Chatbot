Title: Förordning (2007:954) om statsbidrag till organisationer på konsumentområdet
SFS Number: Svensk författningssamling 2007:954
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2007954-om-statsbidrag-till_sfs-2007-954/
Source Link: http://rkrattsbaser.gov.se/sfst?bet=2007:954
Amendment Register Link: http://rkrattsbaser.gov.se/sfsr?bet=2007:954
Ministry/Authority: Finansdepartementet KO
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2024:1028"}

==================================================

Förordning (2007:954) om statsbidrag till organisationer på konsumentområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:954
Departement/myndighet
:   
Finansdepartementet KO
Utfärdad
:   
2007-11-22
Omtryck
:   
SFS 2018:1198
Ändrad
:   
t.o.m. SFS 2024:1028
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Statsbidrag enligt denna förordning får lämnas till  organisationer i syfte att stödja konsumentintresset inom  olika verksamhetsområden.
Bidrag lämnas i mån av tillgång på medel.  Förordning (2018:1198).
Former för bidrag
2 §
Bidrag enligt denna förordning får lämnas i form av
1. organisationsbidrag,
2. verksamhetsbidrag, och
3. projektbidrag. Förordning (2018:1198).
Villkor för bidrag
3 §
Bidrag enligt denna förordning får lämnas till en  nationell organisation som
1. är demokratiskt uppbyggd,
2. är partipolitiskt obunden, och
3. bedriver verksamhet utan vinstsyfte.
Bidrag får även lämnas till en organisation som är ett  samarbetsorgan för flera organisationer.  Förordning (2018:1198).
3 a §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation om det  framkommer att någon av dess samarbetsorganisationer, eller en  företrädare för samarbetsorganisationen, agerar på ett sådant  sätt som anges i första stycket. Förordning (2024:1028).
3 b §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 3 a §,  får bidrag ändå lämnas till organisationen om det finns  särskilda skäl. Vid denna bedömning ska det särskilt beaktas  om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2024:1028).
4 §
Bidrag får inte lämnas till en organisation som har  skulder för svenska skatter eller avgifter hos  Kronofogdemyndigheten eller som är i likvidation eller  försatt i konkurs. Förordning (2018:1198).
5 §
Organisationsbidrag får lämnas till en organisation  som
1. har som huvudsakligt syfte att tillvarata svenska  konsumenters intressen nationellt eller internationellt,
2. har bedrivit verksamhet i enlighet med ett sådant syfte  som avses i 1 under minst två år före ansökan om bidrag,
3. är rikstäckande, och
4. har minst 1 000 betalande medlemmar.
Även om villkoret i första stycket 4 inte är uppfyllt får  bidrag lämnas till en organisation som är ett samarbetsorgan  för flera organisationer, om organisationerna sammanlagt har  minst 1 000 betalande medlemmar. Förordning (2018:1198).
6 §
Verksamhetsbidrag får lämnas till en organisation vars  verksamhet syftar till att stärka svenska konsumenters  inflytande eller ställning på marknader i Sverige.
Ett verksamhetsbidrag får även lämnas till en organisation som  verkar inom Europeiska unionen eller andra internationella  forum och där representerar svenska konsumenter.
Ett verksamhetsbidrag får också lämnas till en organisation  som deltar i standardiseringsarbete. Förordning (2020:54).
7 §
Projektbidrag får lämnas till en organisation för  projekt som har till syfte att ta till vara konsumenters  intressen och ge konsumenter bättre förutsättningar att göra  medvetna val.
Projekten ska vara klart avgränsade och får inte ingå i den  sökandes ordinarie verksamhet. Bidrag får inte lämnas till  projekt som kan antas ha ett kommersiellt syfte.  Förordning (2018:1198).
Beslutande myndighet
8 §
Konsumentverket prövar frågor om bidrag enligt denna  förordning efter ansökan.
Bidrag beviljas för högst två år i taget. Beslut om bidrag får  förenas med villkor. Förordning (2020:54).
Utbetalning
9 §
Konsumentverket får besluta att ett beviljat bidrag  inte ska betalas ut om det kan antas att bidraget har  beviljats på grund av felaktiga uppgifter.  Förordning (2018:1198).
Redovisning
10 §
En organisation som har tagit emot bidrag enligt  denna förordning ska till Konsumentverket lämna de  redovisningshandlingar, verksamhetsberättelser och andra  uppgifter som Konsumentverket bestämmer för att göra det  möjligt att följa upp och utvärdera verksamheten.  Förordning (2018:1198).
11 §
Konsumentverket ska i sin årsredovisning lämna en  samlad redovisning av vilka som har fått bidrag, med vilka  belopp och för vilka ändamål. Redovisningen ska också  innehålla en sammanfattande redogörelse för vad bidragen har  använts till och, när det är möjligt, en bedömning av  bidragets effekter i förhållande till dess syfte.  Förordning (2018:1198).
Återbetalning och återkrav
12 §
En organisation som har tagit emot bidrag enligt denna  förordning är återbetalningsskyldig om
1. bidraget har lämnats på grund av felaktiga uppgifter,
2. bidraget inte har använts för det ändamål det beviljats  för,
3. den inte lämnar sådana handlingar och andra uppgifter som  avses i 10 §,
4. villkor i beslutet om att bevilja bidrag inte har följts,  eller
5. den inte uppfyller villkoren i 3 a § och det inte finns  sådana särskilda skäl enligt 3 b § som innebär att bidrag ändå  får lämnas. Förordning (2024:1028).
13 §
Konsumentverket ska besluta att helt eller delvis  kräva tillbaka ett bidrag om mottagaren är  återbetalningsskyldig enligt 12 §.
Om det finns särskilda skäl för det, får Konsumentverket  besluta att helt eller delvis avstå från återkrav.  Förordning (2018:1198).
Överklagande
14 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om organisationsbidrag enligt 5 och 9 §§ och beslut om  återkrav enligt 13 § får dock inte överklagas.
Förordning (2024:1028).
Bemyndigande
15 §
Konsumentverket får meddela de föreskrifter som  behövs för verkställigheten av denna förordning.  Förordning (2018:1198).
Övergångsbestämmelser
2024:1028
1. Denna förordning träder i kraft den 1 januari 2025.
2. Äldre bestämmelser gäller fortfarande för bidrag som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.