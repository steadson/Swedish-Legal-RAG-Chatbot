Title: Tullbefogenhetslag (2024:710)
SFS Number: Svensk författningssamling 2024:710
URL: https://www.riksdagen.se/sv/dokument-och-lagar/dokument/svensk-forfattningssamling/tullbefogenhetslag-2024710_sfs-2024-710/
Source Link: http://rkrattsbaser.gov.se/sfst?bet=2024:710
Amendment Register Link: http://rkrattsbaser.gov.se/sfsr?bet=2024:710
Ministry/Authority: Finansdepartementet SKA
Issued: 2024-10-04
Metadata: {"Utfärdad": "2024-10-04", "Ändrad": "t.o.m. SFS 2025:648"}

==================================================

Tullbefogenhetslag (2024:710)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:710
Departement/myndighet
:   
Finansdepartementet SKA
Utfärdad
:   
2024-10-04
Ändrad
:   
t.o.m. SFS 2025:648
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Gemensamma bestämmelser i kontrollverksamhet och  brottsbekämpning
3 kap. Befogenheter i kontrollverksamheten vid den yttre  gränsen
4 kap. Befogenheter i kontrollverksamheten vid den inre  gränsen
5 kap. Befogenheter vid kontroll av punktskattepliktiga varor
6 kap. Övriga bestämmelser om kontrollverksamhet
7 kap. Befogenheter för att upptäcka brott
8 kap. Befogenheter för att utreda brott
9 kap. Tullåklagares befogenheter
10 kap. Befogenheter för att förhindra brott
11 kap. Bestämmelser om jäv och straff
1 kap. Inledande bestämmelser
Lagens innehåll
1 §
I denna lag finns bestämmelser om vilka befogenheter som  Tullverket och en tulltjänsteman har vid kontrollverksamhet  och vid brottsbekämpning.
I lagen finns också bestämmelser om
1. andra myndigheters skyldighet att medverka i Tullverkets  kontrollverksamhet,
2. Tullverkets och en tulltjänstemans skyldighet att biträda  en annan myndighet i brottsbekämpande verksamhet och deras  möjligheter att lämna annan hjälp i sådan verksamhet, och
3. enskildas skyldigheter i förhållande till Tullverket.
2 §
Innehållet i denna lag är uppdelat enligt följande.
- Inledande bestämmelser (1 kap.)
- Gemensamma bestämmelser i kontrollverksamhet och  brottsbekämpning (2 kap.)
- Befogenheter i kontrollverksamheten vid den yttre gränsen 
(3 kap.)
- Befogenheter i kontrollverksamheten vid den inre gränsen 
(4 kap.)
- Befogenheter vid kontroll av punktskattepliktiga varor 
(5 kap.)
- Övriga bestämmelser om kontrollverksamhet (6 kap.)
- Befogenheter för att upptäcka brott (7 kap.)
- Befogenheter för att utreda brott (8 kap.)
- Tullåklagares befogenheter (9 kap.)
- Befogenheter för att förhindra brott (10 kap.)
- Bestämmelser om jäv och straff (11 kap.)
EU-förordningar som lagen kompletterar
3 §
I 3 och 6 kap. finns bestämmelser som kompletterar
- Europaparlamentets och rådets förordning (EU) nr 952/2013 av  den 9 oktober 2013 om fastställande av en tullkodex för  unionen (tullkodexen) och de förordningar som meddelas med  stöd av den förordningen,
- Europaparlamentets och rådets förordning (EU) nr 608/2013 av  den 12 juni 2013 om tullens säkerställande av skyddet för  immateriella rättigheter och upphävande av rådets förordning 
(EG) nr 1383/2003, och
- Europaparlamentets och rådets förordning (EU) 2018/1672 av  den 23 oktober 2018 om kontroller av kontanta medel som förs  in i eller ut ur unionen och om upphävande av förordning (EG)  nr 1889/2005.
Ord och uttryck
4 §
Uttryck som används i 3 kap. och 6 kap. 5 § 1, 7 § 1, 11-30 §§ och 33 § 2 har samma betydelse som i 1 kap. 3 § tullagen 
(2016:253).
5 §
Uttryck som används i 5 kap. och 6 kap. 5 § 3 och 7 § 3  har samma betydelse som i 1 kap. 2-4 §§ lagen (1998:506) om  flyttning och kontroll av vissa punktskattepliktiga varor.
2 kap. Gemensamma bestämmelser i kontrollverksamhet och  brottsbekämpning
Tullverkets uppgifter
1 §
Tullverket ska i sin kontrollverksamhet och  brottsbekämpning
1. kontrollera införsel och utförsel av varor över den svenska  gränsen,
2. utföra annan kontroll som anges i lag eller annan  författning,
3. förebygga, förhindra och upptäcka brottslig verksamhet i  samband med införsel och utförsel av varor,
4. ingripa vid misstanke om de brott som anges i 8 kap., och
5. utreda och lagföra sådana brott som anges i 4.
Vad som gäller vid biträde till annan myndighet framgår av 
8 kap. 3 § fjärde stycket och 25-30 §§.
Principer för ingripanden
2 §
För att genomföra en uppgift i kontrollverksamheten eller  den brottsbekämpande verksamheten ska en tulltjänsteman  ingripa på ett sätt som är försvarligt med hänsyn till  åtgärdens syfte och övriga omständigheter. Om tvång måste  användas ska det ske endast i den form och den utsträckning  som behövs för att uppnå det avsedda resultatet.
Medel för att genomföra en tjänsteåtgärd
Användning av våld
3 §
En tulltjänsteman får, i den utsträckning andra medel är  otillräckliga och det med hänsyn till omständigheterna är  försvarligt, använda våld för att genomföra en tjänsteåtgärd i  kontrollverksamheten eller den brottsbekämpande verksamheten,  om
1. tjänstemannen möts med våld eller hot om våld,
2. någon som ska häktas, anhållas eller annars med stöd i lag  berövas friheten försöker undkomma eller tjänstemannen annars  möts av motstånd när ett sådant frihetsberövande ska  verkställas,
3. tjänstemannen med stöd i lag ska avvisa eller avlägsna  någon från ett visst område eller utrymme,
4. tjänstemannen ska verkställa eller biträda vid  kroppsvisitation, kroppsbesiktning eller någon annan liknande  åtgärd, vid beslag eller något annat omhändertagande av  egendom, vid husrannsakan eller någon annan liknande åtgärd  eller när en försändelse öppnas,
5. tjänstemannen med stöd i lag ska stoppa ett fordon, ett  fartyg eller något annat transportmedel eller ska kontrollera  ett transportmedel eller dess last,
6. tjänstemannen annars med stöd i lag ska bereda sig  tillträde till eller spärra av en byggnad, ett rum eller ett  område, eller
7. tjänstemannen med stöd i lag har uppmanat någon att stanna  och personen försöker undkomma eller annars gör motstånd när  en sådan uppmaning ges.
I fall som avses i första stycket 3, 4, 6 och 7 får våld mot  en person användas endast om tulltjänstemannen eller den som  han eller hon biträder möts av motstånd.
I 24 kap. brottsbalken finns också bestämmelser om rätten att  i vissa fall använda våld. I 7 kap. 9 § tullagen (2016:253)  finns en hänvisning till 69 kap. 11 § skatteförfarandelagen 
(2011:1244) som föreskriver att Tullverket har rätt att  använda våld eller tvång i samband med verkställighet av ett  beslut om bevissäkring.
Stoppa fordon eller annat transportmedel
4 §
En tulltjänsteman får stoppa ett fordon, ett fartyg eller  något annat transportmedel om
1. det finns anledning att anta att någon som befinner sig i  eller på transportmedlet har gjort sig skyldig till brott som  tjänstemannen får ingripa mot,
2. det av någon annan anledning behövs för att med stöd i lag  ingripa mot någon som befinner sig i eller på transportmedlet
a) genom att beröva personen friheten,
b) på annat sätt inskränka personens rörelsefrihet, eller
c) genomföra kroppsvisitation eller kroppsbesiktning av  personen,
3. det behövs för att med stöd i lag göra husrannsakan i eller  på transportmedlet, eller
4. det behövs för att med stöd i lag eller annan författning  kontrollera transportmedlet, den som för det eller dess last.
Kroppsvisitation
5 §
En tulltjänsteman som med stöd i lag griper eller annars  omhändertar eller avlägsnar någon, får i anslutning till  ingripandet kroppsvisitera den som åtgärden riktar sig mot i  den utsträckning som är nödvändig för att
1. av säkerhetsskäl kunna ta hand om vapen eller andra farliga  föremål, eller
2. fastställa hans eller hennes identitet.
En tulltjänsteman får även utföra en kroppsvisitation enligt  första stycket 1 i samband med en husrannsakan.
6 §
En tulltjänsteman får kroppsvisitera förhörspersonen i  samband med ett förhör som hålls i Tullverkets lokaler eller  transportmedel, eller i lokaler som ställts till myndighetens  förfogande, om det är nödvändigt av säkerhetsskäl för att söka  efter vapen eller andra farliga föremål.
Användning av fängsel
7 §
En tulltjänsteman som med stöd i lag omhändertar någon  eller på annat sätt inskränker någons rörelsefrihet får  belägga honom eller henne med fängsel
1. om han eller hon uppträder våldsamt och det är nödvändigt  med hänsyn till hans eller hennes egen eller någon annans  säkerhet till liv eller hälsa, eller
2. vid förflyttning inom en förvaringslokal och vid transport  eller någon annan vistelse utanför en sådan lokal, om det är  nödvändigt av säkerhetsskäl.
8 §
Användning av fängsel enligt 7 § ska antecknas i ett  protokoll. Protokollet ska innehålla uppgift om
1. fängslets art,
2. tiden när fängslet sattes på och när det togs bort, och
3. skälen till åtgärden.
Den som har fattat beslutet om fängsel ansvarar för att  protokoll upprättas.
Rapporteringsskyldighet och rapporteftergift
9 §
Om en tulltjänsteman får kännedom om att ett brott som  omfattas av Tullverkets direkta brottsbekämpning har begåtts,  ska tjänstemannen rapportera brottet till sin förman så snart  som möjligt. Tjänstemannen behöver inte rapportera brottet om  det med hänsyn till omständigheterna i det enskilda fallet är  obetydligt och det är uppenbart att brottet inte skulle ge  någon annan påföljd än böter.
3 kap. Befogenheter i kontrollverksamheten vid den yttre  gränsen
Tillämpningsområdet
1 §
Bestämmelserna i detta kapitel ska tillämpas
- vid införsel eller utförsel av varor till eller från  Europeiska unionens tullområde (2-24 §§ ),
- vid kontroll av kontanta medel som passerar den svenska  gränsen till eller från Europeiska unionen (25-28 §§ ),
- vid kontroll vid intrång i vissa immateriella rättigheter 
(29 § ), och
- vid kontroller och inspektioner av Europeiska byrån för  bedrägeribekämpning (30 § ).
Allmänna bestämmelser om införsel och utförsel av varor
2 §
I 3 kap. tullagen (2016:253) finns bestämmelser om  tullövervakning och om skyldigheter för förare av eller  befälhavare på transportmedel som omfattas av tullövervakning.
Befogenheter vid tullövervakning
Förbud vid införsel och utförsel av varor
3 §
Tullverket får förbjuda en förare av eller en befälhavare  på ett transportmedel som omfattas av tullövervakning att
1. göra något annat uppehåll under färden inom det svenska  tullområdet än vad som föranleds av en myndighets åtgärd, och
2. utan Tullverkets medgivande ankomma eller avgå med  transportmedlet.
4 §
En tulltjänsteman får meddela förbud mot att beträda,  lämna eller lasta ett transportmedel som omfattas av  tullövervakning vid införsel eller utförsel.
5 §
Ett förbud enligt 4 § mot att beträda eller lämna ett  transportmedel gäller inte för den som i utövningen av allmän  tjänst behöver få tillträde till transportmedlet.
Anmälningsskyldighet i vissa fall
6 §
Den som för in eller låter föra in en icke-unionsvara från  en plats utanför det svenska tullområdet men inom Europeiska  unionens tullområde till det svenska tullområdet är skyldig  att anmäla införseln till Tullverket vid gränspasseringen, om  varan inte är hänförd till ett tullförfarande och inte  befordras enligt artikel 148.5 i tullkodexen, i den  ursprungliga lydelsen.
För kontroll av anmälningsskyldigheten har Tullverket och  tulltjänstemän de befogenheter som anges i 4 kap. och 6 kap. 
5-10 §§.
Tillfälligt omhändertagande av icke-unionsvaror
7 §
En tulltjänsteman får tillfälligt omhänderta en icke-
unionsvara, om det behövs för tullövervakningen. Varan får då  läggas upp på en anläggning för tillfällig lagring eller ett  tullager.
Tullverket får bestämma att varan inte får tas ut från  anläggningen för tillfällig lagring eller tullagret förrän  myndighetens kostnader för förvaringen har ersatts eller  garanti har ställts för dem.
Innehavaren av en anläggning för tillfällig lagring eller ett  allmänt tullager är skyldig att ta emot varan, om det kan  göras utan avsevärda svårigheter.
Befogenheter vid tullkontroll
Uppmaning att stanna
8 §
En tulltjänsteman får uppmana någon att stanna. En  uppmaning får ges till
1. en förare av eller befälhavare på ett transportmedel som  omfattas av tullövervakning, eller
2. någon annan om det finns anledning att anta att personen är  anmälningsskyldig enligt tullagstiftningen.
Den som har fått en sådan uppmaning är skyldig att stanna.
9 §
En uppmaning enligt 8 § 1 får ges till föraren av ett  fordon om
1. tulltjänstemannen har anledning att anta att varor som står  under tullövervakning transporteras med fordonet,
2. fordonet är försett med interimsskyltar eller  registreringsskyltar från ett tredjeland, eller
3. fordonet finns
a) i trakterna vid Sveriges landgräns mot ett tredjeland,
b) i trakterna vid Sveriges kuster,
c) i närheten av eller inom en anläggning för tillfällig  lagring, ett tullager eller en frizon,
d) i närheten av eller inom en hamn, en flygplats eller ett  annat område som har trafikförbindelser med ett tredjeland,  eller
e) på en landsvägssträcka som omfattas av en föreskrift enligt  tredje stycket.
En uppmaning enligt 8 § 2 får endast ges till någon som  anträffats på
1. en plats inom det område som anges i första stycket 3,  eller
2. en järnvägssträcka med tillhörande stationsområde som  omfattas av en föreskrift enligt tredje stycket.
Regeringen får meddela föreskrifter om på vilka landsvägs-  eller järnvägssträckor med tillhörande stationsområden som en  tulltjänsteman får uppmana någon att stanna.
Vad tullkontrollen får avse
10 §
För att kontrollera att deklarations- och  uppgiftsskyldighet enligt tullagstiftningen har fullgjorts  eller att varor inte gör intrång i de rättigheter som skyddas  av förordning (EU) nr 608/2013, i den ursprungliga lydelsen,  får en tulltjänsteman undersöka
1. transportmedel, containrar, lådor och andra utrymmen där  varor kan förvaras vid införsel eller utförsel,
2. tullager, frizoner och anläggningar för tillfällig lagring,  samt områden i hamnar och på flygplatser och bangårdar där  varor som står under tullövervakning förvaras och lokaler inom  sådana områden, och
3. bagage, handväskor och liknande som medförs av en resande  vid inresa till eller utresa från Europeiska unionens  tullområde eller av en person som uppmanats att stanna enligt 
8 § 2.
Särskilda bestämmelser om kroppsvisitation och  kroppsbesiktning vid inresa till eller utresa från Sverige  finns i 7 kap. 1-5 §§.
Tillfälligt omhändertagande av registreringsbevis
11 §
En tulltjänsteman får tillfälligt omhänderta  registreringsbevis och liknande handlingar som avser ett  transportmedel som omfattas av tullövervakning, om det behövs  för att hindra transportmedlets avgång.
Tillfällig avstängning av områden
12 §
Om det behövs för kontrollverksamheten och det inte  medför något väsentligt hinder för trafiken, får en  tulltjänsteman tillfälligt stänga av områden där  transportmedel lossas eller lastas eller passagerare går  ombord på eller lämnar transportmedel.
Första stycket gäller även för andra områden i omedelbar  närhet av ett transportmedel, liksom infarter till och  utfarter från frizoner, hamnar, flygplatser och anläggningar  för tillfällig lagring.
Prejning av fartyg
13 §
Tullverket får preja ett fartyg inom det svenska  tullområdet, om det behövs för att möjliggöra en tullkontroll  av införsel eller utförsel av varor.
Tullverket får också preja och föra ett fartyg till en plats  inom det svenska tullområdet, om
1. fartyget under färd mellan orter inom Europeiska unionens  tullområde lämnar tullområdet och därigenom avviker från sin  rätta kurs utan att det görs på grund av nöd eller av något  annat tvingande skäl, och
2. befälhavaren inte följer en uppmaning att återvända till  Europeiska unionens tullområde.
14 §
En åtgärd enligt 13 § får vidtas utan föregående  uppmaning, om
1. uppmaningen inte kan ges, eller
2. det finns särskild anledning att anta att en uppmaning  skulle förhindra eller avsevärt försvåra åtgärden.
En åtgärd enligt 13 § andra stycket får inte vidtas mot ett  utländskt fartyg eller inom en annan stats vattenområde, om  det inte medges enligt avtal med den andra staten.
Särskilda bestämmelser om tåg och luftfartyg
15 §
Om det är absolut nödvändigt för att tullkontroll ska  kunna göras, får Tullverket
1. uppehålla ett tåg på en järnvägsstation vid gränsen mot ett  tredjeland och på tågets slutstation i Sverige, och
2. begära att ett luftfartyg uppmanas att landa eller hindras  att avgå.
Den enskildes skyldigheter
16 §
Vid en tullkontroll enligt 10 § ska den person vars  uppgifter ska kontrolleras eller för vars räkning varan förs  in i eller ut ur Europeiska unionens tullområde
1. ge den tulltjänsteman som verkställer kontrollen tillfälle  att undersöka varan, transportmedlet eller bagaget, och
2. lämna tillträde till de lokaler och andra utrymmen som  används för den transport, förvaring eller verksamhet som  kontrollen avser.
På tulltjänstemannens begäran ska föraren av eller  befälhavaren på det transportmedel som ska undersökas närvara  vid undersökningen om det är möjligt.
Administrativt förverkande
17 §
Bestämmelser om Tullverkets rätt att besluta om  förverkande finns i artikel 198 i tullkodexen.
Försäljning och förstöring av varor
Försäljning
18 §
Om en vara ska säljas enligt artikel 198 i tullkodexen  får Tullverket se till att det görs på offentlig auktion 
(tullauktion), eller på något annat sätt om Tullverket anser  att det är lämpligare. Detsamma gäller om Tullverket enligt 
2 kap. 4 § tredje stycket tullagen (2016:253) ska ta ut ett  belopp ur en vara som utgör garanti.
Vid försäljning av varor som är föremål för införselvillkor  ska villkoret vara uppfyllt.
19 §
En tullauktion ska kungöras i god tid och på lämpligt  sätt.
Innan en vara säljs på tullauktion eller på något annat sätt,  ska Tullverket i god tid skicka en upplysning till gäldenären,  eller den som skulle ha varit gäldenär om varan varit  tullbelagd, om adressen är känd. Upplysningen ska även skickas  till någon annan som kan antas vara ägare eller ha särskild  rätt till varan.
Förstöring
20 §
När artikel 198 i tullkodexen, i den ursprungliga  lydelsen, tillämpas, får varorna förstöras om
1. det finns en risk för att de förlorar allt värde eller  genomgår en väsentlig värdeminskning, eller
2. kostnaden för förvaringen av varorna är orimligt hög.
Innan varorna förstörs ska om möjligt bestämmelserna om  upplysning i 19 § andra stycket tillämpas.
I 2 § lagen (1973:980) om transport, förvaring och förstöring  av införselreglerade varor, m.m. finns ytterligare  bestämmelser om förstöring av varor.
Föreläggande och vite
21 §
Tullverket får förelägga den som är eller kan antas vara  deklarations- eller uppgiftsskyldig enligt tullagstiftningen  att lämna uppgifter som myndigheten behöver för att  kontrollera att deklarations- eller uppgiftsskyldigheten har  fullgjorts.
Ett föreläggande får även riktas mot den för vars räkning en  vara förts in eller förts ut.
22 §
Tullverket får förelägga den som bedriver verksamhet att  lämna uppgifter om en rättshandling som avser någon annan.  Föreläggandet ska avse en uppgift som
1. är av betydelse för att kontrollera att andra än den som  föreläggs har fullgjort deklarations- eller uppgiftsskyldighet  enligt tullagstiftningen, och
2. kan hämtas ur handlingar som rör verksamheten.
23 §
Ett föreläggande enligt 21 eller 22 § får inte avse en  uppgift i en sådan handling som inte får tas i beslag enligt 
27 kap. 2 § rättegångsbalken. Ett sådant föreläggande får inte  heller avse en uppgift som har ett betydande skyddsintresse,  om det finns särskilda omständigheter som gör att handlingen  inte bör komma till någon annans kännedom och skyddsintresset  är större än handlingens betydelse för kontrollen.
24 §
Tullverket får förena ett föreläggande enligt 21 eller 
22 § med vite. Det gäller inte om omständigheterna är sådana  som anges i 7 kap. 6 § tullagen (2016:253). Beslutet om vite  gäller omedelbart.
Kontroll av kontanta medel
25 §
För att kontrollera att anmälningsskyldigheten enligt  artikel 3 i förordning (EU) 2018/1672, i den ursprungliga  lydelsen, har fullgjorts får en tulltjänsteman undersöka  transportmedel och bagage, handväskor och liknande som en  resande har med sig vid inresa till eller utresa från  Europeiska unionen.
26 §
För att kontrollera om det finns sådana medel för vilka  en redovisning kan begäras enligt artikel 4 i förordning 
(EU) 2018/1672, i den ursprungliga lydelsen, får en  tulltjänsteman kontrollera försändelser, behållare eller  transportmedel som kan innehålla oledsagade kontanta medel om  de passerar gränsen till eller från Europeiska unionen.
27 §
Om det finns anledning att anta att en person inte har  fullgjort sin anmälningsskyldighet enligt artikel 3 i  förordning (EU) 2018/1672, i den ursprungliga lydelsen, får en  tulltjänsteman kroppsvisitera honom eller henne för att söka  efter kontanta medel.
För kroppsvisitationen enligt första stycket gäller det som  föreskrivs i 7 kap. 7 § och 8 kap. 21 §.
28 §
Tullverket får tillfälligt hålla kvar kontanta medel i  enlighet med artikel 7.1 i förordning (EU) 2018/1672, i den  ursprungliga lydelsen.
Tiden för tillfälligt kvarhållande får inte överstiga 
30 dagar. Tullverket får förlänga tiden för tillfälligt  kvarhållande till högst 90 dagar i enlighet med artikel 7.3  första stycket i förordning (EU) 2018/1672, i den ursprungliga  lydelsen.
Om ett beslut om att tillfälligt hålla kvar kontanta medel  inte förlängs, eller om det inte längre finns grund för  kvarhållande, ska Tullverket genast informera den från vilken  medlen hålls kvar om att de kan hämtas.
Kontroll vid intrång i vissa immateriella rättigheter
29 §
I 3 kap. 11-16 §§ tullagen (2016:253) finns ytterligare  bestämmelser som kompletterar förordning (EU) 608/2013.
Kontroller och inspektioner av Europeiska byrån för  bedrägeribekämpning
30 §
Bestämmelserna i 6 kap. 11-30 §§ ska inte tillämpas vid  kontroller och inspektioner som genomförs enligt lagen 
(2017:244) om kontroller och inspektioner på plats av  Europeiska byrån för bedrägeribekämpning.
4 kap. Befogenheter i kontrollverksamheten vid den inre  gränsen
Tillämpningsområdet
1 §
Bestämmelserna i detta kapitel ska tillämpas vid införsel  eller utförsel till eller från en annan medlemsstat inom  Europeiska unionen av varor som anges i 2 § inregränslagen 
(1996:701).
Befogenheter vid kontroll
Uppmaning att stanna
2 §
En tulltjänsteman får uppmana någon att stanna. Den som  har fått en sådan uppmaning är skyldig att stanna.
En uppmaning enligt första stycket får endast ges om det  behövs för att möjliggöra en kontroll enligt 4 §.
3 §
En uppmaning enligt 2 § får ges till
1. den som i direkt samband med inresa till Sverige från en  annan medlemsstat inom Europeiska unionen befinner sig i  omedelbar närhet av en gränspassage,
2. den som vid utresa från Sverige till en annan medlemsstat  inom Europeiska unionen befinner sig i omedelbar närhet av en  gränspassage, eller
3. den som anträffas
a) i trakterna vid Sveriges landgräns mot en annan medlemsstat  inom Europeiska unionen,
b) i trakterna vid Sveriges kuster,
c) i närheten av eller inom en hamn, en flygplats eller ett  annat område som har direkta trafikförbindelser med en annan  medlemsstat inom Europeiska unionen, eller
d) på en landsvägs- eller järnvägssträcka med tillhörande  stationsområde som omfattas av en föreskrift enligt tredje  stycket.
En uppmaning enligt första stycket 3 får endast ges om det  finns anledning att anta att personen för med sig en vara som  avses i 2 § inregränslagen (1996:701) och att personen inte  har fullgjort sin anmälningsskyldighet enligt 3 § den lagen.
Regeringen får meddela föreskrifter om på vilka landsvägs-  eller järnvägssträckor med tillhörande stationsområden som en  tulltjänsteman får uppmana någon att stanna.
Vad kontrollen får avse
4 §
För att kontrollera att ett förbud eller villkor enligt 
3 § första stycket inregränslagen (1996:701) har iakttagits  och för att kontrollera att anmälningsskyldigheten enligt 3 §  andra stycket den lagen har fullgjorts, får en tulltjänsteman  undersöka
1. transportmedel, containrar, lådor och andra utrymmen där  varor kan förvaras vid införsel eller utförsel, och
2. bagage, handväskor och liknande som medförs av en resande  vid inresa från eller utresa till en annan medlemsstat inom  Europeiska unionen eller av en person som uppmanats att stanna  enligt 3 § första stycket detta kapitel.
Bestämmelser om kroppsvisitation och kroppsbesiktning vid  inresa till eller utresa från Sverige finns i 7 kap. 1-5 §§.
Tillfällig avstängning av områden
5 §
Om det av någon särskild anledning behövs för  kontrollverksamheten och det inte medför något väsentligt  hinder för trafiken, får en tulltjänsteman tillfälligt stänga  av ett område där transportmedel lossas eller lastas eller  passagerare går ombord på eller lämnar transportmedel. En  sådan avstängning får inte pågå längre än fyra timmar.
Den enskildes skyldigheter
6 §
Den som enligt 2 och 3 §§ är skyldig att stanna, ska på en  tulltjänstemans begäran lämna de uppgifter och visa upp de  handlingar som behövs för en kontroll enligt 4 §.
7 §
Vid en kontroll enligt 4 § ska den vars uppgifter ska  kontrolleras, eller för vars räkning varan förs in eller förs  ut,
1. ge den tulltjänsteman som verkställer kontrollen tillfälle  att undersöka varan, transportmedlet eller bagaget och utan  kostnad tillhandahålla de varuprov som behövs, och
2. lämna tillträde till de lokaler och andra utrymmen som  används för den transport, förvaring eller verksamhet som  kontrollen avser.
Den vars uppgifter ska kontrolleras eller för vars räkning  varan förs in eller förs ut ska
1. svara för den transport av varan som behövs och för  uppackning och återinpackning, och
2. tillhandahålla någon som hjälper till vid provtagning och  vägning.
8 §
Den som åsidosätter skyldigheterna i 7 § andra stycket ska  efter beslut av Tullverket ersätta staten för kostnaderna för  åtgärderna. Det som sägs i 2 kap. 16 § tullagen (2016:253) om  indrivning av tull ska gälla sådan ersättning.
Tullverket får besluta om hel eller delvis befrielse från  ersättningsskyldigheten.
Omhändertagande
9 §
En tulltjänsteman får omhänderta en vara om
1. det behövs för att genomföra en kontroll enligt detta  kapitel,
2. den inte får föras in till eller ut från Sverige till följd  av att varan omfattas av ett sådant förbud eller villkor som  avses i 3 § första stycket inregränslagen (1996:701), eller
3. varan förs in till eller ut från Sverige med stöd av ett  tillstånd som beviljats på grund av en oriktig uppgift eller  underlåtenhet att lämna en föreskriven uppgift.
10 §
En vara som omhändertagits enligt 9 § får läggas upp på  en anläggning för tillfällig lagring.
De kostnader som Tullverket haft för varans uppläggning och  förvaring ska ersättas av den som för in eller för ut varan.  Om det finns särskilda skäl får Tullverket besluta att helt  eller delvis befria denne från ersättningsskyldigheten.
Tullverket får besluta att varan inte får tas ut från lagret  förrän kostnaderna har ersatts eller säkerhet ställts för dem.
11 §
Tullverket får besluta att varor som avses i 2 § 1-7, 9, 
12, 13 och 15 inregränslagen (1996:701), och som har  omhändertagits enligt 9 §, inte får lämnas ut om
1. varan enligt lag eller annan författning inte får föras in  i eller ut ur landet, eller
2. ett särskilt föreskrivet villkor för att varan ska få föras  in i eller ut ur landet inte är uppfyllt.
Om förutsättningen i första stycket 2 inte är uppfylld ska den  som för in eller för ut varan, eller varans ägare, ges  möjlighet att uppfylla förutsättningen eller, vid införsel,  att återutföra varan.
12 §
Ett beslut enligt 11 § om att en vara inte får lämnas ut  ska upphävas, om
1. det inte längre finns grund för ett sådant beslut,
2. ett beslut om beslag enligt denna lag eller 27 kap.  rättegångsbalken meddelas för varan,
3. varan förklaras förverkad enligt 13 §, eller
4. det är oskäligt att inte lämna ut varan.
Den som gör anspråk på en vara som har varit omhändertagen  svarar för att varan hämtas.
Administrativt förverkande
13 §
Tullverket får besluta att varor som avses i 2 § 1-7, 9, 
12, 13 och 15 inregränslagen (1996:701), och som har  omhändertagits enligt 9 §, ska förklaras förverkade om
1. ett beslut enligt 11 § att en sådan vara inte får lämnas ut  har fått laga kraft, och
2. ägaren, eller den som för in eller för ut varan, inte inom  en månad från den dag då beslutet fick laga kraft har uppfyllt  förutsättningarna för in- eller utförseln, eller vid införsel,  återutfört varan.
Tullverket får även besluta att en vara som avses i första  stycket ska förverkas om ett tidigare beslut har upphävts  enligt 12 § och ägaren
1. inte har gjort anspråk på varan inom tre månader från den  dag då beslutet om att varan inte får lämnas ut upphävdes,  eller
2. har gjort ett sådant anspråk men inte har hämtat varan inom  tre månader från den dag då anspråket framställdes.
Om det finns särskilda skäl får Tullverket medge en  förlängning av de tidsfrister som anges i första och andra  styckena.
Försäljning och förstöring av varor
14 §
När ett beslut om förverkande enligt 13 § har fått laga  kraft, ska egendomen säljas av Tullverket. Egendomen kan även  säljas på det sätt som i allmänhet gäller för försäljning av  förverkad lös egendom.
Egendomen får i stället förstöras om den
1. inte kan säljas,
2. kan befaras komma till brottslig användning, eller
3. annars är olämplig för försäljning.
Det som anges i första och andra styckena gäller endast om  inget annat är föreskrivet i lag eller annan författning.
Föreläggande och vite
15 §
Tullverket får förelägga den vars uppgifter enligt 7 §  ska kontrolleras eller för vars räkning en vara förs in eller  förs ut att fullgöra sina skyldigheter enligt den paragrafen.
Ett beslut om föreläggande enligt första stycket får förenas  med vite. Beslutet gäller omedelbart.
5 kap. Befogenheter vid kontroll av punktskattepliktiga varor
Tillämpningsområdet
1 §
Bestämmelserna i detta kapitel ska tillämpas vid kontroll  av punktskattepliktiga varor vid vägtransporter och  försändelser. Bestämmelserna har sin grund delvis i rådets  direktiv (EU) 2020/262 av den 19 december 2019 om allmänna  regler för punktskatt.
Distansförsäljning
2 §
Vid tillämpning av detta kapitel ska en flyttning av varor  genom distansförsäljning inte anses ske i strid med 1 kap. 6 §  lagen (1998:506) om flyttning och kontroll av vissa  punktskattepliktiga varor om mottagaren har fullgjort  anmälningsskyldigheten enligt
1. 4 c kap. 6 § lagen (1994:1776) om skatt på energi,
2. 6 kap. 6 § lagen (2022:155) om tobaksskatt, eller
3. 6 kap. 6 § lagen (2022:156) om alkoholskatt.
Befogenheter vid en transportkontroll
Förutsättningar för transportkontroll
3 §
En tulltjänsteman får i fråga om punktskattepliktiga varor  i vägtransporter som omfattas eller kan antas omfattas av 
1 kap. 6 § lagen (1998:506) om flyttning och kontroll av vissa  punktskattepliktiga varor kontrollera att varorna  transporteras i enlighet med den paragrafen 
(transportkontroll).
En transportkontroll får utföras under en pågående transport  och när varor på-, av- eller omlastas i direkt anslutning till  en transport. Transportkontrollen får genomföras även på  områden som inte är tillgängliga för allmänheten.
Om det kan antas att punktskattepliktiga varor förvaras i en  lokal för på-, av- eller omlastning under en pågående  flyttning, får en transportkontroll genomföras också i  lokalen. Kontrollen får inte genomföras i en bostad.
Uppmaning att stanna
4 §
Förare är skyldiga att stanna på uppmaning av en  tulltjänsteman.
Vad kontrollen får avse
5 §
Vid en transportkontroll får en tulltjänsteman undersöka  transportmedel, lådor, behållare och andra utrymmen i  transportmedel, containrar eller tankar där  punktskattepliktiga varor kan förvaras under transport. Vid en  transportkontroll i en lokal får även utrymmen i lokalen där  punktskattepliktiga varor förvaras eller kan antas förvaras  undersökas. En tulltjänsteman får också undersöka och ta prov  på varor som påträffas.
En tulltjänsteman får eftersöka och granska administrativa  referenskoder, förenklade administrativa referenskoder,  ersättningsdokument och andra handlingar som kan vara av  betydelse för beskattningen. Vid en transportkontroll i en  lokal får dock inte utrymmen i lokalen undersökas i syfte att  söka efter sådana handlingar.
En tulltjänsteman får även använda den administrativa  referenskoden eller den förenklade administrativa  referenskoden för att ta del av ett elektroniskt  administrativt dokument respektive elektroniskt förenklat  administrativt dokument och granska det dokumentet. Vid  granskningen får tulltjänstemannen använda tekniska hjälpmedel  som finns i transportmedlet eller lokalen.
Avspärrning av områden
6 §
Vid en transportkontroll får en tulltjänsteman spärra av  områden som inte är tillgängliga för allmänheten.
Undantag för vissa bränsletransporter
7 §
Vid en kontroll av en transport av bränsle som ska  beskattas enligt 2 kap. 12 § andra stycket lagen (1994:1776)  om skatt på energi gäller inte bestämmelserna i 16-23 §§ detta  kapitel eller 2 kap. 1-3 och 5-11 §§ lagen (1998:506) om  flyttning och kontroll av vissa punktskattepliktiga varor.
Vid en transportkontroll enligt första stycket får en  tulltjänsteman inte bereda sig tillträde till eller spärra av  områden som inte är tillgängliga för allmänheten.
Den enskildes skyldigheter
8 §
Förare av transportmedel är skyldiga att på en  tulltjänstemans begäran legitimera sig eller på annat  godtagbart sätt styrka sin identitet.
Passagerare som transporterar punktskattepliktiga varor för  någon annans räkning till Sverige från ett annat område som  avses i lagen (2022:157) om Europeiska unionens  punktskatteområde är skyldiga att lämna uppgifter om sin  identitet på en tulltjänstemans begäran. Uppgifterna ska vara  sådana att de gör det möjligt för tjänstemannen att med  tillräcklig säkerhet fastställa personens identitet. Detta  gäller bara om det finns anledning att anta att transporten av  varorna inte sker i enlighet med 1 kap. 6 § lagen (1998:506)  om flyttning och kontroll av vissa punktskattepliktiga varor.
9 §
Förare av transportmedel är skyldiga att se till att  följande koder och dokument följer med transporten i enlighet  med 1 kap. 6 § lagen (1998:506) om flyttning och kontroll av  vissa punktskattepliktiga varor:
1. administrativ referenskod,
2. förenklad administrativ referenskod,
3. ersättningsdokument, och
4. följedokument för transport av vinprodukter.
Vid en transportkontroll ska föraren tillhandahålla en  tulltjänsteman de tillgängliga koder och dokument som anges i  första stycket.
10 §
Passagerare som transporterar punktskattepliktiga varor  för någon annans räkning till Sverige från ett annat område  som avses i lagen (2022:157) om Europeiska unionens  punktskatteområde är skyldiga att se till att förenklad  administrativ referenskod eller ersättningsdokument följer med  transporten i enlighet med 1 kap. 6 § lagen (1998:506) om  flyttning och kontroll av vissa punktskattepliktiga varor, om  varorna ska åtföljas av sådana dokument enligt de bestämmelser  som avses i 1 kap. 5 a § samma lag.
Vid en transportkontroll ska passageraren tillhandahålla en  tulltjänsteman tillgängliga förenklade administrativa  referenskoder eller ersättningsdokument.
11 §
När varor ska kontrolleras vid en transportkontroll ska  föraren, den passagerare som transporterar varorna enligt 10 §  eller ägaren
1. ge en tulltjänsteman möjlighet att undersöka varorna och  transportmedlen och utan kostnad tillhandahålla varuprov, och
2. svara för den transport som behövs för kontrollen samt  ansvara för uppackning och återinpackning av varorna.
Skyldigheten enligt första stycket 1 gäller endast i den  utsträckning som enskilda förfogar över det som ska  undersökas.
12 §
Om punktskattepliktiga varor under pågående flyttning  förvaras i en lokal för på-, av- eller omlastning, är den som  äger lokalen eller, om lokalen är upplåten till någon annan,  den som innehar nyttjanderätt till lokalen skyldig att se till  att de handlingar som anges i 9 § följer med varorna och att  dessa vid en transportkontroll tillhandahålls en  tulltjänsteman.
Tillträde till lokaler
13 §
Vid en transportkontroll i en lokal enligt 3 § tredje  stycket får en tulltjänsteman inte öppna lokalen eller ett  utrymme i lokalen som är låst eller har tillslutits på annat  sätt.
14 §
Den som äger lokalen eller, om lokalen är upplåten till  någon annan, den som innehar nyttjanderätt till lokalen, ska  se till att en tulltjänsteman får tillträde till lokalen vid  en transportkontroll enligt 3 § tredje stycket. Den som äger  lokalen eller innehar nyttjanderätten till den ansvarar för  att de skyldigheter som anges i 11 § uppfylls för sådana varor  som avses i 12 §.
Hur länge en transportkontroll får pågå
15 §
En transportkontroll får inte pågå längre än sex timmar  eller, i fall som avses i 7 § första stycket, längre än fyra  timmar.
Om den som har skyldigheter enligt 10-14 §§ inte fullgör dem,  får kontrollen pågå under längre tid, dock högst tolv timmar  eller, i fall som avses i 7 § första stycket, högst åtta  timmar.
Omhändertagande vid en transportkontroll
Förutsättningar för omhändertagande
16 §
Om en punktskattepliktig vara påträffas vid en  transportkontroll och det finns anledning att anta att  transporten inte görs i enlighet med 1 kap. 6 § lagen 
(1998:506) om flyttning och kontroll av vissa  punktskattepliktiga varor får en tulltjänsteman omhänderta  varor, handlingar, lådor, behållare, containrar eller tankar  som medförs vid transporten. Det får göras
1. för att kontrollera om punktskatt ska betalas i Sverige och  för att fastställa vem som i så fall är skattskyldig,
2. för att kontrollera om kraven för förflyttning enligt 
1 kap. 6 § lagen om flyttning och kontroll av vissa  punktskattepliktiga varor är uppfyllda, eller
3. om skattskyldighet i Sverige föreligger, i avvaktan på att  skatten betalas.
Om ett beslut om omhändertagande har fattats gäller 5, 6 och 
13 §§ i tillämpliga delar.
17 §
Annan egendom än punktskattepliktiga varor som kan antas  transporteras i strid med 1 kap. 6 § lagen (1998:506) om  flyttning och kontroll av vissa punktskattepliktiga varor får  omhändertas enligt 16 § endast om
1. det behövs för en sådan kontroll som avses i den  paragrafen, eller
2. det finns anledning att anta att egendomen döljer  punktskattepliktiga varor.
Handlingar får omhändertas enligt 16 § endast om det behövs  för en sådan kontroll som avses i den paragrafen.
18 §
När en punktskattepliktig vara omhändertas får även  emballage och annat förvaringsmaterial omhändertas.
19 §
Tullverket får omhänderta punktskattepliktiga varor även  om de varit föremål för beslag enligt denna lag eller 27 kap.  rättegångsbalken, om varorna har påträffats vid en  transportkontroll och det fortfarande finns grund för ett  omhändertagande enligt 16 § första stycket. Vid ett sådant  omhändertagande gäller 5 § i tillämpliga delar.
20 §
Ett beslut om omhändertagande får verkställas omedelbart.
Den enskildes skyldigheter
21 §
Vid omhändertagande av en punktskattepliktig vara ska  föraren, den passagerare som transporterar varan enligt 10 §  eller ägaren
1. utan kostnad tillhandahålla varuprov, och
2. svara för transport av den omhändertagna varan i enlighet  med de anvisningar som en tulltjänsteman ger.
Skyldigheten enligt första stycket 2 gäller endast en  transport som sker i direkt anslutning till omhändertagandet  av en punktskattepliktig vara.
När ett omhändertagande ska upphävas
22 §
Tullverket ska upphäva omhändertagandet av en  punktskattepliktig vara om
1. det inte längre finns grund för omhändertagandet,
2. ett beslut om beslag enligt denna lag eller 27 kap.  rättegångsbalken meddelas för varan, eller
3. det är oskäligt att låta omhändertagandet bestå.
Omhändertagandet ska också upphävas om Tullverket inte inom  tre månader från dagen för beslutet om omhändertagande har  fattat ett beslut om skatt enligt 2 kap. 1 eller 2 § lagen 
(1998:506) om flyttning och kontroll av vissa  punktskattepliktiga varor.
Om omhändertagandet av en vara har upphävts enligt första  stycket 1 eller 3 eller andra stycket, ansvarar den som gör  anspråk på varan för att den hämtas om inte annat följer av 24  eller 25 §.
23 §
Tullverket ska upphäva omhändertagandet av annan egendom  än punktskattepliktiga varor om
1. det inte längre finns grund för omhändertagandet, eller
2. ett beslut om beslag enligt denna lag eller 27 kap.  rättegångsbalken meddelas för egendomen.
Om omhändertagandet av egendom har upphävts enligt första  stycket, ansvarar den som gör anspråk på egendomen för att den  hämtas.
När en punktskattepliktig vara inte ska lämnas ut
24 §
Om omhändertagandet av en alkoholvara upphävs men den som  gör anspråk på varan saknar rätt enligt 4 kap. 4 § eller 
6 kap. 1 § alkohollagen (2010:1622) att föra in varan i  Sverige, ska Tullverket besluta att varan inte ska lämnas ut.
25 §
Om omhändertagandet av en tobaksvara upphävs men den som  gör anspråk på varan saknar rätt enligt 5 kap. 19 § lagen 
(2018:2088) om tobak och liknande produkter att föra in varan  i Sverige, ska Tullverket besluta att varan inte ska lämnas  ut.
Om omhändertagandet av en tobaksvara upphävs men det är  sannolikt att varan är avsedd att bjudas ut till försäljning i  Sverige och en sådan försäljning uppenbart skulle strida mot 
3 kap. 1 § tredje stycket lagen om tobak och liknande  produkter eller 2 kap. 19 § lagen (2022:155) om tobaksskatt,  ska Tullverket besluta att varan inte ska lämnas ut.
Ersättningsskyldighet
26 §
Den som åsidosätter en skyldighet enligt 11, 14 eller 
21 § första stycket ska ersätta staten för dess kostnader på  grund av det. Tullverket ska befria från  ersättningsskyldigheten helt eller delvis om det är oskäligt  att ta ut ersättning.
Omhändertagande vid kontroll av försändelser
Förutsättningar för omhändertagande
27 §
Om mottagaren av en alkoholvara, som påträffas i en sådan  försändelse som avses i 6 kap. 5 §, saknar rätt att föra in  varan i Sverige enligt 4 kap. 4 § eller 6 kap. 1 §  alkohollagen (2010:1622) ska en tulltjänsteman omhänderta  varan. Detsamma gäller om försändelsen innehåller en  tobaksvara och mottagaren är under 18 år. Avsändaren ska ges  möjlighet att återutföra varan på villkor som Tullverket  bestämmer.
28 §
Om en alkohol- eller tobaksvara påträffas i en sådan  försändelse som avses i 6 kap. 5 § och det finns anledning att  anta att försändelsen inte uppfyller kraven i 1 kap. 6 § lagen 
(1998:506) om flyttning och kontroll av vissa  punktskattepliktiga varor, får en tulltjänsteman omhänderta  varan. Det får göras
1. för att kontrollera om punktskatt ska betalas i Sverige och  för att fastställa vem som i så fall är skattskyldig,
2. för att kontrollera om kraven för förflyttning enligt 
1 kap. 6 § lagen om flyttning och kontroll av vissa  punktskattepliktiga varor är uppfyllda, och
3. om någon är skattskyldig i Sverige, i avvaktan på att  skatten betalas.
29 §
Tullverket får omhänderta alkohol- och tobaksvaror även  sedan de varit föremål för beslag enligt denna lag eller 
27 kap. rättegångsbalken, om varorna har påträffats vid en  kontroll enligt 6 kap. 5 eller 7 § och det fortfarande finns  grund för ett omhändertagande enligt 28 §.
30 §
Ett beslut om omhändertagande får verkställas omedelbart.
När ett omhändertagande ska upphävas
31 §
Tullverket ska upphäva omhändertagandet av en alkohol-  eller tobaksvara om
1. det inte längre finns grund för omhändertagandet,
2. varan löses ut enligt 2 kap. 12 § femte stycket lagen 
(1998:506) om flyttning och kontroll av vissa  punktskattepliktiga varor,
3. ett beslut om beslag enligt denna lag eller 27 kap.  rättegångsbalken meddelas för varan,
4. varan återutförs enligt 27 §, eller
5. det är oskäligt att låta omhändertagandet bestå.
Omhändertagandet ska också upphävas om Tullverket inte inom  tre månader från dagen för beslutet om omhändertagande har  fattat ett beslut om skatt enligt 2 kap. 12 § lagen om  flyttning och kontroll av vissa punktskattepliktiga varor.
Om omhändertagandet av en vara har upphävts enligt första  stycket 1, 2 eller 5 eller andra stycket, ska varan översändas  till mottagaren.
Tullverkets hantering av omhändertagen egendom
32 §
Egendom som är omhändertagen ska förvaras av Tullverket  eller den som fått i uppdrag av myndigheten att sköta  förvaringen.
Tullverket ansvarar för att omhändertagen egendom vårdas väl  och står under noggrann tillsyn.
Beslut om skatt och förverkande
33 §
Bestämmelser om Tullverkets beslut om skatt på  omhändertagna punktskattepliktiga varor finns i 2 kap. 1-4, 12  och 13 §§ lagen (1998:506) om flyttning och kontroll av vissa  punktskattepliktiga varor.
Bestämmelser om förtida förstöring och förverkande av  omhändertagen egendom finns i 2 kap. 5-11 och 14-18 §§ samma  lag.
Lag (2025:648)
.
Dokumentation
34 §
När ett beslut om transportkontroll eller omhändertagande  har verkställts ska ett bevis över verkställigheten utfärdas.  Vid en transportkontroll behöver dock ett bevis utfärdas  endast om en punktskattepliktig vara påträffas eller någon  berörd person annars begär det.
Ett bevis över verkställigheten ska lämnas till den som berörs  av åtgärden och innehålla uppgifter om
1. var beslutet verkställts,
2. när det gäller transportkontroll, vilka som var närvarande  vid kontrollen, när kontrollen påbörjades och avslutades, vad  som genomsökts och annat av betydelse som förekommit vid  kontrollen, och
3. vad som omhändertagits och annat av betydelse som  förekommit vid omhändertagandet.
Den som verkställt beslutet om transportkontroll eller  omhändertagande är ansvarig för att beviset utfärdas.
Myndigheters skyldighet att lämna uppgifter
35 §
Uppgifter som en myndighet förfogar över och som behövs  för kontroll av punktskattepliktiga varor ska lämnas till  Tullverket på Tullverkets begäran.
Uppgiftsskyldighet enligt första stycket föreligger dock inte  i fråga om uppgifter för vilka sekretess gäller till följd av 
15 kap. 1 eller 2 § eller 16 kap. 1 § offentlighets- och  sekretesslagen (2009:400) eller en bestämmelse till vilken  hänvisas i någon av de paragraferna.
Om sekretess gäller för en uppgift enligt någon annan  bestämmelse i offentlighets- och sekretesslagen och ett  utlämnande skulle medföra synnerligt men för något enskilt  eller allmänt intresse, föreligger uppgiftsskyldighet endast  om regeringen på ansökan av Tullverket beslutar att uppgiften  ska lämnas ut.
6 kap. Övriga bestämmelser om kontrollverksamhet
Förbud mot slumpmässiga kontroller
1 §
Kontroller enligt denna lag som avser införsel eller  utförsel av varor till eller från en annan medlemsstat inom  Europeiska unionen eller punktskattepliktiga varor får inte  utformas på ett sådant sätt att urvalet av vad och vem som  kontrolleras görs slumpmässigt.
Avvisande eller avlägsnande av personer
När en person får avvisas eller avlägsnas från en  kontrollplats
2 §
Om någon genom sitt uppträdande stör ordningen eller utgör  en omedelbar fara för den, får en tulltjänsteman avvisa eller  avlägsna honom eller henne från ett visst område eller  utrymme, där kontroller enligt lag utförs, när det är  nödvändigt för att ordningen på platsen ska kunna  upprätthållas. Detsamma gäller om åtgärden behövs för att  avvärja en straffbelagd handling.
Dokumentation
3 §
I fråga om dokumentation av ett ingripande enligt 2 §  tillämpas 8 kap. 23 §. Det som sägs där om gripande ska då i  stället gälla avvisande eller avlägsnande.
Kroppsvisitation
4 §
En tulltjänsteman får i samband med en kontroll enligt 3-5 kap. kroppsvisitera en person i den utsträckning som är  nödvändig av säkerhetsskäl för att söka efter vapen eller  andra farliga föremål.
Vid en kroppsvisitation som görs enligt första stycket ska  protokoll föras. Av protokollet ska framgå
1. vem som har fattat beslutet om ingripandet,
2. skälen för beslutet och tidpunkten när det har fattats,
3. vem eller vilka som har deltagit i ingripandet,
4. vem eller vilka som ingripandet har riktat sig mot,
5. tiden för ingripandet, och
6. vad som i övrigt har förekommit vid ingripandet.
Den som har fattat ett beslut om kroppsvisitation ansvarar för  att protokoll upprättas.
Undersökning och öppning av försändelser
Undersökning av försändelser
5 §
En tulltjänsteman får undersöka paket, brev och liknande  försändelser. Det får göras för att kontrollera
1. att deklarations- och uppgiftsskyldighet enligt  tullagstiftningen har fullgjorts eller att varor inte gör  intrång i de rättigheter som skyddas av förordning (EU)  nr 608/2013,
2. att förbud eller villkor enligt 3 § första stycket  inregränslagen (1996:701) har iakttagits och att  anmälningsskyldighet enligt 3 § andra stycket den lagen har  fullgjorts, eller
3. om försändelsen innehåller alkohol- eller tobaksvaror för  vilka punktskatteplikt eller särskilda villkor gäller.
Tillfälligt kvarhållande av försändelser
6 §
Ett befordringsföretag ska på uppmaning av en  tulltjänsteman, som särskilt förordnats för uppgiften, hålla  kvar en viss försändelse som inom kort ankommer eller avgår,  eller nyss har ankommit, till eller från Sverige, för att  försändelsen ska kunna undersökas enligt 5 § av Tullverket. En  sådan uppmaning får endast ges om det finns särskilda skäl.  Skyldigheten att hålla kvar försändelsen gäller högst sex  timmar.
Öppning av försändelser
7 §
En sådan försändelse som avses i 5 § får öppnas av en  tulltjänsteman om försändelsen finns hos Tullverket eller ännu  inte lämnat befordringsföretagets sorteringsställe och det  finns anledning att anta att försändelsen innehåller en
1. vara för vilken deklarations- eller uppgiftsskyldighet  enligt tullagstiftningen inte har fullgjorts,
2. vara som avses i 2 § inregränslagen (1996:701) och det  finns anledning att anta att varan kan tas i beslag enligt  bestämmelserna i 8 kap., eller
3. alkohol- eller tobaksvara för vilken punktskatteplikt eller  särskilda villkor gäller.
8 §
Beslut om att öppna en försändelse som kan antas innehålla  förtroliga meddelanden får fattas endast av en tulltjänsteman  som särskilt förordnats för uppgiften.
9 §
Om en försändelse har öppnats ska protokoll föras över  undersökningen. Av protokollet ska syftet med undersökningen  framgå och vad som har kommit fram vid den. Den som beslutade  om öppning av försändelsen ansvarar för att protokoll  upprättas.
Om en försändelse har öppnats ska adressaten och, om det är  möjligt, avsändaren underrättas så snart som möjligt, om inte  särskilda skäl talar emot det.
10 §
Om en försändelse som har öppnats innehåller ett  förtroligt meddelande, ska den omedelbart tillslutas och  skickas vidare till mottagaren, om inte särskilda skäl talar  emot det.
Revision
Syftet med revision
11 §
Tullverket får besluta om revision för att
1. kontrollera att alla nödvändiga dokument och uppgifter har  tillhandahållits enligt artikel 15.1 i tullkodexen, i den  ursprungliga lydelsen, och att dokumenten och uppgifterna är  riktiga och fullständiga,
2. göra sådana kontroller som avses i artikel 48 i den  förordningen, i den ursprungliga lydelsen, och
3. kontrollera att den som för ut sådana varor som nämns i 2 § 
1, 3 och 7 inregränslagen (1996:701), eller för in sådana  varor som nämns i 2 § 3 den lagen, har fullgjort sin  anmälningsskyldighet enligt 3 § samma lag. Sådana revisioner  får göras hos den som för in eller för ut varorna.
Beslut om revision
12 §
Ett beslut om revision ska innehålla
1. uppgift om syftet med revisionen,
2. uppgift om möjligheten att undanta handlingar från kontroll  enligt 22 §, och
3. förordnande av den eller de tulltjänstemän som ska  verkställa revisionen (revisor).
Av uppgiften om syftet med revisionen behöver det inte framgå  vilken person eller rättshandling som kontrollen eller  uppgifterna avser, om
1. beslutet om revision gäller för granskning av någon annan  än den som revideras, och
2. det finns särskilda skäl att inte nämna personen eller  rättshandlingen.
Ett beslut om revision får inte överklagas.
13 §
Innan en revision verkställs ska den som ska revideras  underrättas om beslutet om revision.
Underrättelsen får lämnas i samband med att revisionen  verkställs om
1. en inventering eller en liknande fysisk kontroll behöver  göras och kontrollen skulle förlora sin betydelse om den som  ska revideras underrättas i förväg, eller
2. det följer av bestämmelserna om underrättelse om beslut om  bevissäkring i 45 kap. 16 § andra stycket  skatteförfarandelagen (2011:1244).
Samverkan
14 §
En revision ska genomföras i samverkan med den reviderade  och på ett sådant sätt att den inte onödigt hindrar  verksamheten hos denne.
Kravet på samverkan gäller inte om bevissäkring har beslutats  enligt 45 kap. 2 § skatteförfarandelagen (2011:1244) på grund  av att det finns en påtaglig risk för sabotage.
Revisorns befogenheter
15 §
Vid en revision får revisorn granska räkenskapsmaterial  och andra handlingar som rör verksamheten, om de inte ska  undantas enligt 21 §.
Vid en revision som syftar till en sådan kontroll som avses i 
11 § 2 framgår revisorns befogenheter av artikel 48 i  tullkodexen.
Vid en revision som syftar till en sådan kontroll som avses i 
11 § 3 får revisorn
1. granska lager, maskiner och inventarier,
2. besiktiga verksamhetslokaler, och
3. ta prov på varor.
Den reviderades skyldigheter
16 §
Den reviderade ska lämna tillträde till  verksamhetslokalerna för
1. granskning av handlingar enligt 15 § första stycket om  granskningen inte utan svårighet kan genomföras på någon annan  plats,
2. sådana åtgärder som i övrigt avses i artikel 48 i  tullkodexen, i den ursprungliga lydelsen, och
3. sådana åtgärder som avses i 15 § tredje stycket.
I andra fall än sådana som avses i första stycket 1 får en  revision genomföras i verksamhetslokalerna om den reviderade  medger det. Revisionen ska genomföras i verksamhetslokalerna  om den reviderade begär det och revisionen kan genomföras där  utan betydande svårighet.
Om revisionen genomförs i verksamhetslokalerna, ska den  reviderade ställa en ändamålsenlig arbetsplats till revisorns  förfogande, om det är möjligt.
17 §
Att den reviderade ska tillhandahålla revisorn de  handlingar och lämna de upplysningar samt i övrigt ge revisorn  all den hjälp som behövs vid revisionen vid kontroll enligt 
11 § 1 eller 2 följer av artikel 15.1 i tullkodexen.
Vid en kontroll enligt 11 § 3 ska den reviderade  tillhandahålla revisorn de handlingar och lämna de  upplysningar som behövs för revisionen.
Om handlingar ska granskas på någon annan plats än hos den  reviderade, ska denne på begäran och mot kvitto överlämna  handlingarna till revisorn.
18 §
Den reviderade ska på begäran ge revisorn tillfälle att  använda tekniska hjälpmedel för att granska en upptagning som  bara kan uppfattas med sådana hjälpmedel. Detta gäller inte om
1. den reviderade tillhandahåller en kopia av upptagningen,  och
2. kopian utan svårighet kan granskas med tekniska hjälpmedel  som revisorn har tillgång till.
Den reviderade ska ge revisorn möjlighet att kontrollera att  den kopia som avses i första stycket stämmer överens med den  upptagning som finns hos den reviderade.
Vid granskning av en upptagning eller kontroll av en kopia får  bara de tekniska hjälpmedel och sökbegrepp användas som behövs  för att tillgodose syftet med revisionen. Granskningen eller  kontrollen får göras via ett elektroniskt kommunikationsnät om  den reviderade medger det.
Föreläggande och vite
19 §
Tullverket får förelägga den som inte fullgör sina  skyldigheter enligt 16, 17 eller 18 § att fullgöra dem.
Ett beslut om föreläggande enligt första stycket får förenas  med vite. Det gäller dock inte om omständigheterna är sådana  som anges i 7 kap. 6 § tullagen (2016:253). Beslutet om vite  gäller omedelbart.
Bevissäkring
20 §
Om den reviderade inte samverkar, får bestämmelserna om  bevissäkring i 45 kap. skatteförfarandelagen (2011:1244)  tillämpas enligt vad som anges i 28 §.
När bestämmelserna i 45 kap. skatteförfarandelagen tillämpas  gäller det som sägs i 16-19 §§ detta kapitel i stället för 
41 kap. 8-12 §§ skatteförfarandelagen.
Handlingar som ska undantas från granskning
21 §
Vid en revision får revisorn inte granska
1. en handling som inte får tas i beslag enligt 27 kap. 2 §  rättegångsbalken, eller
2. en handling som inte omfattas av revisionen.
Revisorn får inte heller granska en handling som har ett  betydande skyddsintresse, om det finns särskilda  omständigheter som gör att handlingen inte bör komma till  någon annans kännedom och skyddsintresset är större än  handlingens betydelse för revisionen.
22 §
En handling som inte får granskas ska på begäran av den  reviderade undantas från revisionen.
23 §
En begäran om att undanta handlingar ska lämnas in till  allmän förvaltningsdomstol. Begäran ska vara skriftlig och  lämnas in tillsammans med den handling som begäran avser.
Om Tullverket redan har den handling som en begäran avser, ska  myndigheten omedelbart försegla handlingen och överlämna den  till domstolen.
24 §
Om en uppgift i en sådan upptagning som avses i 1 kap. 
3 § tullagen (2016:253) ska undantas, får domstolen besluta om  sådana begränsningar i Tullverkets rätt att använda tekniska  hjälpmedel och sökbegrepp som behövs för att uppgiften inte  ska bli tillgänglig för myndigheten.
25 §
Om den enskilde begär det, ska domstolen pröva om ett  beslut om att undanta handlingen kan fattas utan att domstolen  granskar handlingen.
26 §
Om en uppgift eller en handling har undantagits från  granskning, får Tullverket inte återge eller hänvisa till  innehållet i uppgiften eller handlingen.
27 §
Ett beslut i fråga om att undanta en uppgift eller en  handling gäller omedelbart, om inte något annat anges i  beslutet.
Tillämpning av skatteförfarandelagen
28 §
Om Tullverket har beslutat om revision gäller  bestämmelserna i skatteförfarandelagen (2011:1244) om
1. ersättning för kostnader för ombud, biträde eller utredning  i 43 kap., 68 kap. 2 § och 71 kap. 4 §, och
2. bevissäkring och betalningssäkring i 3 kap. 8 §, 45 kap. 2-16 §§, 46 kap., 68 kap. 1 och 3 §§ samt 69 och 71 kap.
Vid tillämpningen ska det som sägs i skatteförfarandelagen om  Skatteverket i stället gälla Tullverket. Vidare ska det som  sägs om Kronofogdemyndigheten i 69 kap. 3 och 11 §§ i stället  gälla Tullverket.
Avslutande av revisionen
29 §
En revision får inte pågå under längre tid än nödvändigt.
Tullverket ska snarast meddela den reviderade resultatet av  revisionen i de delar som rör den reviderade.
30 §
Tullverket ska lämna tillbaka räkenskapsmaterial och  andra handlingar till den reviderade så snart som möjligt och  senast när revisionen avslutats.
Om den reviderade har försatts i konkurs när handlingarna ska  lämnas tillbaka, ska Tullverket
1. överlämna handlingarna till konkursförvaltaren, och
2. underrätta den reviderade om att handlingarna överlämnats  till konkursförvaltaren.
Revision i ärenden om skatt
31 §
I ett ärende om sådan skatt som avses i 2 kap. 1 § första  stycket tullagen (2016:253) gäller regleringen i detta kapitel  om revision. Vid revisionen tillämpas det som sägs om  tillhandahållande av uppgifter m.m. och om revision i de  artiklar som anges i 11 § 1 och 2.
Medverkan av Polismyndigheten och Kustbevakningen
32 §
Polismyndigheten och Kustbevakningen ska medverka i  Tullverkets kontrollverksamhet enligt 3 och 4 kap.  Polismyndigheten ska även medverka i Tullverkets  kontrollverksamhet enligt 5 kap.
För Polismyndigheten och Kustbevakningen samt polisman och  kustbevakningstjänsteman som medverkar i Tullverkets  kontrollverksamhet gäller det som sägs om Tullverket och  tulltjänsteman i 2 kap. 3 och 4 §§, 3 kap. 3, 4, 8-16 och 25-28 §§ och 4 kap. 2-7 §§.
För Polismyndigheten och polisman gäller även det som sägs om  Tullverket och tulltjänsteman i 5 kap. 3-15 §§.
Tillhandahållande av lokaler och anordningar
33 §
Ett transportföretag som befordrar passagerare från ett  annat land ska utan kostnad för Tullverket ställa de lokaler  och anordningar till Tullverkets förfogande som enligt  myndighetens bedömning behövs för
1. att kontrollera fordon samt bagage, handväskor och liknande  som resande för med sig,
2. handläggning av resandes tulldeklarationer,
3. förhör, kroppsvisitation och kroppsbesiktning av resande,  och
4. tullpersonalen under uppehåll i tjänstgöringen.
34 §
Tullverket får förelägga ett transportföretag att  fullgöra sina skyldigheter enligt 33 §.
Ett beslut om föreläggande enligt första stycket får förenas  med vite. Beslutet gäller omedelbart.
7 kap. Befogenheter för att upptäcka brott
Åtgärder vid in- och utresa
1 §
En tulltjänsteman får i vissa fall kroppsvisitera och göra  ytlig kropps-besiktning av en person som i direkt samband med  inresa till eller utresa ur landet uppehåller sig
- i trakterna vid Sveriges landgräns eller kuster,
- i närheten av eller inom en flygplats, eller något annat  område som har direkt förbindelse med utlandet.
En kroppsvisitation och en ytlig kroppsbesiktning får bara  göras om det finns anledning att anta att personen har med sig  egendom som kan komma att tas i beslag på grund av
1. brott mot lagen (2000:1225) om straff för smuggling, eller
2. sådana brott mot narkotikastrafflagen (1968:64), vapenlagen 
(1996:67) eller lagen (2010:1011) om brandfarliga och  explosiva varor som avses i 8 kap. 2 § denna lag.
Urinprov får tas om provet kan antas ha betydelse för  misstanke om narkotikasmuggling och den enskilde godtar det.  Det är inte tillåtet att hålla kvar någon för  urinprovstagning.
2 §
En tulltjänsteman får utföra en ytlig kroppsbesiktning  enligt 1 § på en person som är under 15 år endast om det finns  särskilda skäl.
3 §
I fråga om verkställighet av beslut enligt 1 och 2 §§  gäller 8 kap. 20 § 2 och 21 §.
Särskilda befogenheter i gränsnära områden
3 a §
Bestämmelser om rätt för en tulltjänsteman att  kroppsvisitera en person och genomsöka transportmedel för att  upptäcka brottslig verksamhet som innefattar brott enligt 
9 kap. 6 a § brottsbalken finns i lagen (2023:474) om  polisiära befogenheter i gränsnära områden.
Lag (2025:648)
.
Särskild kontroll
4 §
Tullverket får besluta om kroppsvisitation av varje  resande som med ett visst transportmedel eller under en viss  angiven, kortare tidrymd kommer till eller reser från en viss  gräns- eller kustort eller annan plats som har direkt  förbindelse med utlandet (särskild kontroll).
En särskild kontroll får beslutas endast om
1. det finns anledning att anta att en eller flera resande som  med transportmedlet eller under tidrymden kommer till eller  reser från platsen, har begått eller står i begrepp att begå  ett brott enligt 5 §, 6 § tredje eller fjärde stycket, 6 a §  tredje eller fjärde stycket eller 6 b § tredje eller fjärde  stycket lagen (2000:1225) om straff för smuggling eller försök  till ett sådant brott,
2. tillräckliga uppgifter saknas för att rikta misstanke mot  en bestämd person eller en mindre krets av personer, och
3. åtgärden är nödvändig för att ett ingripande mot brottet  ska kunna ske.
I fråga om dokumentation gäller 7 § och i fråga om  verkställighet i övrigt gäller 8 kap. 20 § 2 och 21 §.
5 §
Ett beslut om särskild kontroll får fattas av en  tulltjänsteman som särskilt förordnats för uppgiften. Beslutet  får verkställas först efter att det prövats av chefen för  Tullverket eller chefen för Tullverkets rättsavdelning.  I uppenbart brådskande fall, får beslutet verkställas  omedelbart utan sådan prövning.
Dokumentation
6 §
Protokoll ska föras över ytlig kroppsbesiktning och  urinprovtagning enligt 1 och 2 §§. Protokoll ska även föras  över kroppsvisitation enligt 1 § som innefattar en  undersökning av en persons kläder. Av protokollet ska det  framgå
1. vem som fattade beslutet,
2. vem eller vilka som deltog i undersökningen och när den  genomfördes,
3. vem åtgärden riktade sig mot, och
4. vad som i övrigt förekom vid åtgärden.
Den som genomfört kroppsbesiktningen eller kroppsvisitationen  ansvarar för att protokollet upprättas. Om egendom har tagits  i beslag eller förvar tillämpas bestämmelserna om protokoll i  rättegångsbalken.
7 §
Vid en kroppsvisitation enligt 1 eller 4 § som innebär att  väskor eller andra föremål som någon bär med sig genomsöks  behöver ett protokoll upprättas endast om den undersökte begär  det vid förrättningen eller om föremål tas i beslag eller  förvar. Den som genomfört kroppsvisitationen ansvarar för att  protokollet upprättas.
Ett protokoll ska, om ingen egendom tagits om hand, innehålla  de uppgifter som anges i 6 §. Om egendom har tagits i beslag  eller förvar tillämpas bestämmelserna om protokoll i  rättegångsbalken.
Postspärr
8 §
En tulltjänsteman som särskilt förordnats för uppgiften  får, när det gäller en försändelse som kommer från ett annat  land, besluta att försändelsen ska hållas kvar av  befordringsföretaget (postspärr), om
1. det finns anledning att anta att försändelsen innehåller  något av följande som kan komma att tas i beslag enligt  bestämmelserna i 8 kap.:
a) narkotika,
b) skjutvapen, ammunition eller ljuddämpare som avses i  vapenlagen (1996:67),
c) sådana vapen eller andra föremål som anges i 1 kap. 3 §  vapenlagen, eller
d) sådana explosiva varor som avses i lagen (2010:1011) om  brandfarliga och explosiva varor, och
2. det är nödvändigt för att beslag ska kunna ske.
Ett beslut om postspärr ska vara skriftligt och gälla en viss  tid. Tiden får inte bestämmas längre än nödvändigt och får  vara högst en månad, från den dag då beslutet delgavs  befordringsföretaget. Beslutet får verkställas omedelbart, men  ska snarast prövas av chefen för Tullverket eller chefen för  Tullverkets rättsavdelning. Om det inte längre finns skäl för  en postspärr ska beslutet hävas.
9 §
Om en försändelse hållits kvar enligt 8 § är  befordringsföretaget skyldigt att omedelbart underrätta  Tullverket och att överlämna försändelsen.
10 §
I 5 kap. 2 § postlagen (2010:1045) finns bestämmelser om  att den som i ett befordringsföretag har fått del av eller  tillgång till uppgifter om att hålla kvar försändelser enligt 
8 § eller om ett efterföljande beslag enligt denna lag inte  obehörigen får röja vad han eller hon har fått veta.
Bestämmelser om skyldigheten för den som bedriver  postverksamhet att bistå Tullverket vid kontroll av  postförsändelser finns i 5 kap. 6 § postlagen.
11 §
Bestämmelser om skyldigheten för befordringsföretag att  anmäla att det uppkommit misstanke om att en försändelse  innehåller något som kan tas i beslag finns i 3 kap. 10 §  tullagen (2016:256) och 4 § inregränslagen (1996:701).
Uppgifter från transportföretag
12 §
Om uppgifterna kan antas ha betydelse för Tullverkets  brottsbekämpande verksamhet, får Tullverket begära att ett  transportföretag, som befordrar varor, passagerare eller  fordon till eller från Sverige, lämnar uppgifter om ankommande  eller avgående transporter som företaget har tillgång till 
(bokningsuppgifter). Det som sägs om transportföretag gäller  även andra företag som yrkesmässigt får tillgång till  transportföretagets bokningsuppgifter. I fråga om passagerare  omfattas endast uppgifter om
- namn,
- födelsedatum,
- nationalitet,
- resrutt,
- bagage,
- medpassagerare,
- mobiltelefonnummer,
- e-postadress,
- betalningssätt, och
- bokningssätt.
Det som sägs i första stycket gäller inte lufttrafikföretag  som omfattas av skyldigheten att överföra uppgifter enligt  lagen (2018:1180) om flygpassageraruppgifter i  brottsbekämpningen.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om hur bokningsuppgifter ska lämnas.
Tullverkets begäran om bokningsuppgifter får inte överklagas.
13 §
Transportföretaget ska skyndsamt lämna Tullverket de  uppgifter som myndigheten begär enligt 12 §.
Ett transportföretag får lämna uppgifter enligt 12 § genom  direktåtkomst. Tullverket får ta del av bokningsuppgifter  genom direktåtkomst innan transporten har ankommit eller  avgått. Tullverket får även ta del av sådana uppgifter under  högst sex månader därefter, om det behövs för att förebygga,  förhindra eller upptäcka brottslig verksamhet, utreda eller  lagföra brott.
14 §
Tullverket får förelägga ett transportföretag att  fullgöra sina skyldigheter enligt 12 och 13 §§.
Beslutet om föreläggande får förenas med vite. Beslutet gäller  omedelbart.
8 kap. Befogenheter för att utreda brott
Brott som ingår i den direkta brottsbekämpningen
1 §
Tullverkets direkta brottsbekämpning omfattar brott enligt
1. denna lag,
2. lagen (1962:120) om straff i vissa fall för oriktigt  ursprungsintyg m.m.,
3. lagen (1992:1602) om valuta- och kreditreglering,
4. lagen (2025:327) om internationella sanktioner,
5. inregränslagen (1996:701),
6. lagen (1998:506) om flyttning och kontroll av vissa  punktskattepliktiga varor,
7. lagen (2000:1064) om kontroll av produkter med dubbla  användningsområden och av tekniskt bistånd,
8. lagen (2000:1225) om straff för smuggling,
9. lagen (2006:1329) om handel med vissa varor som kan  användas till dödsstraff eller tortyr, m.m.,
10. tullagen (2016:253),
11. 4 och 4 a §§ lagen (1951:649) om straff för vissa  trafikbrott,
12. 2-4 §§ skattebrottslagen (1971:69), om brottet rör  underlåtenhet att lämna deklaration enligt 26 kap. 37 § första  stycket skatteförfarandelagen (2011:1244),
13. 4 § terroristbrottslagen (2022:666) som begås genom  smuggling, grov smuggling, vapensmuggling, grov  vapensmuggling, synnerligen grov vapensmuggling, smuggling av  explosiv vara, grov smuggling av explosiv vara eller  synnerligen grov smuggling av explosiv vara eller försök till  sådana brott, och
14. 9 kap. 6 a § brottsbalken.
Om en förundersökning om brott som avses i första stycket 14  har inletts av Tullverket ska förundersökningen om brottet  skyndsamt överlämnas till Polismyndigheten eller allmän  åklagare. I fråga om ett sådant brott tillämpas bestämmelserna  i 3-23 §§ endast till dess att förundersökningen har  överlämnats.
Lag (2025:648)
.
2 §
Tullverkets direkta brottsbekämpning omfattar även brott  som anges i andra stycket, om misstanken uppkommit
1. i samband med att Tullverket utreder brott som anges i  denna lag,
2. i samband med att Tullverket genomför en kontroll, eller
3. när en tulltjänsteman har vidtagit åtgärder enligt 6-10 §§  eller 15-20 §§ eller 7 kap. 1, 2, 4 eller 8 §.
De brott som avses är brott
1. enligt 3 § lagen (1951:649) om straff för vissa  trafikbrott,
2. enligt 1-3 b §§ narkotikastrafflagen (1968:64),
3. enligt 3 eller 3 a § lagen (1991:1969) om förbud mot vissa  dopningsmedel,
4. enligt 4 § lagen (1988:254) om förbud beträffande knivar  och andra farliga föremål,
5. enligt 9 kap. 1 eller 1 a § eller 2 § första stycket d  vapenlagen (1996:67),
6. avseende innehav av hälsofarliga varor enligt 3 § första  stycket 7 och 4 § lagen (1999:42) om förbud mot vissa  hälsofarliga varor, och
7. enligt 29 § andra stycket 2 eller 29 a § lagen (2010:1011)  om brandfarliga och explosiva varor.
Befogenheter i den direkta brottsbekämpningen
Inleda förundersökning
3 §
Tullverket får inleda förundersökning om brott som anges i 
1 och 2 §§. Om saken inte är enkel, ska ledningen av  förundersökningen övertas av allmän åklagare så snart någon  skäligen kan misstänkas för brottet. Allmän åklagare ska också  i andra fall överta ledningen när det behövs av särskilda  skäl.
Vad som sägs i 23 kap. 3 § första stycket rättegångsbalken om  hur en förundersökning kan inledas av en polisman ska gälla  även för en tulltjänsteman. En förundersökning inleds även  genom att en tulltjänsteman beslutar om och använder ett  tvångsmedel enligt 10 § andra stycket och 17 § andra stycket.
Om förundersökningen leds av Tullverket får  undersökningsledaren besluta om att lägga ned  förundersökningen enligt 23 kap. 4 a § rättegångsbalken.
När förundersökningen leds av en allmän åklagare, får  åklagaren anlita biträde av Tullverket. Åklagaren får också  uppdra åt en tulltjänsteman att vidta en viss åtgärd som hör  till förundersökningen, om det är lämpligt med hänsyn till  åtgärdens beskaffenhet.
4 §
När Tullverket leder en förundersökning ska det som sägs i  rättegångsbalken om undersökningsledare gälla den som  myndigheten har utsett att fullgöra den uppgiften.
I 4 kap. 4 § kustbevakningslagen (2019:32) finns bestämmelser  om Tullverkets rätt att anlita biträde av Kustbevakningen  eller en kustbevakningstjänsteman.
Unga lagöverträdare
5 §
En tulltjänsteman som Tullverket har förordnat får leda en  förundersökning mot den som inte har fyllt arton år.  Tulltjänstemannen ska genom intresse och fallenhet för arbete  med unga lagöverträdare vara särskilt lämpad för uppgiften.  Särskilda bestämmelser om handläggning av mål och ärenden om  brott där den misstänkte inte fyllt tjugoett år finns i lagen 
(1964:167) med särskilda bestämmelser om unga lagöverträdare.
Åtgärder i samband med förhör
6 §
En tulltjänsteman har samma rätt som en polisman att  enligt 23 kap. 3 § fjärde stycket rättegångsbalken hålla  förhör och vidta andra utredningsåtgärder som är av betydelse  för utredningen av brott. De åtgärder som vidtagits ska så  snart som möjligt anmälas för den som har rätt att leda  förundersökningen om brottet.
Det som föreskrivs i 23 kap. 8 § rättegångsbalken om rätt för  en polisman att uppmana någon att följa med till förhör och  att ta med någon till förhör gäller även för en  tulltjänsteman.
7 §
En tulltjänsteman har samma rätt som en polisman att  enligt 23 kap. 9 a § rättegångsbalken efter tillsägelse  tillfälligt omhänderta elektronisk kommunikationsutrustning  från den som ska höras och besluta om kroppsvisitation. I  fråga om protokollföring och när omhändertagandet ska upphöra  gäller 23 kap. 9 b § rättegångsbalken.
Gripande
8 §
En tulltjänsteman har samma rätt som en polisman att  enligt 24 kap. 7 § första stycket rättegångsbalken gripa den  som misstänks för brott. Det som föreskrivs i rättegångsbalken  om befogenheter och skyldigheter i förhållande till den som  gripits gäller för tulltjänstemannen i samma utsträckning som  för en polisman och för Tullverket i samma utsträckning som  för Polismyndigheten.
Förvar
9 §
En tulltjänsteman har samma rätt som en polisman att  enligt 26 kap. 3 § rättegångsbalken ta egendom i förvar. En  sådan åtgärd ska skyndsamt anmälas till allmän åklagare.  Åklagaren ska omedelbart pröva om egendomen ska förbli i  förvar.
Det som föreskrivs i 26 kap. 3 a och 3 b §§ rättegångsbalken  gäller för tulltjänstemannen i samma utsträckning som för en  polisman.
9 a §
Om egendom har tagits i beslag med anledning av brott  som avses i 1 § första stycket 14 får en tulltjänsteman, trots  att egendomen inte har protokollförts enligt 27 kap. 13 §  första stycket rättegångsbalken, skyndsamt överlämna beslaget  i oförändrat skick till Polismyndigheten. Tulltjänstemannen  ska samtidigt intyga att beslaget är i oförändrat skick och  ange vem som beslutat om beslaget, vem som varit närvarande  och vad som i övrigt förekommit. Polismyndigheten ansvarar då  för skyldigheterna enligt 27 kap. 13 § rättegångsbalken.
Om egendomen inte skyndsamt kan överlämnas, ska Tullverket  ansvara för de skyldigheter som följer av 27 kap. 13 §  rättegångsbalken.
Lag (2025:648)
.
Beslag och penningbeslag
10 §
En tulltjänsteman har samma rätt som en polisman att  enligt 27 kap. 4 § rättegångsbalken ta egendom i beslag eller  penningbeslag.
En tulltjänsteman får även i andra fall än de som anges i 
27 kap. 4 § rättegångsbalken ta egendom i beslag eller  penningbeslag, om den skäligen kan antas bli förverkad på  grund av brott eller ha betydelse för en utredning om ett  sådant brott.
Om ett beslag eller penningbeslag verkställs av någon annan än  undersökningsledaren eller åklagaren och denne inte har  beslutat om beslaget eller penningbeslaget, ska anmälan  skyndsamt göras till denne, varvid han eller hon omedelbart  ska pröva om beslaget ska bestå.
Lag (2024:901)
.
11 §
Beslagtagen egendom ska förvaras av Tullverket, om inte  annat är föreskrivet eller åklagaren bestämmer något annat.
Egendom som har tagits i beslag med stöd av 26 § ska förvaras  av Polismyndigheten när den har övertagit ärendet. Detsamma  gäller när en förundersökning har överlämnats till  Polismyndigheten eller allmän åklagare med stöd av 1 § andra  stycket.
Lag (2025:648)
.
12 §
Tullverket får, om inte annat är föreskrivet, omedelbart  låta sälja egendom som har tagits i beslag för att den  skäligen kan antas bli förverkad enligt 16 § lagen (2000:1225)  om straff för smuggling om
1. egendomen inte kan vårdas utan fara för att den förstörs,
2. vården av den är förenad med alltför stora kostnader, eller
3. det annars finns särskilda skäl.
Egendom som avses i första stycket får i stället förstöras, om  den
1. inte kan säljas,
2. kan befaras komma till brottslig användning, eller
3. annars är olämplig för försäljning.
13 §
Om egendom, som enligt 12 § har sålts eller förstörts,  inte förverkas, har ägaren eller annan rättsinnehavare rätt  till ersättning. För egendom som sålts lämnas dock inte  ersättning med högre belopp än det som influtit vid  försäljningen. Om egendomen har förstörts lämnas ersättning  med skäligt belopp.
14 §
Egendom som har tagits i beslag för brott som anges i 1  eller 2 § och som förvaras hos annan än Tullverket, ska  överlämnas till myndigheten om beslaget hävs och egendomen ska  bli föremål för
1. tullbehandling, eller
2. någon åtgärd enligt denna lag.
Om egendomen redan har sålts, ska försäljningslikviden  överlämnas till Tullverket för redovisning.
Biometrisk autentisering
15 §
En tulltjänsteman har samma rätt som en polisman att  enligt 27 kap. 17 f § rättegångsbalken genomföra biometrisk  autentisering.
Avspärrning
16 §
En tulltjänsteman har samma rätt som en polisman att  genomföra avspärrning eller vidta annan åtgärd enligt 27 kap. 
15 § rättegångsbalken.
Husrannsakan, genomsökning på distans och annan undersökning
17 §
En tulltjänsteman har samma rätt som en polisman att  enligt 28 kap. 5 § rättegångsbalken göra husrannsakan och  enligt 28 kap. 10 d § första stycket rättegångsbalken utföra  en genomsökning på distans.
Om det finns anledning att anta att ett sådant brott som anges  i 1 eller 2 § har begåtts, får en tulltjänsteman även i annat  fall än som sägs i 28 kap. 1 § rättegångsbalken göra  husrannsakan i magasin eller liknande utrymmen för att söka  efter egendom som skäligen kan antas bli förverkad på grund av  ett sådant brott.
18 §
En tulltjänsteman har samma rätt som en polisman att  enligt 28 kap. 10 f § rättegångsbalken omhänderta elektronisk  kommunikationsutrustning från den som är närvarande vid en  genomsökning på distans och besluta om kroppsvisitation.  Egendomen ska lämnas tillbaka så snart det inte längre finns  skäl för åtgärden och senast vid den tidpunkt då  genomsökningen avslutas.
19 §
En tulltjänsteman har samma rätt som en polisman har  enligt 28 kap. 10 § rättegångsbalken att göra en undersökning  på ställen som inte är tillgängliga för allmänheten.
Kroppsvisitation, kroppsbesiktning och upptagning av  fingeravtryck och andra underlag
20 §
En tulltjänsteman har samma rätt som en polisman att
1. enligt 28 kap. 13 och 14 b §§ rättegångsbalken besluta om  kroppsvisitation, kroppsbesiktning och upptagning av  fingeravtryck och andra underlag, och
2. enligt 28 kap. 13 a och 14 b §§ rättegångsbalken
a) hålla kvar den som ska kroppsvisiteras, kroppsbesiktigas  eller bli föremål för en upptagning av fingeravtryck och andra  underlag, och
b) ta med den som ska kroppsvisiteras, kroppsbesiktigas eller  bli föremål för en upptagning av fingeravtryck och andra  underlag till den plats där åtgärden ska genomföras.
Lag (2025:144)
.
21 §
Kroppsvisitation av mera väsentlig omfattning och  kroppsbesiktning ska verkställas inomhus i avskilt rum eller i  lämpligt utrymme i transportmedel. Om den som ska undersökas  eller den som ska verkställa undersökningen begär det, och det  kan ske utan större omgång, ska undersökningen göras i  vittnens närvaro. I övrigt gäller det som sägs i 28 kap. 13 §  andra och tredje styckena rättegångsbalken om verkställighet.
Det som sägs i första stycket gäller endast om inte annat är  föreskrivet i lag.
Alkoholutandningsprov och ögonundersökning
22 §
/Upphör att gälla U:2030-03-01/
Bestämmelser om rätt för en tulltjänsteman att ta  alkoholutandningsprov och göra ögonundersökning finns i lagen 
(1976:1090) om alkoholutandningsprov, lagen (1999:216) om  ögonundersökning vid misstanke om vissa brott i trafiken och  lagen (2024:1231) om försöksverksamhet med rutinmässiga  ögonundersökningar i trafiken.
Lag (2024:1234)
.
22 §
/Träder i kraft I:2030-03-01/
Bestämmelser om rätt för en tulltjänsteman att ta  alkoholutandningsprov och göra ögonundersökning finns i lagen 
(1976:1090) om alkoholutandningsprov och lagen (1999:216) om  ögonundersökning vid misstanke om vissa brott i trafiken.
Lag (2024:1235)
.
Dokumentation
23 §
Protokoll ska föras över gripanden som görs enligt 8 §.  Av protokollet ska det framgå
1. vem som har fattat beslutet,
2. grunden för beslutet och tidpunkten när det fattades,
3. vem eller vilka som deltog vid gripandet,
4. vem som gripandet riktade sig mot,
5. tiden för gripandet, och
6. vad som i övrigt förekom vid gripandet.
Ansvarig för att protokoll upprättas är, i fråga om uppgifter  som avses i första stycket 1 och 2, den som fattade beslutet  och i övrigt den som var ansvarig chef vid gripandet.
24 §
I rättegångsbalken finns bestämmelser om protokoll över  förvar, beslag, husrannsakan, genomsökning på distans,  kroppsvisitation och kroppsbesiktning. Det som sägs där  gäller, om det inte finns avvikande bestämmelser.
Befogenheter i den indirekta brottsbekämpningen
Biträde åt Polismyndigheten
25 §
I samband med Tullverkets kontrollverksamhet och  brottsbekämpande verksamhet får en tulltjänsteman, innan en  förundersökning har inletts, ingripa mot ett brott som inte  ingår i Tullverkets direkta brottsbekämpning, om Tullverket  före ingripandet i det enskilda fallet har gjort en förfrågan  om det hos Polismyndigheten och den myndigheten har godkänt  att ingripandet görs.
Vid ett ingripande enligt första stycket får bestämmelserna i 
6 och 7 §§ tillämpas.
26 §
Ett ingripande enligt 25 § får göras utan ett godkännande  från Polismyndigheten om väntan på godkännandet innebär en  väsentlig olägenhet. Vid ett sådant ingripande får även  bestämmelserna i 8 och 10 §§ tillämpas.
27 §
En åtgärd som vidtagits enligt 25 eller 26 § ska genast  rapporteras till Polismyndigheten.
Biträde åt undersökningsledare och åklagare
28 §
När en förundersökning har inletts av Polismyndigheten,  Säkerhetspolisen eller Kustbevakningen, får Tullverket lämna  biträde till undersökningsledaren med utredningen av brottet,  oavsett om det ingår i myndighetens direkta brottsbekämpning  eller ligger utanför den.
När Tullverket beslutat biträda vid utredningen av brottet,  får en undersökningsledare ge i uppdrag åt en tulltjänsteman  att vidta en viss åtgärd som hör till förundersökningen, om  det är lämpligt med hänsyn till åtgärdens beskaffenhet och  omständigheterna i övrigt.
29 §
Tullverket får i ett enskilt fall även hjälpa en annan  brottsbekämpande myndighet med tekniska eller andra  motsvarande resurser för brottsbekämpande ändamål, om det är  lämpligt.
30 §
I lagen (2024:782) om förfarandet vid förverkande av  egendom och åläggande av företagsbot finns bestämmelser om att  inleda en utredning om självständigt förverkande och om  biträde åt allmän åklagare vid en sådan utredning.
Lag (2025:648)
.
31 §
När en förundersökning leds av en allmän åklagare får  åklagaren begära biträde av Tullverket eller en  tulltjänsteman. Åklagaren får också ge i uppdrag åt en  tulltjänsteman att vidta en viss åtgärd som hör till  förundersökningen, om det är lämpligt med hänsyn till  åtgärdens beskaffenhet och omständigheterna i övrigt.
Rätten att anlita biträde gäller utan hinder av att brottet  inte ingår i Tullverkets direkta brottsbekämpning, om det har  samband med en förundersökning där Tullverket biträder eller  har biträtt åklagaren eller annan undersökningsledare eller om  brottet på annat sätt har anknytning till Tullverkets  verksamhet.
Tullverket är skyldigt att lämna det biträde som begärs.
Lag (2025:648)
.
Skyldighet att informera anhöriga
32 §
Om någon som är skyldig att stanna kvar hos Tullverket  under en brottsutredning begär det, eller om det annars finns  skäl för det, ska någon av hans eller hennes närmaste anhöriga  eller någon annan person som står honom eller henne särskilt  nära informeras om åtgärden. I en pågående brottsutredning får  dock informationen inte lämnas förrän det kan ske utan men för  utredningen.
Om den berörde motsätter sig att någon informeras om åtgärden,  får informationen lämnas bara om det finns synnerliga skäl.
Information behöver inte lämnas om åtgärden har upphört.
Lag (2025:648)
.
9 kap. Tullåklagares befogenheter
1 §
I mål om brott får talan föras av särskilt förordnade  befattningshavare vid Tullverket (tullåklagare) om det är  uppenbart att brottets straffvärde svarar mot böter och att  brottet inte ska föranleda någon annan påföljd och det är  fråga om
1. brott som anges i 8 kap. 1 § 1-11 och 8 kap. 2 § andra  stycket 1,
2. innehav eller bruk av narkotika enligt 2 §  narkotikastrafflagen (1968:64),
3. innehav av dopningsmedel enligt 3 § lagen (1991:1969) om  förbud mot vissa dopningsmedel,
4. innehav av hälsofarliga varor enligt 4 § lagen (1999:42) om  förbud mot vissa hälsofarliga varor, eller
5. brott enligt 9 kap. 1 § andra stycket och 9 kap. 2 § första  stycket d vapenlagen (1996:67) eller 29 § andra stycket 2  lagen (2010:1011) om brandfarliga och explosiva varor.
En tullåklagare ska tillämpa det som föreskrivs om  förundersökning, åtal och åtalsunderlåtelse och om allmän  åklagares befogenheter och skyldigheter i övrigt. Om saken  inte är enkel, eller om det annars behövs av särskilda skäl,  ska ärendet överlämnas till allmän åklagare.
2 §
En tullåklagare ska fatta beslut enligt 3 kap. 3 § lagen 
(2024:782) om förfarandet vid förverkande av egendom och  åläggande av företagsbot, om tullåklagaren har talerätt enligt 
1 §.
En tullåklagare får fatta beslut enligt 3 kap. 4 § lagen om  förfarandet vid förverkande av egendom och åläggande av  företagsbot, om
1. värdet av det som ska förverkas uppgår till mindre än  hälften av det prisbasbelopp enligt 2 kap. 6 och 7 §§  socialförsäkringsbalken som gällde då beslaget verkställdes,  och
2. det är uppenbart att förutsättningarna för ett förverkande  är uppfyllda.
I fråga om förfarandet tillämpas lagen om förfarandet vid  förverkande av egendom och åläggande av företagsbot. Om  missnöje anmäls mot en tullåklagares beslut och Tullverket  anser att talan om förverkande bör föras, ska ärendet snarast  överlämnas till allmän åklagare.
Lag (2025:648)
.
3 §
Bestämmelserna i 1 och 2 §§ inskränker inte allmän  åklagares beslutanderätt.
4 §
Bestämmelser om tullåklagares befogenheter finns också i
1. lagen (1998:506) om flyttning och kontroll av vissa  punktskattepliktiga varor, och
2. lagen (2011:111) om förstörande av vissa hälsofarliga  missbrukssubstanser.
10 kap. Befogenheter för att förhindra brott
1 §
En tulltjänsteman har vid misstanke om brott enligt 4 och 
4 a §§ lagen (1951:649) om straff för vissa trafikbrott samma  rätt som en polisman att enligt 24 a § polislagen (1984:387)  tillfälligt omhänderta fordonsnycklar eller annat som behövs  för färden eller fordonet samt att göra kroppsvisitation och  genomsöka fordonet.
2 §
En tulltjänsteman som har beslutat om ett omhändertagande  enligt 1 § ska skyndsamt anmäla det till Polismyndigheten, som  omedelbart ska pröva om omhändertagandet ska bestå.  Omhändertagen egendom ska förvaras av Tullverket, om inte  Polismyndigheten bestämmer något annat.
Protokoll ska föras över omhändertagandet enligt  bestämmelserna i 27 § polislagen (1984:387). Vid tillämpningen  av den paragrafen gäller det som sägs om förman i stället  Polismyndigheten.
3 §
I fråga om det fortsatta förfarandet vid ett  omhändertagande tillämpas bestämmelserna i 24 c och 24 d §§  polislagen (1984:387) om upphörande av omhändertagande och  förstöring eller försäljning av egendom.
Egendom som förvaras av Tullverket ska överlämnas till  Polismyndigheten, om den inte hämtas.
4 §
I 7 kap. 4 § körkortslagen (1998:488) finns bestämmelser  om Tullverkets rätt att besluta om omhändertagande av körkort.
11 kap. Bestämmelser om jäv och straff
Jäv
1 §
Om det för en tulltjänsteman för ett visst brott finns  någon omständighet som skulle utgöra jäv enligt 4 kap. 13 §  rättegångsbalken, får tulltjänstemannen inte besluta om eller  vidta någon åtgärd i förundersökning eller annan  brottsbekämpning. Jäv får inte grundas på en åtgärd som en  tulltjänsteman har vidtagit på tjänstens vägnar, eller en  gärning som förövats mot honom eller henne i eller för hans  eller hennes tjänst. Även om en tulltjänsteman är jävig, får  han eller hon vidta sådana åtgärder som inte utan fara kan  skjutas upp.
I fråga om jäv mot tullåklagare ska bestämmelserna i 7 kap. 
6 § första-tredje styckena rättegångsbalken tillämpas. I fråga  om jäv i Tullverkets övriga verksamhet gäller bestämmelserna i  förvaltningslagen (2017:900).
Jäv mot tullåklagare och andra tulltjänstemän prövas av  Tullverket.
Straff
2 §
Till böter döms den som uppsåtligen eller av oaktsamhet
1. bryter mot ett förbud enligt 3 kap. 3 eller 4 §, eller
2. låter bli att lämna uppgifter och visa upp handlingar för  en tulltjänsteman enligt 4 kap. 6 §.
Om gärningen är ringa utgör den inte brott.
Ansvar enligt första stycket ska inte dömas ut om gärningen är  belagd med straff i brottsbalken eller i lagen (2000:1225) om  straff för smuggling.
3 §
Till penningböter döms den som låter bli att stanna på en  tulltjänstemans uppmaning enligt 3 kap. 8 §, 4 kap. 2 § eller 
5 kap. 4 §.
4 §
Till penningböter döms den som bryter mot skyldigheten att  legitimera sig eller på annat godtagbart sätt styrka sin  identitet enligt 5 kap. 8 § första stycket eller mot  skyldigheten att lämna uppgifter enligt 5 kap. 8 § andra  stycket. Ansvar ska dock inte dömas ut om den tillfrågades  identitet genast kunnat fastställas.
5 §
Till penningböter döms den som bryter mot skyldigheten  enligt 5 kap. 9 § andra stycket att tillhandahålla  administrativa referenskoder eller andra handlingar. Detsamma  gäller den som uppsåtligen bryter mot skyldigheten enligt 
5 kap. 10 § andra stycket att tillhandahålla förenklade  administrativa referenskoder eller ersättningsdokument.
6 §
Bestämmelser om ansvar för tullförseelse finns i 5 kap. 2-4 §§ tullagen (2016:235).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.