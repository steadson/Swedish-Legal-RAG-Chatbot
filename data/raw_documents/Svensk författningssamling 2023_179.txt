Title: Förordning (2023:179) om statsbidrag för personalkostnader för skolsociala team
SFS Number: Svensk författningssamling 2023:179
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023179-om-statsbidrag-for_sfs-2023-179/
Source Link: http://rkrattsbaser.gov.se/sfst?bet=2023:179
Amendment Register Link: http://rkrattsbaser.gov.se/sfsr?bet=2023:179
Ministry/Authority: Utbildningsdepartementet
Issued: 2023-04-05
Metadata: {"Utfärdad": "2023-04-05", "Ändrad": "SFS 2023:946"}

==================================================

Förordning (2023:179) om statsbidrag för personalkostnader för skolsociala team
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:179
Departement/myndighet
:   
Utbildningsdepartementet
Utfärdad
:   
2023-04-05
Omtryck
:   
SFS 2023:946
Ändrad
:   
SFS 2023:946
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Övergångsbestämmelser
/Ersätts genom omtryck U:2024-02-01/
Inledande bestämmelser
1 §
Denna förordning innehåller bestämmelser om statsbidrag  för personalkostnader i skolsociala team i grundskolan och  gymnasieskolan.
Med skolsocialt team avses i förordningen en grupp med  personal från skolan och socialtjänsten som samverkar för  trygghet och studiero och för att öka elevernas närvaro i  skolan. Genom deltagande i skolsociala team ges socialtjänsten  förutsättningar att i ett tidigt skede arbeta tillitsskapande  och förebyggande.
Förordningen är meddelad med stöd av 8 kap. 7 §  regeringsformen.
2 §
Statsbidrag lämnas i mån av tillgång på medel och för ett  kalenderår (bidragsår) i sänder.
3 §
Statsbidrag får inte lämnas för insatser som bidrag lämnas  för på annat sätt. Bidrag får inte heller lämnas för  utbildning som bedrivs enligt förordningen (1992:395) om  uppdragsutbildning inom skolväsendet.
Förutsättningar för statsbidrag
4 §
Statsbidrag lämnas till en huvudman för grundskola eller  gymnasieskola för personalkostnader i skolsociala team, om
1. det skolsociala teamet omfattar minst två årsarbetskrafter,  och
2. minst en årsarbetskraft avser skolpersonal med relevant  utbildning inom psykosocialt arbete och minst en  årsarbetskraft avser personal från socialtjänsten med  socionomexamen eller annan relevant examen på minst grundnivå  i högskolan.
En enskild huvudman kan endast få bidrag för sin personal i  ett skolsocialt team.
5 §
Personalkostnaderna enligt 4 § ska avse en anställning  eller ett uppdrag som varar minst sex månader på heltid eller  deltid.
Statsbidrag får även lämnas för kostnader för att bibehålla  det antal årsarbetskrafter som huvudmannen tidigare har fått  bidrag för enligt första stycket.
Bidrag lämnas inte för personalkostnader som uppstår genom  omfördelning av befintlig personal eller omorganisering av  verksamheten.
6 §
Statsbidrag enligt 4 § får lämnas med ett belopp som  motsvarar hälften av kostnaden för en heltidsanställning eller  ett uppdrag som motsvarar heltid. En huvudman kan få bidrag  för flera heltidsanställningar eller uppdrag som motsvarar  heltid.
Om en huvudman ansöker om bidrag för en anställning eller ett  uppdrag som inte omfattar eller motsvarar heltid, ska  bidragets storlek reduceras i motsvarande mån.
Ansökan och beslut
7 §
Ansökan om statsbidrag lämnas till Statens skolverk som  prövar frågor om bidraget och betalar ut det.
I ett beslut om att bevilja bidrag ska sista dagen för  redovisning enligt 10 § anges. Beslutet får förenas med  villkor. Villkoren ska framgå av beslutet.
Fördelning
8 §
Om det kommer in fler ansökningar om statsbidrag än det  finns medel för, beslutar Statens skolverk om urval. Vid  urvalet ska Skolverket prioritera enligt följande:
1. bibehållande av det antal årsarbetskrafter i skolsociala  team i grundskolan som huvudmannen tidigare har fått bidrag  för,
2. nya skolsociala team i grundskolan,
3. förstärkning av befintliga skolsociala team i grundskolan,
4. skolsociala team i gymnasieskolan.
Skolverket ska också beakta geografisk spridning.
Uppföljning och redovisning
9 §
Statens skolverk ska tillsammans med Socialstyrelsen följa  upp hur statsbidraget har använts.
10 §
Mottagaren av statsbidrag är skyldig att lämna sådan  ekonomisk och annan redovisning till Statens skolverk som  verket begär.
Anmälningsskyldighet
11 §
Den som ansöker om eller har beviljats statsbidrag enligt  denna förordning ska utan dröjsmål till Statens skolverk  anmäla sådana ändrade förhållanden som kan påverka rätten till  bidraget eller storleken på det.
Återbetalning och återkrav
12 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. den redovisning som avses i 10 § inte har lämnats, eller
4. mottagaren inte har följt villkor som framgår av beslutet  om bidrag.
13 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 12 §.
Om det finns särskilda skäl för det, får Skolverket besluta  att helt eller delvis avstå från återkrav.
14 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
Hinder mot utbetalning
15 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 12 §. Beslutet  gäller omedelbart.
Bemyndigande
16 §
Statens skolverk får meddela föreskrifter om
1. fördelning av statsbidrag,
2. beräkning och omfördelning av bidrag, och
3. annan verkställighet av denna förordning.
Överklagande
17 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 15 § får dock inte överklagas.
Övergångsbestämmelser
2023:179
1. Denna förordning träder i kraft den 10 maj 2023.
2. I stället för vad som anges i 2 § om bidragsår ska det  första bidragsåret omfatta perioden 10 maj-31 december 2023.
3. Statsbidrag enligt 4 § får även lämnas för kostnader för  att bibehålla en utökning av antalet årsarbetskrafter till  följd av insatser som gjorts inom ett år före ikraftträdandet  och som liknar skolsociala team.
/Omtryck träder i kraft I:2024-02-01/
Inledande bestämmelser
1 §
Denna förordning innehåller bestämmelser om statsbidrag  för personalkostnader i skolsociala team i grundskolan och  gymnasieskolan.
Med skolsocialt team avses i förordningen en grupp med  personal från skolan och socialtjänsten som samverkar för  trygghet och studiero och för att öka elevernas närvaro i  skolan. Genom deltagande i skolsociala team ges socialtjänsten  förutsättningar att i ett tidigt skede arbeta tillitsskapande  och förebyggande.
Förordningen är meddelad med stöd av 8 kap. 7 §  regeringsformen.
2 §
Statsbidrag lämnas i mån av tillgång på medel och för ett  kalenderår (bidragsår) i sänder.
3 §
Statsbidrag får inte lämnas för insatser som bidrag lämnas  för på annat sätt. Bidrag får inte heller lämnas för  utbildning som bedrivs enligt förordningen (1992:395) om  uppdragsutbildning inom skolväsendet.
Kostnader för skolpersonal
Förutsättningar för statsbidrag
4 §
Statsbidrag lämnas till en huvudman för grundskola eller  gymnasieskola för kostnader för skolpersonal i skolsociala  team, om
1. det skolsociala teamet omfattar minst två årsarbetskrafter,  och
2. minst en årsarbetskraft avser skolpersonal med relevant  utbildning inom psykosocialt arbete och minst en  årsarbetskraft avser personal från
socialtjänsten med socionomexamen eller annan relevant examen  på minst grundnivå i högskolan. Förordning (2023:946).
5 §
Personalkostnaderna enligt 4 § ska avse en anställning  eller ett uppdrag som varar minst sex månader på heltid eller  deltid.
Statsbidrag får även lämnas för kostnader för att bibehålla  det antal årsarbetskrafter som huvudmannen tidigare har fått  bidrag för enligt första stycket.
Bidrag lämnas inte för personalkostnader som uppstår genom  omfördelning av befintlig personal eller omorganisering av  verksamheten.
6 §
Statsbidrag enligt 4 § får lämnas med ett belopp som  motsvarar hälften av kostnaden för en heltidsanställning eller  ett uppdrag som motsvarar heltid. En huvudman kan få bidrag  för flera heltidsanställningar eller uppdrag som motsvarar  heltid.
Om en huvudman ansöker om bidrag för en anställning eller ett  uppdrag som inte omfattar eller motsvarar heltid, ska  bidragets storlek reduceras i motsvarande mån.
Ansökan och beslut
7 §
Huvudmannen för grundskola eller gymnasieskola ska ansöka  om statsbidrag för kostnader för skolpersonal. Ansökan ska  lämnas till Statens skolverk som prövar frågor om bidraget och  betalar ut det till huvudmannen.
I ett beslut om att bevilja bidrag ska sista dagen för  redovisning enligt 14 § anges. Beslutet får förenas med  villkor. Villkoren ska framgå av beslutet.
Förordning (2023:946).
Fördelning
8 §
Om det kommer in fler ansökningar om statsbidrag än det  finns medel för, beslutar Statens skolverk om urval. Vid  urvalet ska Skolverket prioritera enligt följande:
1. bibehållande av det antal årsarbetskrafter i skolsociala  team i grundskolan som huvudmannen tidigare har fått bidrag  för,
2. nya skolsociala team i grundskolan,
3. förstärkning av befintliga skolsociala team i grundskolan,
4. skolsociala team i gymnasieskolan.
Skolverket ska också beakta geografisk spridning.
Underlag till Socialstyrelsen
9 §
Statens skolverk ska lämna underlag till Socialstyrelsen  för statsbidrag enligt 10 §. Underlaget ska innehålla  uppgifter om beslut om beviljat statsbidrag till huvudmän för  kostnader för skolpersonal i skolsociala team. Av underlaget  ska det framgå i vilka kommuner som de skolsociala teamen ska  inrättas. Förordning (2023:946).
Kostnader för personal från socialtjänsten
Fördelning av bidrag
10 §
Statsbidrag lämnas till en kommun för kostnader för  personal från socialtjänsten som medverkar i ett sådant  skolsocialt team som en huvudman för grundskola eller  gymnasieskola beviljats bidrag för enligt denna förordning.
Socialstyrelsen ska fördela bidraget till de kommuner där de  skolsociala teamen ska inrättas.
Socialstyrelsen ska fördela bidraget utifrån det underlag som  Statens skolverk ska tillhandahålla enligt 9 §.
Socialstyrelsen ska fördela lika mycket medel för kommunernas  kostnader för personal från socialtjänsten som Skolverket  beviljat huvudmännen för grundskola eller gymnasieskola bidrag  för enligt denna förordning. Förordning (2023:946).
Rekvisition
11 §
Bidrag enligt 10 § ska rekvireras från Socialstyrelsen  utan ansökningsförfarande. Socialstyrelsen ska underrätta  berörda kommuner om att de är berättigade att rekvirera medel.  Förordning (2023:946).
Beslut och utbetalning
12 §
Socialstyrelsen beslutar om och betalar ut bidrag enligt 
10 §. I ett beslut ska sista dagen för redovisning enligt 14 §  anges. Beslutet får förenas med villkor. Villkoren ska framgå  av beslutet. Förordning (2023:946).
Gemensamma bestämmelser
Uppföljning och redovisning
13 §
Statens skolverk ska tillsammans med Socialstyrelsen  följa upp hur statsbidraget har använts. Förordning 
(2023:946).
14 §
Mottagaren av statsbidrag som avser kostnader för  skolpersonal är skyldig att lämna sådan ekonomisk och annan  redovisning till Statens skolverk som verket begär.
Mottagaren av statsbidrag som avser kostnader för personal  från socialtjänsten är skyldig att lämna sådan ekonomisk och  annan redovisning till Socialstyrelsen som myndigheten begär.  Förordning (2023:946).
Anmälningsskyldighet
15 §
Den som ansöker om eller har beviljats statsbidrag som  avser kostnader för skolpersonal enligt denna förordning ska  utan dröjsmål till Statens skolverk anmäla sådana ändrade  förhållanden som kan påverka rätten till bidraget eller  storleken på det.
Den som mottagit statsbidrag som avser kostnader för personal  från socialtjänsten enligt denna förordning ska utan dröjsmål  till Socialstyrelsen anmäla sådana ändrade förhållanden som  kan påverka rätten till bidraget eller storleken på det.  Förordning (2023:946).
Återbetalning och återkrav
16 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. den redovisning som avses i 14 § inte har lämnats, eller
4. mottagaren inte har följt villkor som framgår av beslutet  om bidrag. Förordning (2023:946).
17 §
Statens skolverk ska besluta att helt eller delvis kräva  tillbaka ett statsbidrag som avser kostnader för skolpersonal  från en mottagare som är återbetalningsskyldig enligt 16 §.
Socialstyrelsen ska helt eller delvis kräva tillbaka  statsbidrag som avser kostnader för personal från  socialtjänsten från en mottagare som är återbetalningsskyldig  enligt 16 §.
Om det finns särskilda skäl för det, får Skolverket och  Socialstyrelsen var och en inom sitt område besluta att helt  eller delvis avstå från återkrav. Förordning (2023:946).
18 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk och  Socialstyrelsen var och en inom sitt område besluta att helt  eller delvis avstå från krav på ränta. Förordning (2023:946).
Hinder mot utbetalning
19 §
Statens skolverk och Socialstyrelsen ska var och en inom  sitt område besluta att ett beviljat statsbidrag helt eller  delvis inte ska betalas ut om mottagaren av bidraget inte  längre bedöms uppfylla villkoren för det eller om det finns  grund för återbetalning enligt 16 §. Beslutet gäller  omedelbart. Förordning (2023:946).
Bemyndigande
20 §
Statens skolverk och Socialstyrelsen får var och en inom  sitt område meddela de föreskrifter som behövs för  verkställigheten av denna förordning. Förordning (2023:946).
Överklagande
21 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 19 § får dock inte överklagas.  Förordning (2023:946).
Övergångsbestämmelser
2023:179
1. Denna förordning träder i kraft den 10 maj 2023.
2. I stället för vad som anges i 2 § om bidragsår ska det  första bidragsåret omfatta perioden 10 maj-31 december 2023.
3. Statsbidrag enligt 4 § får även lämnas för kostnader för  att bibehålla en utökning av antalet årsarbetskrafter till  följd av insatser som gjorts inom ett år före ikraftträdandet  och som liknar skolsociala team.
2023:946
1. Denna förordning träder i kraft den 1 februari 2024.
2. De nya bestämmelserna ska dock tillämpas för tid från och  med den 1 januari 2024.
3. Äldre bestämmelser gäller fortfarande för statsbidrag som  har beviljats före den 1 januari 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.