Title: Förordning (2015:553) om statsbidrag till informatörsverksamhet som rör psykisk ohälsa och psykiska funktionsnedsättningar
SFS Number: Svensk författningssamling 2015:553
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015553-om-statsbidrag-till_sfs-2015-553/
Source Link: http://rkrattsbaser.gov.se/sfst?bet=2015:553
Amendment Register Link: http://rkrattsbaser.gov.se/sfsr?bet=2015:553
Ministry/Authority: Socialdepartementet
Issued: 2015-09-03
Metadata: {"Utfärdad": "2015-09-03", "Ändrad": "t.o.m. SFS 2019:54"}

==================================================

Förordning (2015:553) om statsbidrag till informatörsverksamhet som rör psykisk ohälsa och psykiska funktionsnedsättningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:553
Departement/myndighet
:   
Socialdepartementet
Utfärdad
:   
2015-09-03
Ändrad
:   
t.o.m. SFS 2019:54
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde och syfte
1 §
I denna förordning finns bestämmelser om statsbidrag till  ideella föreningar som bedriver informatörsverksamhet som rör  psykisk ohälsa och psykiska funktionsnedsättningar eller  stöder dem som bedriver sådan informatörsverksamhet. Med  informatörsverksamhet avses utbildningar, personliga möten  och liknande insatser som utförs av personer (informatörer)  med erfarenhet av egen eller anhörigs psykiska ohälsa eller  psykiska funktionsnedsättning. Förordning (2017:890).
2 §
Syftet med statsbidraget är att stödja sådan verksamhet  som avses i 1 § för att därigenom öka kunskapen i samhället  om hur det är att leva med psykisk ohälsa och psykiska  funktionsnedsättningar.
Förutsättningar för statsbidrag
3 §
Bidrag får, i mån av tillgång på medel, lämnas till en  ideell förening som
1. är en juridisk person,
2. bedriver verksamhet utan vinstsyfte,
3. har antagit stadgar och är demokratiskt uppbyggd,
4. i sin verksamhet respekterar demokratins idéer, inklusive  jämställdhet och förbud mot diskriminering,
5. styr sin verksamhet mot fastställda mål och förväntade  resultat, har fastställt en plan för den verksamhet som  bidrag söks för och beskriver vilka aktiviteter som planeras  samt hur arbetet kommer att följas upp,
6. kan dokumentera sin verksamhet genom fastställda  verksamhets- och revisionsberättelser, och
7. sedan minst ett år
a) bedriver sådan informatörsverksamhet som avses i 1 § i  egen regi eller tillsammans med en eller flera andra aktörer,  eller
b) bedriver en riksomfattande verksamhet som stöder dem som  bedriver sådan informatörsverksamhet som avses i 1 §.
Bidrag får lämnas för vissa kostnader för administration av  föreningens verksamhet. Förordning (2017:890).
4 §
Bidrag får inte lämnas till en förening som
1. har skulder för svenska skatter eller avgifter hos  Kronofogdemyndigheten,
2. är i likvidation eller försatt i konkurs, eller
3. har fått annat statsbidrag för samma verksamhet som en  ansökan enligt denna förordning avser.
Formen för statsbidraget
5 §
Bidraget lämnas i form av ett verksamhetsbidrag. Att ett  sådant bidrag även får avse vissa kostnader för  administration av föreningens verksamhet följer av 3 § andra  stycket.
Handläggningen av statsbidraget
6 §
Socialstyrelsen prövar frågor om statsbidrag enligt denna  förordning.
Ansökan
7 §
Ansökan om bidrag enligt denna förordning ges in till  Socialstyrelsen senast vid den tidpunkt som myndigheten  bestämmer.
8 §
Har upphävts genom förordning (2019:54).
9 §
En ansökan ska innehålla
1. föreningens stadgar,
2. handlingar som visar vem eller vilka som har rätt att  företräda föreningen,
3. verksamhets- och revisionsberättelse för närmast  föregående räkenskapsår,
4. uppgifter om vilka aktiviteter som ska utföras, vad som är  målet med aktiviteterna och det förväntade resultatet av  aktiviteterna,
5. vilket eller vilka län verksamheten avser,
6. årlig budget för den verksamhet som ansökan avser, och
7. uppgift om förekomsten av andra sökta eller beviljade  statsbidrag.
10 §
Sökanden ska lämna de handlingar och uppgifter som  Socialstyrelsen begär för att kunna pröva ansökan.
11 §
Om sökanden inte lämnar de handlingar eller uppgifter som  följer av 9 §, ska sökanden ges möjlighet att komplettera sin  ansökan inom en viss tid. Om sökanden inte följer en uppmaning  att komplettera ansökan, får Socialstyrelsen pröva ansökan i  befintligt skick. Förordning (2019:54).
Beslut och utbetalning
12 §
Vid prövningen av inkomna ansökningar ska  Socialstyrelsen prioritera de ansökningar som bedöms ha bäst  förutsättningar att uppfylla det syfte som anges i 2 §. I  prioriteringen ska även den regionala spridningen av  informatörsverksamheten beaktas.
13 §
I ett beslut om bidrag ska det anges
1. för vilka mål och aktiviteter bidraget beviljas,
2. vilka villkor som ska gälla för bidraget,
3. för vilket år bidraget beviljas, och
4. vilka skälen är för den eventuella prioritering som gjorts  enligt 12 §.
Beslutet ska även innehålla en upplysning om redovisning  enligt 16 § och återbetalning och återkrav enligt 19 och 20 
§§.
14 §
Beslut om statsbidrag fattas en gång per år och avser  bidrag för ett kalenderår (bidragsår).
15 §
Bidrag ska betalas ut kvartalsvis i förskott med högst  en fjärdedel av bidraget för året.
Redovisning
16 §
En mottagare av bidrag enligt denna förordning ska  senast den 31 mars året efter bidragsåret till  Socialstyrelsen lämna en skriftlig redovisning som innehåller
1. en ekonomisk redovisning och redogörelse som anger vad  medlen använts till, och
2. en redogörelse för de resultat som har uppnåtts.
Redovisningen ska göras på en blankett som överensstämmer med  ett formulär som Socialstyrelsen fastställer.
En revisor ska granska redovisningen. Revisorns rapport över  granskningen ska bifogas redovisningen. Om det bidrag som har  tagits emot uppgått till minst fem prisbasbelopp enligt 2  kap. 6 och 7 §§ socialförsäkringsbalken, ska granskningen  göras av en auktoriserad eller godkänd revisor.
17 §
En bidragsmottagare är skyldig att på begäran av  Socialstyrelsen lämna det underlag som styrelsen behöver för  att granska redovisningen.
18 §
Socialstyrelsen ska årligen senast den 30 september året  efter bidragsåret till regeringen lämna en samlad redovisning  av de statsbidrag som har lämnats enligt denna förordning.
Redovisningen ska innehålla uppgifter om vilka som har fått  statsbidrag, med hur stort belopp och för vilka mål och  aktiviteter, vilka resultat som har uppnåtts och som kan  antas kunna uppnås och hur de förhåller sig till de mål som  bidragen beviljats för samt en redogörelse för bidragens  användning i förhållande till det syfte som anges i 2 §.
Återbetalning och återkrav
19 §
En mottagare av bidrag är återbetalningsskyldig om
1. mottagaren genom att lämna oriktiga uppgifter eller på  annat sätt har förorsakat att bidrag har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller inte  har använts för det ändamål som det har beviljats för,
4. mottagaren inte har lämnat sådan redovisning som avses i 
16 §, eller
5. villkor i beslutet om bidrag inte har följts.
20 §
Om en mottagare av bidrag är återbetalningsskyldig  enligt 19 §, ska Socialstyrelsen besluta att helt eller  delvis kräva tillbaka bidraget. Om det finns särskilda skäl  för det får Socialstyrelsen efterge kravet på återbetalning  helt eller delvis.
Bemyndigande
21 §
Socialstyrelsen får meddela föreskrifter om  verkställighet av denna förordning. Förordning (2019:54).
Överklagande
22 §
Socialstyrelsens beslut enligt denna förordning får inte  överklagas. Förordning (2019:54).
Övergångsbestämmelser
2015:553
1. Denna förordning träder i kraft den 15 oktober 2015.
2. Förordningen tillämpas första gången i fråga om  statsbidrag för bidragsåret 2016.
3. En ansökan om bidrag från en förening som bedriver en  riksomfattande verksamhet som stöder dem som bedriver  informatörsverksamhet för bidragsåret 2018 ska ha kommit in  till Socialstyrelsen senast den 1 december 2017.
Förordning (2017:890).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.