Title: Förordning (2006:1577) om statsbidrag för icke statliga flygplatser
SFS Number: Svensk författningssamling 2006:1577
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20061577-om-statsbidrag-for-icke_sfs-2006-1577/
Source Link: http://rkrattsbaser.gov.se/sfst?bet=2006:1577
Amendment Register Link: http://rkrattsbaser.gov.se/sfsr?bet=2006:1577
Ministry/Authority: Landsbygds- och infrastrukturdepartementet RSIB TP
Issued: 2006-12-21
Metadata: {"Utfärdad": "2006-12-21", "Ändrad": "t.o.m. SFS 2017:944"}

==================================================

Förordning (2006:1577) om statsbidrag för icke statliga flygplatser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:1577
Departement/myndighet
:   
Landsbygds- och infrastrukturdepartementet RSIB TP
Utfärdad
:   
2006-12-21
Ändrad
:   
t.o.m. SFS 2017:944
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna förordning finns bestämmelser om fördelning av  anslaget "Ersättning avseende icke statliga flygplatser" inom  utgiftsområde 22.
Bidrag enligt denna förordning får bara lämnas för  flygplatser där det utförs flygtrafik som omfattas av allmän  trafikplikt enligt artikel 16 i Europaparlamentets och rådets  förordning (EU) nr 1008/2008 av den 24 september 2008 om  gemensamma regler för tillhandahållande av lufttrafik i  gemenskapen, i den ursprungliga lydelsen.
Som villkor för bidrag gäller att bidraget används för att  finansiera driften av flygplatsen på ett sätt som är  förenligt med Europeiska kommissionens förordning (EU) nr 
651/2014 av den 17 juni 2014 genom vilken vissa kategorier av  stöd förklaras förenliga med den inre marknaden enligt  artiklarna 107 och 108 i fördraget, i lydelsen enligt  kommissionens förordning (EU) 2017/1084. Bidraget lämnas till  den kommun där flygplatsen ligger.
Om kommunen enligt 2 § första stycket lagen (2013:388) om  tillämpning av Europeiska unionens statsstödsregler  återkräver stöd från flygplatsen som lämnats för förordnandet  enligt tredje stycket, ska bidraget återbetalas till  staten. Förordning (2017:944).
2 §
Trafikverket beslutar årligen om fördelningen av bidraget  i enlighet med denna förordning och med vad regeringen i  övrigt bestämmer. Förordning (2016:129).
3 §
Trafikverket får besluta att ge bidrag för att täcka det  faktiska underskottet för det aktuella verksamhetsåret vid  flygplatsen. Eventuellt överskott ska återbetalas eller  avräknas påföljande verksamhetsår. Förordning (2016:129).
4 §
Har upphävts genom förordning (2011:1224).
5 §
Vid handläggningen av ärenden om bidrag för icke statliga  flygplatser får Trafikverket biträdas av företrädare för de  icke statliga flygplatserna.
Trafikverket utser företrädarna och beslutar självständigt  när man vill biträdas av dem. Förordning (2016:129).
6 §
Trafikverket får meddela de ytterligare verkställighetsföreskrifter som behövs. Förordning (2010:155).
7 §
Trafikverkets beslut om fördelning av bidrag för icke  statliga flygplatser får överklagas till regeringen.  Förordning (2016:129).
Övergångsbestämmelser
2006:1577
Denna förordning träder i kraft den 1 februari 2007, och skall tillämpas första gången vid fördelning av driftbidrag till icke statliga flygplatser under budgetåret 2007.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.