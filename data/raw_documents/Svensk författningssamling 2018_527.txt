Title: Förordning (2018:527) om statligt stöd för säkerhetshöjande åtgärder i skolor
SFS Number: Svensk författningssamling 2018:527
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018527-om-statligt-stod-for_sfs-2018-527/
Source Link: http://rkrattsbaser.gov.se/sfst?bet=2018:527
Amendment Register Link: http://rkrattsbaser.gov.se/sfsr?bet=2018:527
Ministry/Authority: Utbildningsdepartementet
Issued: 2018-05-17
Metadata: {"Utfärdad": "2018-05-17", "Ändrad": "t.o.m. SFS 2019:228"}

==================================================

Förordning (2018:527) om statligt stöd för säkerhetshöjande åtgärder i skolor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:527
Departement/myndighet
:   
Utbildningsdepartementet
Utfärdad
:   
2018-05-17
Ändrad
:   
t.o.m. SFS 2019:228
Tidsbestämd
: 
2021-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om stöd till  huvudmän för förskoleklasser, grundskolor, grundsärskolor,  specialskolor, sameskolor, gymnasieskolor och  gymnasiesärskolor för säkerhetshöjande åtgärder.
Förordningen är meddelad med stöd av 8 kap. 7 §  regeringsformen.
Förutsättningar för stöd
2 §
Stöd i form av bidrag får lämnas om det finns en  påtaglig risk för brott mot skolan eller i skolan mot elever  eller personal där ett motiv är att kränka en person, en  folkgrupp eller en annan sådan grupp av personer på grund av  någon sådan omständighet som avses i 29 kap. 2 § 7  brottsbalken.
3 §
Med säkerhetshöjande åtgärder avses i denna förordning  fysiska åtgärder som syftar till att minska risken för brott  som avses i 2 § genom att höja säkerheten i skolbyggnader och  på skolgårdar samt på motsvarande områden utomhus vid  fritidshem.
4 §
Stöd lämnas i mån av tillgång på medel.
Stöd får lämnas för säkerhetshöjande åtgärder med högst 
75 procent av totalkostnaden för de bidragsberättigade  åtgärderna.
Stöd lämnas inte för åtgärder som totalt kostar mindre än 
25 000 kronor.
5 §
Stöd lämnas inte för
1. försäkringar eller ordinära säkerhetsanordningar som t.ex.  lås, larm, brandvarnare eller brandsläckare, eller
2. säkerhetshöjande åtgärder som statligt stöd lämnats för på  annat sätt.
6 §
Stöd lämnas endast till åtgärder som påbörjas efter  det att ansökan om stöd kommit in till Statens skolverk.
En stödberättigad åtgärd ska vara slutförd senast den 15  november 2020.
7 §
Stöd till företag får endast lämnas i enlighet med de  villkor som anges i kommissionens förordning (EU) nr 
1407/2013 av den 18 december 2013 om tillämpningen av  artiklarna 107 och 108 i fördraget om Europeiska unionens  funktionssätt på stöd av mindre betydelse.
8 §
Stöd till andra juridiska personer än företag ska, när  det gäller stöd-berättigade kostnader och stödnivåer, följa  samma villkor som gäller enligt 7 §.
9 §
Stöd lämnas endast om den som utför arbetet med den  åtgärd som berättigar till stöd är godkänd för F-skatt. För  utländska företagare och företag gäller att de ska visa upp  intyg eller en annan handling som visar att företagaren eller  företaget i sitt hemland genom registrering eller på annat  sätt genomgår motsvarande kontroll i fråga om skatter och  avgifter.
Ansökan och beslut
10 §
Statens skolverk prövar frågor om stöd och betalar ut  stöd enligt denna förordning. Vid prövningen ska  tillgängligheten för personer med nedsatt rörelse- eller  orienteringsförmåga särskilt beaktas. Vid behov ska  synpunkter från Boverket hämtas in före beslutet.
11 §
I ansökan ska det finnas uppgift om vilka  omständigheter som ligger till grund för bedömningen att det  finns en sådan risk för brott som avses i 2 §. Till ansökan  ska bifogas handlingar som styrker detta eller som annars har  betydelse för riskbedömningen.
12 §
Om ansökan avser åtgärder på skolbyggnader,  skolgårdar eller motsvarande områden utomhus vid fritidshem  som ägs eller innehas med tomträtt av någon annan än den  huvudman som bedriver utbildning där, ska ansökan göras  gemensamt av ägaren och huvudmannen eller tomträttshavaren  och huvudmannen.
13 §
En ansökan om stöd ska innehålla en redogörelse för  allt stöd
1. av mindre betydelse som stödmottagaren under de två  föregående beskattningsåren och det innevarande  beskattningsåret fått för andra stödberättigade åtgärder än  dem som ansökan avser och som omfattas av kommissionens  förordning (EU) nr 1407/2013, och
2. som stödmottagaren tidigare ansökt om eller beviljats och  som avser samma åtgärder som ansökan avser.
14 §
Innan ett stöd beviljas ska Statens skolverk lämna de  upplysningar till mottagaren av stödet som framgår av artikel 
6.1 i kommissionens förordning (EU) nr 1407/2013.
15 §
Ett stöd får inte beviljas förrän det har  kontrollerats att det sammanlagda stödet av mindre betydelse  inte överskrider det tak som följer av artikel 6.3 i  kommissionens förordning (EU) nr 1407/2013.
16 §
Om en ansökan omfattar åtgärder som kräver lov eller  anmälan enligt plan- och bygglagen (2010:900) ska startbesked  ha getts innan Statens skolverk fattar beslut om stöd.
17 §
I ett beslut om att bevilja stöd ska sista dagen för  redovisning enligt 20 § anges. Beslutet får förenas med  villkor. Villkoren ska framgå av beslutet.
18 §
Statens skolverk ska underrätta Polismyndigheten om  beslut som innebär att stöd enligt denna förordning  beviljas.
Uppföljning och redovisning
19 §
Statens skolverk ska följa upp hur det statliga  stödet har använts.
20 §
Mottagaren av stöd ska redovisa de stödberättigade  åtgärderna i en slutrapport till Statens skolverk senast vid  den tidpunkt som verket beslutar.
Mottagaren av stöd är skyldig att på begäran av Skolverket  lämna de ytterligare uppgifter och handlingar som verket  behöver för att följa upp hur stödet har använts.
Förordning (2019:228).
21 §
Mottagaren av stöd ska anmäla till Statens skolverk  om villkor i beslutet om stöd inte har följts.
Återbetalning och återkrav
22 §
Mottagaren av stöd enligt denna förordning är  återbetalningsskyldig om
1. mottagaren genom oriktiga uppgifter eller på annat sätt  orsakat att stödet beviljats felaktigt eller med för högt  belopp,
2. stödet av något annat skäl har beviljats felaktigt eller  med för högt belopp och mottagaren borde ha insett detta,
3. villkoren för stödet inte har följts,
4. stödet helt eller delvis inte har utnyttjats eller inte  har använts för det ändamål det har lämnats för, eller
5. sådan redovisning som avses i 20 § inte har lämnats.
23 §
Statens skolverk ska besluta att helt eller delvis  kräva tillbaka ett stöd om någon är återbetalningsskyldig  enligt 22 §.
Om det finns särskilda skäl för det, får Skolverket besluta  att helt eller delvis avstå från återkrav.
24 §
På stöd som krävs tillbaka ska ränta tas ut från och  med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
25 §
Om Statens skolverk beslutat om återkrav eller ränta  enligt 23 eller 24 §, får det belopp som ska betalas enligt  beslutet räknas av mot annan utbetalning av stöd enligt  förordningen.
Bemyndigande
26 §
Statens skolverk får meddela föreskrifter om  verkställigheten av denna förordning.
Registerföring vid stöd enligt 7 §
27 §
Bestämmelser om registerföring finns i 12 a § lagen 
(2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
Överklagande
28 §
Beslut enligt denna förordning får inte överklagas.
Övergångsbestämmelser
2018:527
1. Denna förordning träder i kraft den 15 juni 2018.
2. Förordningen upphör att gälla vid utgången av 2020.
3. Den upphävda förordningen gäller dock fortfarande för stöd  som har beviljats före utgången av 2020.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.