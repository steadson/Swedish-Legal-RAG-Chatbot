Title: Lag (2016:752) om tillfälliga begränsningar av möjligheten att få uppehållstillstånd i Sverige
SFS Number: Svensk författningssamling 2016:752
URL: https://www.riksdagen.se/sv/dokument-och-lagar/dokument/svensk-forfattningssamling/lag-2016752-om-tillfalliga-begransningar-av_sfs-2016-752/
Source Link: http://rkrattsbaser.gov.se/sfst?bet=2016:752
Amendment Register Link: http://rkrattsbaser.gov.se/sfsr?bet=2016:752
Ministry/Authority: Justitiedepartementet L7
Issued: 2016-06-22
Metadata: {"Utfärdad": "2016-06-22", "Ändrad": "t.o.m. SFS 2019:481"}

==================================================

Lag (2016:752) om tillfälliga begränsningar av möjligheten att få uppehållstillstånd i Sverige
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:752
Departement/myndighet
:   
Justitiedepartementet L7
Utfärdad
:   
2016-06-22
Ändrad
:   
t.o.m. SFS 2019:481
Tidsbestämd
: 
2021-07-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
I denna lag finns bestämmelser om uppehållstillstånd. Av 
1 kap. 1 a § utlänningslagen (2005:716) framgår att denna lag  ska tillämpas framför utlänningslagen i den utsträckning som  lagens bestämmelser avviker från utlänningslagen.
2 §
De uttryck som används i denna lag har samma betydelse  som i utlänningslagen (2005:716).
Statusförklaring
3 §
Bestämmelsen om övrig skyddsstatusförklaring i 4 kap. 
3 a § andra stycket utlänningslagen (2005:716) ska inte  tillämpas.
Uppehållstillstånd som skyddsbehövande
4 §
Uppehållstillstånd enligt 5 kap. 1 § utlänningslagen 
(2005:716) ska inte beviljas en utlänning som är övrig  skyddsbehövande.
5 §
Om inte något annat följer av 18 eller 18 a §, ska ett  uppehållstillstånd som beviljas en flykting eller en  alternativt skyddsbehövande enligt 5 kap. 1 § utlänningslagen 
(2005:716), i stället för vad som anges i tredje stycket den  paragrafen, vara tidsbegränsat.
Om utlänningen är flykting ska uppehållstillståndet gälla i  tre år, om inte något annat följer av 16 a § eller tvingande  hänsyn till den nationella säkerheten eller den allmänna  ordningen kräver en kortare giltighetstid. Giltighetstiden får  dock inte vara kortare än ett år. Om ett nytt uppehålls-
tillstånd beviljas ska även det nya tillståndet vara  tidsbegränsat, om inte något annat följer av 17, 18 eller 
18 a §. Giltighetstiden för det nya tillståndet ska bestämmas  i enlighet med reglerna i detta stycke.
Om utlänningen är alternativt skyddsbehövande ska  uppehållstillståndet gälla i tretton månader, om inte något  annat följer av 16 a §. Om ett nytt uppehållstillstånd  beviljas en alternativt skyddsbehövande som har beviljats ett  uppehållstillstånd som har tidsbegränsats enligt första  stycket ska även det nya tillståndet vara tidsbegränsat, om  inte något annat följer av 17, 18 eller 18 a §. Det nya  tillståndet ska gälla i två år, om inte något annat följer av 
16 a § eller tvingande hänsyn till den nationella säkerheten  eller den allmänna ordningen kräver en kortare giltighetstid.  Giltighetstiden får dock inte vara kortare än ett år.
Lag (2019:481)
.
Uppehållstillstånd på grund av anknytning
6 §
Uppehållstillstånd enligt 5 kap. 3 § första stycket 1  eller 2 utlänningslagen (2005:716) ska, om den person som  utlänningen åberopar anknytning till är en flykting eller en  alternativt skyddsbehövande som har beviljats ett  uppehållstillstånd som har tidsbegränsats enligt 5 eller 
16 a §, beviljas om den person som utlänningen åberopar  anknytning till bedöms ha välgrundade utsikter att beviljas  ett permanent uppehållstillstånd. Vid tillämpning av 5 kap. 
17 a § andra stycket utlänningslagen får uppehållstillstånd  enligt 5 kap. 3 § första stycket 1 eller 2 b samma lag vägras  om någon av makarna eller samborna är under 21 år.
Uppehållstillstånd enligt 5 kap. 3 a § utlänningslagen ska  inte beviljas om den person som utlänningen åberopar  anknytning till är en flykting eller en alternativt  skyddsbehövande som har beviljats ett uppehållstillstånd som  har tidsbegränsats enligt 5 eller 16 a §.
Lag (2019:481)
.
7 §
Har upphävts genom
lag (2019:481)
.
8 §
Ett uppehållstillstånd som beviljas enligt 5 kap. 3 §  första stycket 1-4 utlänningslagen (2005:716) på grund av  anknytning till en flykting eller en alternativt  skyddsbehövande som har beviljats ett uppehållstillstånd som  har tidsbegränsats enligt 5 eller 16 a § ska, i stället för  vad som anges i 5 kap. 3 § tredje stycket och 8 §  utlänningslagen, gälla för samma tid som uppehållstillståndet  för den person som det åberopas anknytning till.
Lag (2017:352)
.
9 §
I stället för vad som anges i 5 kap. 3 b §  utlänningslagen (2005:716) gäller att uppehållstillstånd  enligt 5 kap. 3 eller 3 a § samma lag får beviljas endast om  den person som utlänningen åberopar anknytning till kan  försörja sig och utlänningen samt har en bostad av  tillräcklig storlek och standard för sig och utlänningen.  Detta gäller dock inte vid prövning av en ansökan om fortsatt  uppehållstillstånd.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om försörjningsförmåga och bostad av tillräcklig  storlek och standard.
10 §
Kraven i 9 § gäller inte om den person som utlänningen  åberopar anknytning till är ett barn.
Kraven i 9 § gäller inte heller om sökanden är ett barn som  har fötts i Sverige och den som barnet åberopar anknytning  till är förälder till barnet och sammanbor med barnet i  Sverige.
Om den person som utlänningen åberopar anknytning till har  beviljats uppehållstillstånd som flykting eller alternativt  skyddsbehövande eller förklarats vara flykting eller  alternativt skyddsbehövande gäller kraven i 9 § endast om
1. ansökan om uppehållstillstånd görs senare än tre månader  efter att den person som utlänningen åberopar anknytning till  har beviljats uppehållstillstånd som flykting eller  alternativt skyddsbehövande eller förklarats vara flykting  eller alternativt skyddsbehövande,
2. familjeåterförening är möjlig i ett land utanför EU som  familjen har en särskild anknytning till, eller
3. utlänningen och den person som utlänningen åberopar  anknytning till inte har sammanbott utomlands en längre tid  och det inte heller på annat sätt står klart att förhållandet  är väl etablerat.
Om den person som utlänningen åberopar anknytning till är en  alternativt skyddsbehövande som har fått sin ansökan om  uppehållstillstånd registrerad hos Migrationsverket med  registreringsdatum den 25 november 2015 eller senare och har  beviljats ett uppehållstillstånd som har tidsbegränsats enligt 
5 § eller 16 a § senast den 19 juli 2019 gäller, i stället för  vad som anges i tredje stycket 1, kraven i 9 § endast om  ansökan om uppehållstillstånd görs senare än den 19 oktober 
2019.
Lag (2019:481)
.
Uppehållstillstånd på grund av Sveriges internationella  åtaganden
11 §
Uppehållstillstånd enligt 5 kap. 6 § utlänningslagen 
(2005:716) får endast beviljas om det skulle strida mot ett  svenskt konventionsåtagande att avvisa eller utvisa  utlänningen.
12 §
Ett uppehållstillstånd som beviljas enligt 5 kap. 6 §  utlänningslagen (2005:716) ska vara tidsbegränsat och gälla i  tretton månader, om inte något annat följer av 16 a, 18 eller 
18 a §. Om ett nytt uppehållstillstånd beviljas ska även det  nya tillståndet vara tidsbegränsat och gälla i två år, om inte  något annat följer av 16 a, 17, 18 eller 18 a §.
Lag (2019:481)
.
13 §
Om uppehållstillstånd på grund av anknytning inte kan  ges på någon annan grund, ska ett sådant tillstånd beviljas  en utlänning som inte befinner sig i Sverige om ett beslut  att neka uppehållstillstånd skulle strida mot ett svenskt  konventionsåtagande.
14 §
Ett uppehållstillstånd som beviljas enligt 13 § ska vara  tidsbegränsat och gälla i tretton månader, om inte något annat  följer av 18 a §. Om ett nytt uppehållstillstånd beviljas ska  även det nya tillståndet vara tidsbegränsat och gälla i två  år, om inte något annat följer av 18 a §. Vid ansökan om  förlängning av uppehållstillståndet gäller inte kravet i 13 §  på att utlänningen inte får befinna sig i Sverige.
Lag (2019:481)
.
Uppehållstillstånd vid hinder mot verkställighet
15 §
Ett uppehållstillstånd som beviljas en utlänning enligt 
12 kap. 18 § första stycket utlänningslagen (2005:716) ska  vara tidsbegränsat och gälla i tretton månader, om inte något  annat följer av 16 a, 18 eller 18 a §. Om ett nytt  uppehållstillstånd beviljas ska även det nya tillståndet vara  tidsbegränsat och gälla i tretton månader, om inte något annat  följer av 16 a, 17, 18 eller 18 a §.
Lag (2019:481)
.
16 §
Migrationsverket ska inte bevilja ny prövning enligt 12  kap. 19 § första stycket eller 19 b § första stycket  utlänningslagen (2005:716) om de omständigheter som  utlänningen åberopar till stöd för att ny prövning ska  beviljas endast är sådana omständigheter som kan ligga till  grund för skyddsbehov enligt 4 kap. 2 a § utlänningslagen.
Lag (2016:1242)
.
Längre uppehållstillstånd för studier
16 a §
Giltighetstiden för ett uppehållstillstånd som  beviljas en utlänning enligt 5 kap. 1 eller 6 § eller 12 kap. 
18 § första stycket utlänningslagen (2005:716) ska bestämmas  i enlighet med fjärde stycket om det leder till en längre  giltighetstid än vad som följer av 5, 12 eller 15 § och  utlänningen
1. har fyllt 17 men inte 25 år,
2. studerar på
a) ett nationellt program i gymnasieskolan eller i  gymnasiesärskolan eller på heltid på en annan motsvarande  utbildning,
b) en yrkesinriktad utbildning som syftar till att underlätta  etablering på arbetsmarknaden och som ges inom ramen för ett  introduktionsprogram i gymnasieskolan, eller
c) heltid på en sammanhållen yrkesutbildning inom den  kommunala vuxenutbildningen eller den särskilda utbildningen  för vuxna, och
3. inte tidigare har fullföljt en sådan utbildning eller, i  fråga om en sådan utbildning som avses i 2 a, en utländsk  motsvarande utbildning.
För en utlänning som har fullföljt en sådan utbildning som  avses i första stycket 2 b och c före den 1 juli 2018 och som  studerar på ett nationellt program i gymnasieskolan eller i  gymnasiesärskolan eller på heltid på en annan motsvarande  utbildning gäller, i stället för vad som anges i första  stycket 3, att utlänningen inte tidigare ska ha fullföljt en  sådan utbildning som avses i första stycket 2 a eller en  utländsk motsvarande utbildning.
Giltighetstiden för ett uppehållstillstånd som beviljas ett  ensamkommande barn enligt 5 kap. 11 § utlänningslagen för att  det saknas ett ordnat mottagande i hemlandet ska också  bestämmas i enlighet med fjärde stycket om det leder till en  längre giltighetstid än vad som annars skulle ha bestämts och  barnet
1. har fyllt 17 år, och
2. studerar på
a) ett nationellt program i gymnasieskolan eller i  gymnasiesärskolan, eller
b) en yrkesinriktad utbildning som syftar till att underlätta  etablering på arbetsmarknaden och som ges inom ramen för ett  introduktionsprogram i gymnasieskolan.
Giltighetstiden ska bestämmas till sex månader utöver den tid  som återstår av utbildningen enligt utlänningens individuella  studieplan, eller, om utlänningen studerar på folkhögskola,  enligt motsvarande planeringsdokument.
Om det finns särskilda skäl får giltighetstiden bestämmas  enligt fjärde stycket även om utlänningen studerar på  deltid.
Lag (2018:756)
.
16 b §
Giltighetstiden för ett uppehållstillstånd som  beviljas ett ensamkommande barn enligt 5 kap. 11 §  utlänningslagen (2005:716) för att det saknas ett ordnat  mottagande i hemlandet ska vara fyra år, om
1. barnets första ansökan om uppehållstillstånd har  registrerats hos Migrationsverket med registreringsdatum den 
24 november 2015 eller tidigare,
2. barnet har fyllt 17 år, och
3. barnet studerar i gymnasieskolan eller i  gymnasiesärskolan.
Lag (2017:352)
.
Uppehållstillstånd för studier på gymnasial nivå
16 c §
En utlänning som har haft ett uppehållstillstånd  som har tidsbegränsats enligt 5, 12 eller 15 §, och som inte  kan få ett nytt sådant tillstånd, ska beviljas ett  uppehållstillstånd för studier på gymnasial nivå om han eller  hon
1. har fyllt 18 men inte 25 år,
2. studerar på ett introduktionsprogram i gymnasieskolan,  och 3. inte tidigare har fullföljt en gymnasieutbildning eller en  utländsk motsvarande utbildning.
Detsamma ska gälla för en utlänning som har haft, eller  annars skulle beviljas, ett uppehållstillstånd enligt 5 kap. 
11 § utlänningslagen (2005:716) för att det saknas ett ordnat  mottagande i hemlandet. Den nedre åldersgränsen ska dock i  detta fall vara 17 år.
Uppehållstillståndet ska vara tidsbegränsat och gälla i  tretton månader.
Uppehållstillstånd enligt denna paragraf kan endast beviljas  en gång. Uppehållstillstånd enligt denna paragraf får inte  beviljas en utlänning som avses i första stycket som studerar  på en sådan utbildning som avses i 16 a § första stycket 
2 b.
Lag (2018:756)
.
16 d §
En utlänning som har haft ett uppehållstillstånd  som har tidsbegränsats enligt 5, 12 eller 15 § och som inte  kan få ett nytt sådant tillstånd, eller som har haft ett  uppehållstillstånd som har beviljats enligt 16 c, 16 f eller 
16 h §, ska beviljas ett uppehållstillstånd för studier på  gymnasial nivå om han eller hon har fyllt 18 men inte 25 år  och uppfyller villkoren i 16 a § första stycket 2 och 3.
Detsamma ska gälla för en utlänning som uppfyller villkoren i 
16 a § första stycket och som har haft ett uppehållstillstånd  enligt 5 kap. 11 § utlänningslagen (2005:716) för att det  saknas ett ordnat mottagande i hemlandet och som inte kan få  ett nytt sådant tillstånd.
För att uppehållstillstånd enligt första eller andra stycket  ska beviljas en utlänning som avses i 16 a § andra stycket  krävs att utlänningen uppfyller villkoren i det stycket i  stället för vad som anges i 16 a § första stycket 3.
Uppehållstillståndet ska vara tidsbegränsat och gälla i sex  månader utöver den tid som återstår av utbildningen enligt  utlänningens individuella studieplan, eller, om utlänningen  studerar på folkhögskola, enligt motsvarande  planeringsdokument.
Om det finns särskilda skäl får uppehållstillstånd beviljas  även om utlänningen studerar på deltid.
Lag (2018:756)
.
16 e §
En utlänning som på grund av att det saknas ett  ordnat mottagande i hemlandet har fått, eller annars skulle  få, ett beslut om av- eller utvisning med uppskjuten  verkställighet eller som av samma skäl har haft ett  uppehållstillstånd enligt 5 kap. 11 § utlänningslagen 
(2005:716), och som inte kan få ett nytt sådant tillstånd,  ska beviljas ett uppehållstillstånd för studier på gymnasial  nivå om
1. utlänningens första ansökan om uppehållstillstånd har  registrerats hos Migrationsverket med registreringsdatum den 
24 november 2015 eller tidigare,
2. utlänningen befinner sig i Sverige när ansökan om  uppehållstillstånd för studier på gymnasial nivå görs, och
3. utlänningen studerar
a) i gymnasieskolan eller i gymnasiesärskolan eller på heltid  på en annan motsvarande utbildning, eller
b) på heltid på en sammanhållen yrkesutbildning inom den  kommunala vuxenutbildningen eller den särskilda utbildningen  för vuxna.
Uppehållstillståndet ska vara tidsbegränsat och gälla i fyra  år.
Om det finns särskilda skäl får uppehållstillstånd beviljas  även om utlänningen studerar på deltid.
Lag (2018:756)
.
16 f §
En utlänning som har fått, eller annars skulle få, ett beslut  om utvisning ska beviljas ett uppehållstillstånd för studier på  gymnasial nivå om
1. utlänningens första ansökan om uppehållstillstånd har  registrerats hos Migrationsverket med registreringsdatum den 
24 november 2015 eller tidigare,
2. det för utlänningen har, eller borde ha, anvisats en  kommun som ska ordna boendet enligt 3 § andra stycket lagen 
(1994:137) om mottagande av asylsökande m.fl.,
3. beslutet om utvisning har fattats, eller annars skulle  fattas, 15 månader eller senare från registreringsdatumet men  tidigast den 20 juli 2016,
4. beslutet om utvisning har fattats, eller annars skulle  fattas, när utlänningen är 18 år eller äldre,
5. utlänningen befinner sig i Sverige när ansökan om  uppehållstillstånd för studier på gymnasial nivå görs, och
6. utlänningen studerar eller har för avsikt att studera
a) i gymnasieskolan eller i gymnasiesärskolan eller på heltid  på en annan motsvarande utbildning, eller
b) på heltid på en sammanhållen yrkesutbildning inom den  kommunala vuxenutbildningen eller den särskilda utbildningen  för vuxna.
För att uppehållstillstånd ska beviljas en utlänning som har  för avsikt att studera krävs att han eller hon tidigare har  studerat i Sverige.
Uppehållstillstånd får beviljas även om utlänningens  identitet är oklar och han eller hon inte kan göra sin  uppgivna identitet sannolik.
Uppehållstillståndet ska vara tidsbegränsat och gälla i  tretton månader.
Om det finns särskilda skäl får uppehållstillstånd beviljas  även vid studier på deltid.
En ansökan om uppehållstillstånd ska ha kommit in till  Migrationsverket senast den 30 september 2018 och får göras  vid endast ett tillfälle.
Lag (2018:756)
.
Uppehållstillstånd för fortsatta studier
16 g §
En utlänning som har haft ett uppehållstillstånd som  har tidsbegränsats enligt 16 a § och som inte kan få ett nytt  sådant tillstånd, eller som har haft ett uppehållstillstånd  som har tidsbegränsats enligt 16 b § eller ett  uppehållstillstånd som har beviljats enligt 16 d eller 16 e §,  ska beviljas ett uppehållstillstånd för fortsatta studier om  han eller hon inte har fyllt 25 år, uppfyller  förutsättningarna i 16 a § första stycket 2 och 3, och aktivt  har deltagit i utbildningen.
En utlänning som studerar på en sådan utbildning som avses i 
16 a § första stycket 2 b och c får beviljas  uppehållstillstånd för endast en sådan utbildning.
För att uppehållstillstånd enligt första stycket ska beviljas  en utlänning som avses i 16 a § andra stycket krävs att  utlänningen uppfyller villkoren i det stycket i stället för  vad som anges i 16 a § första stycket 3.
Uppehållstillståndet ska vara tidsbegränsat och gälla i sex  månader utöver den tid som återstår av utbildningen enligt  utlänningens individuella studieplan, eller, om utlänningen  studerar på folkhögskola, enligt motsvarande  planeringsdokument, dock längst tretton månader i taget.
Om det finns särskilda skäl får uppehållstillstånd beviljas  även om utlänningen studerar på deltid.
Lag (2019:481)
.
16 h §
En utlänning som vid första prövningen av hans  eller hennes asylansökan beviljades ett uppehållstillstånd  enligt 16 c § andra stycket, eller som har beviljats ett  uppehållstillstånd enligt 16 f §, ska beviljas ett  uppehållstillstånd för fortsatta studier om han eller hon
1. inte har fyllt 25 år, och
2. studerar på ett introduktionsprogram i gymnasieskolan.
Första stycket gäller inte om utlänningen, när  uppehållstillståndet enligt 16 c § andra stycket eller 16 f §  löper ut, har påbörjat studier på
a) ett nationellt program i gymnasieskolan eller i  gymnasiesärskolan eller på heltid på en annan motsvarande  utbildning,
b) en yrkesinriktad utbildning som syftar till att underlätta  etablering på arbetsmarknaden och som ges inom ramen för ett  introduktionsprogram i gymnasieskolan, eller
c) en sammanhållen yrkesutbildning inom den kommunala  vuxenutbildningen eller den särskilda utbildningen för  vuxna.
Uppehållstillståndet ska vara tidsbegränsat och gälla i  tretton månader.
Uppehållstillstånd enligt denna paragraf kan endast beviljas  en gång.
Lag (2018:756)
.
Uppehållstillstånd efter fullföljd utbildning
16 i §
En utlänning som har haft ett uppehållstillstånd som  har tidsbegränsats enligt 16 a § och som inte kan få ett nytt  sådant tillstånd, eller som har haft ett uppehållstillstånd  som har tidsbegränsats enligt 16 b § eller ett  uppehållstillstånd som har beviljats enligt någon av 16 d-
16 g §§, ska om utbildningen fullföljts beviljas ett  uppehållstillstånd efter fullföljd utbildning.
Uppehållstillståndet ska vara tidsbegränsat och gälla i sex  månader efter den dag examensbeviset eller motsvarande är  utfärdat eller sex månader efter den dag en sådan  yrkesinriktad utbildning eller en sådan sammanhållen  yrkesutbildning som avses i 16 a § första stycket 2 b och c  har avslutats i enlighet med en individuell studieplan.
Lag (2019:481)
.
Inhibition
16 j §
Om en utlänning har ansökt om uppehållstillstånd  enligt 16 e eller 16 f § får Migrationsverket eller, om ett  beslut om ett sådant uppehållstillstånd har överklagats, en  domstol besluta om inhibition av ett beslut att avvisa eller  utvisa utlänningen.
Lag (2018:756)
.
Permanent uppehållstillstånd
17 §
En arbetsgivare som anställer en utlänning som har  beviljats ett uppehållstillstånd som har tidsbegränsats  enligt 5, 12, 15, 16 a eller 16 b §, eller en utlänning som  har beviljats ett uppehållstillstånd enligt någon av 16 c-16  i §§, ska senast månaden efter den kalendermånad då  anställningen påbörjades underrätta Skatteverket om  anställningen.
En utlänning som har haft ett uppehållstillstånd som har  tidsbegränsats enligt 5, 12, 15, 16 a eller 16 b § eller ett  uppehållstillstånd som har beviljats enligt någon av 16 c-16  i §§ ska, såvida inte något annat följer av 17 a §, när tiden  för det tillståndet har löpt ut, beviljas ett permanent  uppehållstillstånd, om han eller hon har en anställning som  har anmälts enligt första stycket och som gör det möjligt för  honom eller henne att försörja sig och lönen,  försäkringsskyddet och övriga anställningsvillkor inte är  sämre än de villkor som följer av svenska kollektivavtal  eller praxis inom yrket eller branschen. Detsamma ska gälla  för en utlänning som kan försörja sig genom inkomster från  näringsverksamhet.
Uppehållstillstånd enligt andra stycket får beviljas en  utlänning som inte har fyllt 25 år endast om han eller hon  har fullföljt en
a) gymnasieutbildning eller motsvarande,
b) yrkesinriktad utbildning som syftar till att underlätta  etablering på arbetsmarknaden och som ges inom ramen för ett  introduktionsprogram i gymnasieskolan, eller
c) sammanhållen yrkesutbildning inom den kommunala  vuxenutbildningen eller den särskilda utbildningen för  vuxna.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om försörjningsförmåga och om underrättelse till  Skatteverket.
Lag (2018:756)
.
17 a §
Uppehållstillstånd får vägras i fall som avses i 
16 a-17 §§ om utlänningen
1. utgör ett hot mot allmän ordning och säkerhet, eller
2. har gjort sig skyldig till brottslighet eller brottslighet  i förening med annan misskötsamhet.
Lag (2017:352)
.
18 §
Ett utländskt barn som ska beviljas ett  uppehållstillstånd som ska tidsbegränsas enligt 5, 12, 15,  eller 16 a § får ges ett permanent uppehållstillstånd om det  vid en samlad bedömning av barnets situation finns sådana  synnerligen ömmande omständigheter relaterat till ett  varaktigt nedsatt hälsotillstånd hos barnet att det absolut  krävs att han eller hon beviljas ett permanent  uppehållstillstånd.
Lag (2017:352)
.
18 a §
En utlänning som har beviljats ett uppehållstillstånd  som har tidsbegränsats enligt denna lag eller ett  tidsbegränsat uppehållstillstånd enligt denna lag, och som ska  beviljas ett nytt sådant uppehållstillstånd, får ges ett  permanent uppehållstillstånd om han eller hon
1. har fötts i Sverige,
2. sedan födelsen är statslös,
3. har haft hemvist här i landet sedan fyra år och sex månader  eller under sammanlagt nio år och sex månader, och
4. inte har fyllt 21 år.
En utlänning som har ett uppehållstillstånd som har  tidsbegränsats enligt denna lag eller ett tidsbegränsat  uppehållstillstånd enligt denna lag, får ansöka om att  giltighetstiden för tillståndet ska omprövas och att han eller  hon ska ges ett permanent uppehållstillstånd. Ett permanent  uppehållstillstånd får ges om förutsättningarna för  uppehållstillståndet består och villkoren i första stycket 1-4  är uppfyllda.
Lag (2019:481)
.
När ansökan om uppehållstillstånd ska vara gjord
19 §
Det som föreskrivs i 5 kap. 18 § första stycket  utlänningslagen (2005:716) gäller inte för en utlänning som  ansöker om förlängning av ett uppehållstillstånd som har  tidsbegränsats enligt 8 eller 14 §, som ansöker om  tidsbegränsat uppehållstillstånd enligt någon av 16 c-16 i §§  eller som ansöker om permanent uppehållstillstånd enligt 17  eller 18 a §.
Lag (2019:481)
.
Skyldighet att redovisa studieaktivitet
20 §
En utlänning som har beviljats ett uppehållstillstånd  som har tidsbegränsats enligt 16 a eller 16 b §, eller som  har beviljats ett uppehållstillstånd enligt 16 d eller 
16 e §, ska varje år redovisa för Migrationsverket att han  eller hon aktivt deltar i utbildningen.
Lag (2017:352)
.
Omprövning av giltighetstiden för och återkallelse av  uppehållstillstånd
21 §
Om ett uppehållstillstånd har tidsbegränsats enligt 
16 a § får giltighetstiden för tillståndet omprövas om  förutsättningarna för ett längre uppehållstillstånd för  studier inte längre är uppfyllda eller om utlänningen trots  påminnelse inte uppfyller sin skyldighet att redovisa  studieaktivitet eller inte aktivt deltar i utbildningen.
Ett uppehållstillstånd som har tidsbegränsats enligt 16 b §  eller som har beviljats enligt någon av 16 c-16 e §§ eller 16  g-16 h §§ får återkallas om förutsättningarna för  uppehållstillståndet inte längre är uppfyllda, om utlänningen  trots påminnelse inte uppfyller sin skyldighet att redovisa  studieaktivitet eller om utlänningen inte aktivt deltar i  utbildningen.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om vad som avses med att aktivt delta i en  utbildning.
Lag (2018:756)
.
Överklagande
22 §
Migrationsverkets beslut enligt denna lag får överklagas  till en migrationsdomstol i samma utsträckning som ett beslut  får överklagas enligt 14 kap. 3 § utlänningslagen 
(2005:716).
Lag (2017:352)
.
Övergångsbestämmelser
2016:752
1.  Denna lag träder i kraft den 20 juli 2016.
2. Lagen tillämpas inte vid prövning av en ansökan om  uppehållstillstånd från ett barn eller en vuxen som ingår i  samma familj som ett barn om barnets ansökan har registrerats  hos Migrationsverket med registreringsdatum den 24 november 
2015 eller tidigare. Lagen tillämpas dock om utlänningen vid  Migrationsverkets prövning inte längre vistas i Sverige eller  inte längre är ett barn eller ingår i samma familj som ett  barn.
3. 9 och 10 §§ tillämpas inte om ansökan om  uppehållstillstånd har registrerats senast dagen för  ikraftträdandet.
4. Lagen ska inte tillämpas när en domstol prövar ett  överklagande av ett beslut som har fattats endast med stöd av  utlänningslagen (2005:716).
5. Lagen gäller till och med den 19 juli 2019.
6. Trots punkt 2 ska 16 b, 16 e, 17, 17 a och 19-22 §§  tillämpas i ärenden där ett barns ansökan om  uppehållstillstånd har registrerats hos Migrationsverket med  registreringsdatum den 24 november 2015 eller tidigare.
Lag (2017:352)
.
7. Trots punkt 5 gäller lagen fortfarande för överklagande av  beslut som har fattats enligt någon av 16 c-17 a §§ eller 
21 § denna lag.
Lag (2017:352)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.