Title: Förordning (2012:566) om överlämnande till Sverige enligt en nordisk arresteringsorder
SFS Number: Svensk författningssamling 2012:566
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2012566-om-overlamnande-till-sverige_sfs-2012-566/
Source Link: http://rkrattsbaser.gov.se/sfst?bet=2012:566
Amendment Register Link: http://rkrattsbaser.gov.se/sfsr?bet=2012:566
Ministry/Authority: Justitiedepartementet BIRS
Issued: 2012-08-30
Metadata: {"Utfärdad": "2012-08-30", "Ändrad": "t.o.m. SFS 2024:637"}

==================================================

Förordning (2012:566) om överlämnande till Sverige enligt en nordisk arresteringsorder
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2012:566
Departement/myndighet
:   
Justitiedepartementet BIRS
Utfärdad
:   
2012-08-30
Ändrad
:   
t.o.m. SFS 2024:637
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna förordning innehåller bestämmelser för genomförande av konventionen av den 15 december 2005 om överlämnande mellan de nordiska staterna på grund av brott (nordisk arresteringsorder).
2 §
De termer och uttryck som används i denna förordning har  samma betydelse som i lagen (2011:1165) om överlämnande från  Sverige enligt en nordisk arresteringsorder.
I Sverige utfärdas en nordisk arresteringsorder av åklagare.  Riksåklagaren bestämmer vilka åklagare inom åklagarväsendet  som är behöriga att utfärda en sådan order.
En svensk europeisk delegerad åklagare och den svenska  europeiska åklagaren är som särskilda åklagare behöriga att  utfärda en nordisk arresteringsorder när de fullgör uppgifter  för Europeiska åklagarmyndigheten. Förordning (2024:637).
Utfärdande av en nordisk arresteringsorder i Sverige
En nordisk arresteringsorder för lagföring
3 §
En nordisk arresteringsorder för lagföring får utfärdas  för brott för vilket den eftersökte är anhållen eller häktad  på sannolika skäl misstänkt för brottet och för vilket det är  föreskrivet fängelse. Om den nordiska arresteringsordern  avser flera brott, är det tillräckligt att det finns ett  anhållnings- eller häktningsbeslut för ett av brotten.
En nordisk arresteringsorder som utfärdas för brott som avses  i första stycket får uppta också andra brott som den  eftersökte misstänks för (accessoriskt överlämnande).
Förordning (2016:1141).
En nordisk arresteringsorder för straffverkställighet
4 §
En nordisk arresteringsorder för verkställighet av en  frihets-berövande påföljd i Sverige utfärdas på begäran av  Kriminalvården.
En nordisk arresteringsorder som utfärdas för en dom som avses  i första stycket får uppta också andra domar som fått laga  kraft och som gäller den eftersökte (accessoriskt  överlämnande). Förordning (2024:52).
4 a §
När det finns anledning för Kriminalvården att begära  att en arresteringsorder för verkställighet av en  frihetsberövande påföljd ska utfärdas, ska Kriminalvården  underrättas om skälen för det av
- chefsöverläkaren vid den sjukvårdsinrättning där den dömde  är inskriven eller skulle skrivas in, om påföljden är  överlämnande till rättspsykiatrisk vård, eller
- Statens institutionsstyrelse, om påföljden är sluten  ungdomsvård.
Chefsöverläkaren och Statens institutionsstyrelse ska lämna de  uppgifter som behövs för Kriminalvårdens begäran.
Förordning (2024:52).
Proportionalitet
5 §
En nordisk arresteringsorder får utfärdas endast om det med beaktande av det men för den enskilde samt den tidsåtgång och de kostnader som kan antas uppkomma i ärendet framstår som motiverat med hänsyn till brottets art och svårhetsgrad samt övriga omständigheter.
Om den eftersökte är under arton år, får en nordisk arresteringsorder utfärdas endast om det är fråga om allvarlig brottslighet eller den unge har stark anknytning till Sverige eller det i övrigt finns särskilda skäl för att begära överlämnande till Sverige.
Den nordiska arresteringsorderns utformning
6 §
En nordisk arresteringsorder ska vara upprättad i enlighet med det formulär som avses i 3 kap. 1 § lagen (2011:1165) om överlämnande från Sverige enligt en nordisk arresteringsorder.
Det ska framgå av den nordiska arresteringsordern om den avser även accessoriskt överlämnande.
Översändande och förvaring
7 §
Om det är känt i vilken annan nordisk stat den eftersökte  uppehåller sig, får den nordiska arresteringsordern sändas  direkt till den verkställande myndigheten i den staten. En  kopia av arresteringsordern ska sändas till  Polismyndigheten.
Om det inte är känt var den eftersökte uppehåller sig, får  Polismyndigheten, på uppmaning av åklagaren, begära att en  efterlysning registreras enligt ett eller flera av de  nordiska staternas nationella efterlysningsförfaranden.
En nordisk arresteringsorder får registreras i Schengens  informationssystem (SIS) eller i ett annat system för  eftersökning av personer som är misstänkta för brott.  Registreringen ska utföras av Polismyndigheten, som också ska  förvara den nordiska arresteringsordern.  Förordning (2016:1141).
Återkallelse
8 §
När det inte längre finns skäl att begära den eftersökte  överlämnad, ska den nordiska arresteringsordern återkallas.  Den verkställande myndigheten i den andra nordiska staten och  Polismyndigheten ska omedelbart underrättas om återkallelsen.  Förordning (2016:1141).
Förfarandet sedan den eftersökte anträffats
Information vid anträffande
9 §
När åklagaren får information om att den eftersökte har  anträffats, ska åklagaren omedelbart vidarebefordra  informationen till Polismyndigheten, om inte Polismyndigheten  redan har fått informationen.
Om en annan myndighet än den myndighet där åklagaren som har  utfärdat arresteringsordern är verksam får information om att  den eftersökte har anträffats, ska den myndigheten omedelbart  vidarebefordra informationen till åklagaren.
Förordning (2024:637).
Översändande
10 §
När Polismyndigheten får information om att den eftersökte har anträffats i en annan nordisk stat, ska myndigheten, om en registrering har gjorts enligt 7 § andra eller tredje stycket, omedelbart översända den nordiska arresteringsordern till den verkställande myndigheten i den andra staten. Förordning (2014:1188).
Försvarare eller biträde
10 a §
Om den verkställande myndigheten i den andra staten  informerar åklagaren om att den eftersökte vill utse en  försvarare eller ett biträde i Sverige, ska åklagaren så  snart som möjligt ge den eftersökte information som  underlättar för honom eller henne att utse en försvarare  eller ett biträde. Om den eftersökte har en offentlig  försvarare förordnad i Sverige, ska åklagaren informera den  eftersökte om det. Förordning (2016:1141).
Garantier för överlämnande
11 §
Åklagaren prövar frågor om garantier som den  verkställande myndigheten kräver för överlämnande. Vid  överlämnande för lagföring prövar dock riksåklagaren frågor  om garantier som hänför sig till villkor om återförande av  den eftersökte. Förordning (2016:1141).
Transport
12 §
Åklagaren ansvarar för att den eftersökte förs till  Sverige när den andra nordiska staten har beslutat om  överlämnande hit. Åklagaren ska, om inte annat har  överenskommits, se till att den eftersökte inom den utsatta  tiden hämtas till Sverige. Om det behövs får åklagaren begära  hjälp av Polismyndigheten.
Bestämmelser om transporter i Sverige finns i 7 kap. 3 §  lagen (2011:1165) om överlämnande från Sverige enligt en  nordisk arresteringsorder. Förordning (2017:146).
Övriga frågor
Överförande av verkställighet av en frihetsberövande påföljd
13 §
Om ett överlämnande till Sverige för lagföring har ägt  rum på villkor att den som överlämnas återförs till den andra  nordiska staten för att där verkställa en frihetsberövande  påföljd som dömts ut med anledning av överlämnandet, ska  åklagaren så snart domen har fått laga kraft mot den dömde  pröva om förutsättningarna för ett återförande är uppfyllda.
Om den som har överlämnats ska återföras enligt första  stycket, ska åklagaren omedelbart underrätta Kriminalvården.
Förordning (2024:52).
14 §
Om en begäran om överlämnande till Sverige enligt en  nordisk arresteringsorder för verkställighet av en  frihetsberövande påföljd har avslagits på den grunden att den  andra nordiska staten övertar verkställigheten av påföljden,  ska åklagaren omedelbart underrätta Kriminalvården, som i sin  tur därefter ska underrätta
- chefsöverläkaren vid den sjukvårdsinrättning där den dömde  var inskriven eller skulle skrivas in vid utfärdandet av  arresteringsordern, om påföljden är överlämnande till  rättspsykiatrisk vård, eller
- Statens institutionsstyrelse, om påföljden är sluten  ungdomsvård. Förordning (2024:52).
Utvidgat överlämnande
15 §
En person som har överlämnats till Sverige enligt en nordisk arresteringsorder kan samtycka till åtal eller straff här för annat brott som personen har begått före överlämnandet.
Sådant samtycke lämnas till åklagare.
Samtycket ska antecknas på ett formulär som fastställs av riksåklagaren. Formuläret ska om möjligt vara skrivet på det språk som normalt används av den som har överlämnats. Om ett annat språk används, ska det antecknas på handlingen vilka åtgärder som har vidtagits för att kontrollera att den som har överlämnats har förstått innebörden av samtycket.
16 §
Om överlämnande till Sverige har beviljats och fråga uppkommer om att lagföra eller straffa den som har överlämnats även för en gärning som begåtts före överlämnandet men som inte omfattades av den nordiska arresteringsordern, ska den verkställande nordiska statens tillstånd till åtgärden inhämtas, om det finns skäl att anta att den verkställande staten skulle ha kunnat vägra överlämnande för gärningen med hänvisning till att den helt eller delvis har ägt rum på dess territorium och där inte utgör brott eller att det i den verkställande staten beslutats att inte åtala för gärningen.
Tillstånd enligt första stycket behöver inte inhämtas om den överlämnade personen
1. före eller efter överlämnandet har samtyckt till åtgärden,
2. trots att han eller hon har haft möjlighet att lämna Sverige, inte gjort det inom 45 dagar från sitt slutliga frigivande, eller
3. har återvänt till Sverige efter att ha lämnat landet.
Förordning (2013:846).
17 §
En begäran om tillstånd som avses i 16 § ska utformas  enligt 6 §.
Vid handläggningen ska följande bestämmelser i denna  förordning tillämpas:
- 2 § andra stycket om behörig åklagare,
- 8 § om återkallelse,
- 11 § om garantier, och
- 13 och 14 §§ om överförande av straffverkställighet.
Förordning (2016:1141).
Övergångsbestämmelser
2016:1141
1. Denna förordning träder i kraft den 19 december 2016.
2. Polismyndigheten ska fram till och med den 30 april 2017  bistå åklagaren vid utfärdandet av en nordisk  arresteringsorder enligt 4 §.
2024:52
1. Denna förordning träder i kraft den 1 mars 2024.
2. Äldre bestämmelser gäller för ärenden som har inletts före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.