Title: Förordning (2022:1768) med instruktion för Myndigheten för totalförsvarsanalys
SFS Number: Svensk författningssamling 2022:1768
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221768-med-instruktion-for_sfs-2022-1768/
Source Link: http://rkrattsbaser.gov.se/sfst?bet=2022:1768
Amendment Register Link: http://rkrattsbaser.gov.se/sfsr?bet=2022:1768
Ministry/Authority: Försvarsdepartementet
Issued: 2022-12-15
Metadata: {"Utfärdad": "2022-12-15"}

==================================================

Förordning (2022:1768) med instruktion för Myndigheten för totalförsvarsanalys
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1768
Departement/myndighet
:   
Försvarsdepartementet
Utfärdad
:   
2022-12-15
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Myndigheten för totalförsvarsanalys har till huvuduppgift  att följa upp, analysera och utvärdera verksamheten inom  totalförsvaret ur ett systemperspektiv och med tyngdpunkt på  totalförsvarets samlade funktionssätt. Resultatet av analyser,  uppföljningar och utvärderingar ska löpande redovisas till  regeringen.
Myndigheten ska dock inte följa upp, analysera och utvärdera  den del av totalförsvaret som utgörs av
1. den verksamhet som bedrivs enligt lagen (2000:130) om  försvarsunderrättelseverksamhet och förordningen (2000:131) om  försvarsunderrättelseverksamhet,
2. den tillsynsverksamhet som bedrivs enligt  säkerhetsskyddslagen (2018:585) och  säkerhetsskyddsförordningen (2021:955),
3. den verksamhet som Säkerhetspolisen bedriver,
4. den underrättelseverksamhet som Polismyndigheten bedriver,
5. den militära säkerhetstjänst som Försvarsmakten leder och  bedriver, eller
6. den verksamhet som regeringen och Regeringskansliet  bedriver.
2 §
Myndigheten ska
1. följa upp utvecklingen av totalförsvaret i förhållande till  det övergripande målet för totalförsvaret samt målen för det  militära respektive det civila försvaret,
2. analysera och utvärdera utvecklingen av totalförsvaret och  de samlade effekterna av de beslutade statliga insatserna inom  totalförsvaret,
3. analysera och utvärdera effektiviteten i genomförandet av  den politiska inriktningen och kostnadseffektiviteten i  statliga insatser inom totalförsvaret, och
4. inom sitt verksamhetsområde bistå regeringen med  kvalificerade kunskapsunderlag när det gäller totalförsvarets  inriktning samt med handlingsalternativ för effektivisering av  statliga insatser och styrning.
Myndigheten ska genomföra uppgifterna med utgångspunkt  huvudsakligen i de statliga myndigheternas uppföljning av och  underlag om verksamhet avseende totalförsvaret.
Myndigheten får inhämta sådan information från statliga  myndigheter under regeringen och andra aktörer som myndigheten  behöver för att utföra sitt uppdrag.
3 §
Myndigheten ska utveckla analys- och utvärderingsmetoder  inom sitt verksamhetsområde.
4 §
Myndigheten ska senast den 1 mars varje år, i samband med  att budgetunderlaget lämnas, redovisa en analys- och  utvärderingsplan till regeringen. Analys- och  utvärderingsplanen ska innehålla verksamhetens huvudsakliga  inriktning under de tre närmast följande åren.
Uppgiftsskyldighet
5 §
Försvarsmakten, Försvarets materielverk, Försvarets  radioanstalt, Totalförsvarets forskningsinstitut,  Totalförsvarets plikt- och prövningsverk,  Fortifikationsverket, Försvarshögskolan och, med undantag för  Säkerhetspolisen, de myndigheter som är beredskapsmyndigheter  enligt förordningen (2022:524) om statliga myndigheters  beredskap, ska på begäran lämna Myndigheten för  totalförsvarsanalys de uppgifter och upplysningar som  myndigheten behöver för sitt uppdrag enligt 1 och 2 §§.
Samverkan
6 §
Myndigheten ska samverka med berörda aktörer när det  gäller generella kriterier och dokumentation för att  möjliggöra en effektiv uppföljning och utvärdering av  verksamheten inom totalförsvaret.
Myndigheten ska i sin utvärderande verksamhet föra en dialog  med de myndigheter som kan komma att beröras av verksamheten.
Ledning
7 §
Myndigheten leds av en myndighetschef.
Vetenskapliga rådet
8 §
Inom myndigheten finns ett rådgivande organ som benämns  Vetenskapliga rådet. Vetenskapliga rådet ska bistå myndigheten  med kunskap inom de ämnesområden som är relevanta för  totalförsvaret samt i vetenskapliga frågor om metoder och  kvalitet i myndighetens verksamhet. Vetenskapliga rådet består  av myndighetschefen, som är ordförande, och högst nio andra  ledamöter.
Anställningar och uppdrag
9 §
Generaldirektören är myndighetschef.
10 §
Ledamöterna i Vetenskapliga rådet utses av myndigheten.
11 §
I fråga om anställning vid Myndigheten för  totalförsvarsanalys av den som är officer i Försvarsmakten  tillämpas inte 6 § anställningsförordningen (1994:373).
Personalansvarsnämnd
12 §
Vid myndigheten ska det finnas en personalansvarsnämnd.
Tillämpning av personalföreträdarförordningen
13 §
Myndigheten ska tillämpa personalföreträdarförordningen 
(1987:1101).
Övergångsbestämmelser
2022:1768
Denna förordning träder i kraft den 1 januari 2024 i fråga om 
4 § och i övrigt den 1 januari 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.