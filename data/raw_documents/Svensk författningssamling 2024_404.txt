Title: Lag (2024:404) om skattefrihet och förfarande för kompensation till personer födda 1957 på grund av höjd åldersgräns för förhöjt grundavdrag
SFS Number: Svensk författningssamling 2024:404
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024404-om-skattefrihet-och-forfarande-for_sfs-2024-404/
Source Link: http://rkrattsbaser.gov.se/sfst?bet=2024:404
Amendment Register Link: http://rkrattsbaser.gov.se/sfsr?bet=2024:404
Ministry/Authority: Finansdepartementet
Issued: 2024-05-30
Metadata: {"Utfärdad": "2024-05-30"}

==================================================

Lag (2024:404) om skattefrihet och förfarande för kompensation till personer födda 1957 på grund av höjd åldersgräns för förhöjt grundavdrag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:404
Departement/myndighet
:   
Finansdepartementet
Utfärdad
:   
2024-05-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna lag innehåller bestämmelser om skattefrihet och  förfarande för kompensation till personer födda 1957 på grund  av höjd åldersgräns för förhöjt grundavdrag.
2 §
Med mottagare avses i denna lag den person som tar emot  kompensation på grund av höjd åldersgräns för förhöjt  grundavdrag.
3 §
Skatteverket prövar frågor enligt denna lag.
Rätt att meddela föreskrifter om kompensation
4 §
Regeringen kan med stöd av 8 kap. 7 § regeringsformen  meddela föreskrifter om förfarande, förutsättningar för  kompensation och kompensationens storlek.
Skattefri kompensation
5 §
Kompensation enligt denna lag eller enligt föreskrifter  som har meddelats i enlighet med 4 § ska inte tas upp till  beskattning enligt inkomstskattelagen (1999:1229).
Tillgodoräknande och utbetalning av kompensation
6 §
Kompensation som beviljas ska tillgodoräknas mottagaren  genom kreditering på ett sådant skattekonto som avses i 
61 kap. 1 § skatteförfarandelagen (2011:1244).
7 §
Om en avstämning av skattekontot visar att det finns ett  överskott på kontot efter att kompensation har tillgodoräknats  mottagaren, ska utbetalning av beloppet ske.
En utbetalning enligt första stycket ska inte göras om det  finns något hinder som anges i 64 kap. 4 §  skatteförfarandelagen (2011:1244).
Om det finns ett överskott på skattekontot efter kreditering  av kompensationen, ska intäktsränta enligt 65 kap. 4 § tredje  stycket skatteförfarandelagen beräknas på överskottet från och  med dagen efter tillgodoräknandet.
Tillkommande kompensation
8 §
Om kompensationen har tillgodoräknats med ett för lågt  belopp ska Skatteverket ändra sitt tidigare beslut om  kompensation, och tillgodoräknande och utbetalning av  tillkommande kompensation ska göras enligt 6 och 7 §§.
Återbetalning och återkrav
9 §
Mottagaren är återbetalningsskyldig om beslutad  kompensation har tillgodoräknats felaktigt eller med ett för  högt belopp.
10 §
Om mottagaren är återbetalningsskyldig får Skatteverket  besluta att återkräva det felaktigt tillgodoräknade beloppet.  Ett sådant beslut ska innehålla uppgifter om det belopp som  mottagaren ska betala tillbaka och när beloppet senast ska  vara betalt.
Beloppet ska senast vara betalt den förfallodag som infaller  närmast efter att 30 dagar har gått från den dag då beslut om  återkrav fattades. Med förfallodag avses de dagar som framgår  av 62 kap. 9 § skatteförfarandelagen (2011:1244).
Om det finns särskilda skäl får Skatteverket besluta att  beloppet ska vara betalt senast en annan dag.
11 §
Återbetalning ska göras genom insättning på ett särskilt  konto för återbetalningar som finns hos Skatteverket.  Återbetalningen anses ha gjorts den dag då betalningen har  bokförts på det särskilda kontot.
Anstånd
12 §
Vid återkrav enligt 10 § ska Skatteverket efter ansökan  bevilja anstånd med hela eller delar av betalningen om det är  tveksamt hur stort belopp som kommer att behöva betalas. Ett  sådant anstånd får bestämmas till längst tre månader efter  dagen för beslutet i den fråga som har föranlett anståndet.
Skatteverket får också bevilja anstånd med betalningen om det  kan antas vara till fördel för det allmänna.
13 §
Skatteverket får återkalla anstånd enligt 12 § första  stycket eller sätta ned anståndsbeloppet om
1. förhållandena har ändrats väsentligt sedan anståndet  beviljats,
2. sökanden har lämnat felaktiga uppgifter som legat till  grund för anståndet, eller
3. det finns andra särskilda skäl.
Ränta
14 §
Om ett belopp som har återkrävts inte betalas i rätt tid,  ska ränta tas ut på det obetalda beloppet från och med dagen  efter att kompensationen tillgodoräknades till och med den dag  då beloppet har betalats. Ränta beräknas efter en räntesats  som motsvarar basräntan enligt 65 kap. 3 §  skatteförfarandelagen (2011:1244).
Om det finns särskilda skäl får Skatteverket helt eller delvis  avstå från kravet på ränta.
Indrivning, verkställighet och preskription
15 §
Om ett återkrav av kompensation enligt denna lag inte har  betalats i rätt tid, ska fordran lämnas till  Kronofogdemyndigheten för indrivning. Bestämmelser om  indrivning finns i lagen (1993:891) om indrivning av statliga  fordringar m.m.
16 §
Om det finns särskilda skäl får Skatteverket avstå från  att lämna en fordran på återkrav för indrivning.
17 §
Skatteverkets beslut om återkrav enligt 10 § får  verkställas enligt utsökningsbalken trots att beslutet inte  har fått laga kraft.
18 §
Om en fordran på återkrav av kompensation enligt denna  lag har lämnats för indrivning, ska Kronofogdemyndigheten  beräkna räntan efter en räntesats som motsvarar basräntan  enligt 65 kap. 3 § skatteförfarandelagen (2011:1244) för tiden  efter överlämnandet och driva in räntan.
19 §
En fordran på kompensation enligt denna lag som ska  tillgodoräknas enligt 6 § får inte överlåtas innan beloppet  kan betalas ut.
20 §
En fordran som avses i 19 § får utmätas trots att den  inte får överlåtas. Utmätning får dock göras först efter att  Kronofogdemyndigheten har fått tillfälle att ta fordran i  anspråk enligt lagen (1985:146) om avräkning vid återbetalning  av skatter och avgifter.
Bestämmelserna i 5 kap. 1-3 §§ utsökningsbalken tillämpas inte  vid utmätning av en fordran på kompensation.
21 §
En fordran på återkrav av kompensation enligt denna lag  ska vid tillämpning av lagen (1982:188) om preskription av  skattefordringar m.m. anses vara en sådan fordran som har  påförts enligt skatteförfarandelagen (2011:1244).
22 §
Beslut enligt denna lag gäller omedelbart.
Överklagande
23 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Skatteverkets beslut som avser anstånd enligt 12 § andra  stycket får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.