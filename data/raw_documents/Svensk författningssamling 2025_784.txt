Title: Förordning (2025:784) med instruktion för Statens energimyndighet
SFS Number: Svensk författningssamling 2025:784
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025784-med-instruktion-for-statens_sfs-2025-784/
Source Link: http://rkrattsbaser.gov.se/sfst?bet=2025:784
Amendment Register Link: http://rkrattsbaser.gov.se/sfsr?bet=2025:784
Ministry/Authority: Klimat- och näringslivsdepartementet
Issued: 2025-06-26
Metadata: {"Utfärdad": "2025-06-26"}

==================================================

Förordning (2025:784) med instruktion för Statens energimyndighet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:784
Departement/myndighet
:   
Klimat- och näringslivsdepartementet
Utfärdad
:   
2025-06-26
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
Huvuduppgifter
1 §
Statens energimyndighet (Energimyndigheten) ska bevaka,  analysera och främja omställningen till ett fossilfritt  energisystem. Myndigheten ska även främja en trygg  energiförsörjning samt bevaka och analysera att den är  fortsatt tryggad.
2 §
Myndigheten ska verka för en samhällsekonomiskt effektiv  energiförsörjning och en energianvändning som förenar  försörjningstrygghet, konkurrenskraft och ekologisk  hållbarhet.
3 §
Energimyndigheten ska inom sitt verksamhetsområde bidra  till
1. det leveranssäkerhetsmål och planeringsmål för det  nationella elsystemet samt de övriga energi- och  klimatpolitiska målen som riksdagen har godkänt,
2. de mål för forskning och innovation inom energiområdet som  riksdagen har godkänt, och
3. det generationsmål för miljöarbetet och de  miljökvalitetsmål som riksdagen har godkänt och vid behov  föreslå åtgärder för miljöarbetets utveckling.
Energiförsörjning, energianvändning och energilagring
4 §
Energimyndigheten ska utifrån samhällets behov främja en
1. utbyggnad av fossilfri elproduktion och tillförsel av  fossilfria bränslen och drivmedel,
2. produktion av resurseffektiv och fossilfri kraft- och  fjärrvärme,
3. effektiv användning av energi och effekt,
4. energi- och klimatomställning av framför allt industrin,  och
5. ökad flexibilitet i energisystemet genom energilagring och  andra åtgärder.
5 §
Energimyndigheten ska verka för att samhällets behov av  energi i form av bränslen och drivmedel samt värme och kyla  kan tillgodoses.
6 §
Energimyndigheten ska verka för en samordnad utbyggnad av  en ändamålsenlig och samhällsekonomiskt effektiv  laddningsinfrastruktur för transporter.
7 §
Energimyndigheten ska bistå de länsstyrelser som är  vattenmyndigheter i arbetet med klassificering och med att  fastställa kvalitetskrav för sådana ytvattenförekomster där  vattnets status påverkas av vattenverksamheter för produktion  av vattenkraftsel.
Energiberedskap
8 §
Av förordningen (2022:524) om statliga myndigheters  beredskap framgår att Energimyndigheten är beredskapsmyndighet  och sektorsansvarig myndighet.
9 §
Energimyndigheten ska planera, samordna och, i den  utsträckning som regeringen föreskriver, genomföra  ransoneringar och andra regleringar som gäller användning av  energi.
Forskning och innovation
10 §
Energimyndigheten ska främja och ge stöd till forskning  och innovation som bidrar till att uppfylla regeringens  energi- och klimatpolitiska mål. Insatserna ska inriktas på  områden som bidrar till en trygg energiförsörjning, stärkt  svensk konkurrenskraft och en samhällsekonomiskt effektiv  klimatomställning. I arbetet ska myndigheten även beakta de  forskningspolitiska målen.
Insatserna ska främja forskning och innovation i form av en  strategiskt utformad samlad insats som spänner över hela  innovationssystemet och ske i nära samverkan med, och som  komplement till, övriga energipolitiska insatser och  styrmedel.
11 §
Energimyndigheten ska
1. bidra till det övergripande målet för forskning och  innovation på energiområdet samt underlätta uppföljning av  forskningens nytta genom att stödja insatser på området som
a) bygger upp kunskap och kompetens,
b) utvecklar teknik, tjänster, produkter och lösningar,
c) främjar nyttiggörande av forskning och innovation, och
d) bidrar till och drar nytta av internationella samarbeten på  energiområdet,
2. följa upp myndighetens insatser för finansiering av  forskning och innovation enligt 10 § andra stycket och andra  insatser och projekt som har fått stöd och
a) bedöma insatsernas och projektens relevans och nytta för  samhället samt hur de kompletterar myndighetens övriga  insatser för att nå angivna mål, och
b) där det är möjligt, bedöma insatsernas och projektens  relevans och samhällsnytta ur ett internationellt perspektiv,  och
3. bidra till kommersialisering av forskningsresultat och  spridning av nya produkter, tjänster och lösningar i Sverige  och internationellt på energiområdet.
Infångning och lagring av koldioxid
12 §
Energimyndigheten är nationellt centrum för frågor om  infångning och lagring av koldioxid. Myndigheten ska verka för  en samordnad och ändamålsenlig tillämpning, utveckling och  utbyggnad av infångning och lagring av koldioxid i Sverige.
13 §
Energimyndigheten ska inom sitt verksamhetsområde bevaka  och analysera utvecklingen nationellt och internationellt av  infångning, lagring och användning av koldioxid. Myndigheten  ska även främja och underlätta nationella aktörers möjlighet  att utveckla och bygga ut anläggningar för att fånga in, lagra  och använda koldioxid.
Systemanalys och statistik
14 §
Energimyndigheten ska inom sitt verksamhetsområde
1. genom systematisk uppföljning, utvärdering och analys ta  fram underlag för att utveckla samhällsekonomiskt effektiva  styrmedel och åtgärder i arbetet med att ställa om till ett  fossilfritt energisystem och en trygg energiförsörjning,
2. bistå Regeringskansliet och andra myndigheter med  kunskapsunderlag som kan bidra till energiomställningen och en  trygg energiförsörjning och göra sådana underlag tillgängliga  för andra aktörer, och
3. bevaka och analysera energimarknadernas och energisystemets
a) utveckling nationellt och internationellt med hänsyn till  konsekvenserna för Sveriges energiförsörjning, och
b) inverkan på och betydelse för miljön, klimatet,  näringslivets konkurrenskraft och den ekonomiska tillväxten.
15 §
Av förordningen (2001:100) om den officiella statistiken  framgår att Energimyndigheten är statistikansvarig myndighet  med ansvar för officiell statistik inom energiområdet.
Datacenters rapportering av information om energiprestanda
16 §
Energimyndighet ska vara tillsynsmyndighet enligt lagen 
(2025:570) om offentliggörande av information om datacenters  energiprestanda.
Uppgifter som har samband med Sveriges medlemskap i EU
17 §
Energimyndigheten ska inom sitt verksamhetsområde delta i  det arbete som regeringen bedriver inom EU. Myndigheten ska  särskilt
1. uppmärksamma och informera Regeringskansliet om viktigare  förslag som kan ha betydelse för den svenska rättsutvecklingen  och tidigt bedöma konsekvenserna av sådana förslag,
2. bidra med underlag och stöd i tidiga skeden såsom vid  meddelanden, rapporter och konsultationer från EU:s  institutioner,
3. bidra med underlag och stöd i arbetet inför och under  förhandlingar av EU-rättsakter och andra större EU-initiativ,  och
4. delta i möten efter samråd med Regeringskansliet och  rapportera från dessa möten, till exempel Europeiska  kommissionens kommittéer och expertgrupper.
18 §
Energimyndigheten ska
1. vara behörig myndighet enligt kommissionens delegerade  förordning (EU) 2024/1366 av den 11 mars 2024 om komplettering  av Europaparlamentets och rådets förordning (EU) 2019/943  genom inrättandet av en nätföreskrift om sektorsspecifika  regler för cybersäkerhetsaspekter av gränsöverskridande  elflöden,
2. vara behörig myndighet enligt Europaparlamentets och rådets  förordning (EU) 2017/1938 av den 25 oktober 2017 om åtgärder  för att säkerställa försörjningstryggheten för gas och om  upphävande av förordning (EU) nr 994/2010,
3. fullgöra de uppgifter som anges i rådets direktiv 
2009/119/EG av den 14 september 2009 om skyldighet för  medlemsstaterna att inneha minimilager av råolja och/eller  petroleumprodukter, i lydelsen enligt Europaparlamentets och  rådets förordning (EU) 2018/1999,
4. fullgöra Sveriges uppgiftsskyldighet enligt kapitel V i  avtalet om ett internationellt energiprogram (IEP) som  undertecknades i Paris den 18 november 1974 (SÖ 1975:50) och  de uppgifter för krisåtgärder som följer av avtalet,
5. vara behörig myndighet enligt Europaparlamentets och rådets  förordning (EU) 2019/941 av den 5 juni 2019 om riskberedskap  inom elsektorn och om upphävande av direktiv 2005/89/EG,
6. vid tillämpningen av förordning (EU) 2019/941
a) särskilt samverka med Affärsverket svenska kraftnät i syfte  att säkerställa att riskberedskapsplaner utarbetas effektivt  och genomförs korrekt samt underlätta förebyggande av,  utvärdering av och informationsutbyte om elkriser, och
b) beakta de underlag som Affärsverket svenska kraftnät tar  fram enligt förordningen.
19 §
Energimyndigheten ska i fråga om Europaparlamentets och  rådets direktiv (EU) 2023/1791 av den 13 september 2023 om  energieffektivitet och om ändring av förordning (EU) 2023/955,  i den ursprungliga lydelsen,
1. främja och bevaka utvecklingen på marknaderna för  energitjänster samt uppmärksamma behov av åtgärder för att  undanröja hinder som hämmar utvecklingen på dessa marknader i  enlighet med vad som anges i artikel 29,
2. ansvara för årlig uppföljning av kumulativ energibesparing  i enlighet med riktlinjer i regeringens plan för genomförande  av artikel 8,
3. ansvara för den årliga uppföljningen av offentliga organs  slutliga energianvändning enligt artikel 5,
4. se till att informationen om tillgängliga  energieffektivitetsåtgärder, enskilda åtgärder och de  finansiella och rättsliga ramarna tydligt redovisas och sprids  till alla berörda marknadsaktörer på det sätt som avses i  artikel 22,
5. lämna information till banker och andra finansinstitut om  möjligheter att delta i finansieringen av åtgärder för att  förbättra energieffektiviteten på det sätt som avses i artikel 
30,
6. tillsammans med berörda aktörer, däribland lokala och  regionala myndigheter, främja initiativ för att informera,  medvetandegöra och utbilda allmänheten om hur man kan  förbättra energieffektiviteten,
7. stödja offentliga organ, upphandlande enheter samt andra  relevanta aktörer genom kompetenshöjande informationsinsatser  i syfte att förbättra energieffektiviteten, och
8. fullgöra de uppgifter som krävs för att göra det möjligt  för datacenteroperatörer att rapportera på det sätt som avses  i artikel 12.
20 §
Energimyndigheten ska i enlighet med Europaparlamentets  och rådets direktiv (EU) 2018/2001 av den 11 december 2018 om  främjande av användningen av energi från förnybara  energikällor, i lydelsen enligt Europaparlamentets och rådets  direktiv (EU) 2024/1711,
1. ha ett samlat ansvar för information och för att ta fram  underlag och göra de beräkningar som medlemsstaterna är  skyldiga att göra enligt artiklarna 7 och 22a-27 och bilagorna  till samma direktiv, och
2. samla in, vid behov bearbeta och beräkna samt till  Energimarknadsinspektionen lämna de uppgifter som krävs för  att, i enlighet med artikel 19.4, offentliggöra Sveriges  residualmix.
21 §
Energimyndigheten ska som tillsynsmyndighet för  ursprungsgarantier för el och gas vara medlem i Association of  Issuing Bodies för Sveriges räkning.
22 §
Energimyndigheten ska i arbetet med att öka  resurseffektivitet och hållbarhet hos produkter
1. vara pådrivande i policyutveckling och i tillämpningen av
a) Europaparlamentets och rådets förordning (EU) 2017/1369 av  den 4 juli 2017 om fastställande av en ram för energimärkning  och om upphävande av direktiv 2010/30/EU, och
b) Europaparlamentets och rådets direktiv 2009/125/EG av den 
21 oktober 2009 om upprättande av en ram för att fastställa  krav på ekodesign för energirelaterade produkter, i lydelsen  enligt Europaparlamentets och rådets direktiv 2012/27/EU,
2. vara marknadskontrollmyndighet och utöva marknadskontroll  enligt Europaparlamentets och rådets förordning (EU) 2019/1020  av den 20 juni 2019 om marknadskontroll och överensstämmelse  för produkter och om ändring av direktiv 2004/42/EG och  förordningarna (EG) nr 765/2008 och (EU) nr 305/2011 över att  produkter överensstämmer med kraven i
a) Europaparlamentets och rådets direktiv 2009/125/EG, i  lydelsen enligt Europaparlamentets och rådets direktiv 
2012/27/EU,
b) Europaparlamentets och rådets förordning (EU) 2017/1369,
c) rådets direktiv 92/42/EEG av den 21 maj 1992 om  effektivitetskrav för nya värmepannor som eldas med flytande  eller gasformigt bränsle, i lydelsen enligt kommissionens  förordning (EU) nr 813/2013, och
d) Europaparlamentets och rådets förordning (EU) 2020/740 av  den 25 maj 2020 om märkning av däck med avseende på  drivmedelseffektivitet och andra parametrar, om ändring av  förordning (EU) 2017/1369 samt om upphävande av förordning 
(EG) nr 1222/2009, och
3. vid behov genomföra tester på energirelaterade produkter,  som en del i arbetet enligt 1 och 2, i syfte att främja  resurseffektivitet i produkter samt tillgängliggörandet av  produktinformation till konsumenter och marknadsaktörer.
23 §
Av förordningen (2020:1180) om vissa utsläpp av  växthusgaser framgår att Energimyndigheten är  kontoföringsmyndighet enligt 19 § lagen (2020:1173) om vissa  utsläpp av växthusgaser.
24 §
Energimyndigheten ska offentliggöra och till Europeiska  kommissionen rapportera det som avses i artikel 21.2 och 21.3  i Europaparlamentets och rådets förordning (EU) 2024/1735 av  den 13 juni 2024 om inrättande av en åtgärdsram för att stärka  Europas ekosystem för tillverkning av nettonollteknik och om  ändring av förordning (EU) 2018/1724.
Internationellt samarbete utanför EU
25 §
Energimyndigheten ska inom sitt verksamhetsområde stödja  och medverka i regeringens arbete inom det internationella  samarbetet för att bidra till en global energiomställning som  följer Sveriges prioriteringar och till minskade utsläpp av  växthusgaser.
Energimyndigheten ska
1. bidra med underlag, förslag till ståndpunkter och  expertkunskap,
2. delta aktivt vid förberedelser inför och under möten i  samråd med Regeringskansliet och rapportera från mötena,
3. samverka med myndigheter och organisationer i andra länder  vid genomförande av multilaterala och bilaterala samarbeten,
4. genom internationella energisamarbeten främja investeringar  i energisektorn i Sverige,
5. genomföra internationella klimatinvesteringar genom att  delta i och förvärva verifierade utsläppsminskningsenheter  inom ramen för samarbeten enligt artikel 6.2 i Parisavtalet  eller i enlighet med den mekanism som inrättats genom  artikel 6.4 i Parisavtalet, och
6. fullgöra de åtaganden som följer av Sveriges deltagande i  de projektbaserade mekanismerna i Kyotoprotokollet till  Förenta nationernas ramkonvention om klimatförändringar, i  enlighet med de modaliteter och procedurer som specificeras i  beslut 3/CMP.1 av partskonferensen till Kyotoprotokollet.
26 §
Av förordningen (2020:1180) om vissa utsläpp av  växthusgaser framgår att Energimyndigheten ansvarar för  auktorisering av deltagande i samarbeten och utfärdande av  utsläppsminskningsenheter i enlighet med artikel 6 i  Parisavtalet.
27 §
Energimyndigheten får, under förutsättning att det inte  kräver riksdagens eller Utrikesnämndens medverkan, ingå  internationella överenskommelser
1. som behövs för att reglera samarbeten om insatser för  sådana klimatinvesteringar som avses i 25 § 5
a) i egen regi,
b) i samarbete med andra intressenter, eller
c) genom deltagande i multilaterala samarbeten, och
2. med internationella finansieringsinstitut om administration  av finansieringsåtaganden som följer av sådana  klimatinvesteringar som avses i 25 § 5.
Rapportering
28 §
Energimyndigheten ska på sin webbplats tillhandahålla  aktuell och samlad information om läget för och utvecklingen  av energisystemet i Sverige.
29 §
Energimyndigheten ska varje år till regeringen redovisa
1. indikatorer för uppföljning av de energipolitiska målen  inklusive för forskning och innovation senast den 20 maj,
2. en kortsiktsprognos över energianvändningen och  energitillförseln senast den 15 mars och den 30 juni,
3. en analys över nuläget och förutsättningarna för industrins  energi- och klimatomställning senast den 31 december,
4. en särskild rapport senast den 14 mars för varje  verksamhetsår av verksamheten med förvärv av utrymme inom
a) årlig utsläppstilldelning enligt Europaparlamentets och  rådets förordning (EU) 2018/842 av den 30 maj 2018 om  medlemsstaternas bindande årliga minskningar av  växthusgasutsläpp under perioden 2021-2030 som bidrar till  klimatåtgärder för att fullgöra åtagandena enligt Parisavtalet  samt om ändring av förordning (EU) nr 525/2013, och
b) upptag enligt Europaparlamentets och rådets förordning (EU) 
2018/841 av den 30 maj 2018 om inbegripande av utsläpp och  upptag av växthusgaser från markanvändning, förändrad  markanvändning och skogsbruk i ramen för klimat- och  energipolitiken fram till 2030 och om ändring av förordning 
(EU) nr 525/2013 och beslut nr 529/2013/EU, och
5. en särskild rapport för varje verksamhetsår av verksamheten  för internationella insatser i enlighet med artikel 6 i  Parisavtalet senast den 14 mars.
Av rapporten enligt första stycket 5 ska det framgå hur  programmets syften uppfylls och hur myndighetens insatser  bidragit till en ekonomiskt, socialt och miljömässigt hållbar  utveckling i värdlandet, samt i vilken utsträckning effekterna  är additionella och permanenta. Redovisningen ska även  inkludera myndighetens strategi för val av samarbetsländer,  samarbetsformer och typ av teknik.
30 §
Energimyndigheten ska senast den 15 mars varje ojämnt år  till regeringen redovisa långsiktiga scenarier för  energisystemets utveckling.
31 §
Energimyndigheten ska senast den 15 mars 2026 och  därefter vart fjärde år redovisa en samlad analys och  bedömning av energiomställningen. Redovisningen ska särskilt  fokuseras på vilket resultat statliga åtgärder och styrmedel  inom energipolitikens område under fyraårsperioden har lett  till och hur de har bidragit till de energipolitiska och  klimatpolitiska målen. Från och med 2030 ska redovisningen  även innehålla underlag till kontrollstation för  leveranssäkerhets- och planeringsmålen.
32 §
Energimyndigheten ska när det gäller scenarier för  elförsörjningen, där det är relevant, samverka med  Affärsverket svenska kraftnät för att så långt som möjligt  förklara väsentliga skillnader mellan de antaganden som ligger  till grund för respektive myndighets scenarier.
33 §
Energimyndigheten ska rapportera uppgifter till  Myndigheten för tillväxtpolitiska utvärderingar och analysers  mikrodatabas för statligt företagsstöd (MISS) i en  ändamålsenlig omfattning och utformning.
34 §
Myndigheten ska varje år följa upp, utvärdera och  redogöra för utvecklingen inom elcertifikatsystemet.
Särskilda uppgifter
35 §
Energimyndigheten ska
1. beakta jämställdhet i myndighetens verksamhet, och
2. se till att regelverk och rutiner som myndigheten  disponerar över är så kostnadseffektiva och enkla som möjligt  för medborgare och företag.
Samverkan
36 §
Energimyndigheten ska tillsammans med Verket för  innovationssystem, Vetenskapsrådet, Forskningsrådet för miljö,  areella näringar och samhällsbyggande, Forskningsrådet för  hälsa, arbetsliv och välfärd och Rymdstyrelsen ingå i en  samordningsgrupp som består av myndighetscheferna. Gruppen ska  samverka och gemensamt utarbeta analyser, strategier och  forskningsprogram samt i övrigt ta initiativ för att utveckla  och förnya formerna för forskningsverksamheten.
Ledning
37 §
Energimyndigheten leds av en myndighetschef.
38 §
Vid Energimyndigheten ska det finnas ett insynsråd som  består av högst åtta ledamöter.
Särskilda organ
Fjärrvärmenämnden
39 §
Vid Energimyndigheten ska det finnas ett beslutande  organ, Fjärrvärmenämnden, med uppgift att hantera frågor om  medling enligt fjärrvärmelagen (2008:263).
40 §
Fjärrvärmenämnden består av
1. en ordförande och en vice ordförande som båda ska vara  eller ha varit ordinarie domare,
2. en ledamot som ska vara väl förtrogen med  fjärrvärmeföretags förhållanden och en ledamot som ska vara  väl förtrogen med fjärrvärmekunders förhållanden, och
3. tre experter som ska ha kunskap om produktion och  distribution av fjärrvärme och som inte får vara anställda hos  något fjärrvärmeföretag eller hos någon part på  fjärrvärmemarknaden.
Ledamöterna enligt första stycket 2 ska ha var sin ersättare.
41 §
För ärenden enligt 13 § fjärrvärmelagen (2008:263) är  nämnden beslutsför när ordföranden eller vice ordföranden samt  båda ledamöterna och en av experterna är närvarande.
Medling och ärenden enligt 14-16 §§ fjärrvärmelagen beslutas  av ordföranden eller vice ordföranden. Ordföranden eller vice  ordföranden får lämna över ett ärende som inte innebär medling  för beslut enligt första stycket.
42 §
Fjärrvärmenämnden ansvarar för sina egna beslut inför  regeringen. Utöver vad som följer av 43 § ansvarar nämnden för  sin verksamhet i övrigt inför Energimyndighetens ledning.
Energimyndighetens ledning ansvarar inför regeringen för att  Fjärrvärmenämnden tilldelas medel och resurser för sin  verksamhet samt för att verksamheten bedrivs  författningsenligt och effektivt och att den redovisas på ett  tillförlitligt sätt.
43 §
Fjärrvärmenämnden ska årligen till regeringen lämna en  redogörelse för verksamheten. I redogörelsen ska nämnden bland  annat redovisa antalet medlingsuppdrag, vilka som varit parter  i förhandlingarna, de frågor som förhandlingarna gällt och  resultatet av medlingen.
Energiutvecklingsnämnden
44 §
Vid Energimyndigheten ska det finnas ett beslutande  organ, Energiutvecklingsnämnden. Nämnden har till uppgift att  inom myndighetens verksamhetsområde
1. verka för samverkan med näringslivet om forskning,  utveckling och demonstration, och
2. besluta om stöd till projekt enligt förordningen (2008:761)  om stöd till forskning och utveckling samt innovation inom  energiområdet.
45 §
Energiutvecklingsnämnden består av myndighetschefen och  tio andra ledamöter. Myndighetschefen är nämndens ordförande.  Nämnden är beslutför när ordföranden och minst fem andra  ledamöter är närvarande.
Nämnden får, om det följer av arbetsordningen eller av ett  särskilt beslut, lämna över ärenden eller grupper av ärenden  för att avgöras av myndighetschefen, eller av den tjänsteman  denne sätter i sitt ställe.
46 §
Energiutvecklingsnämndens ärenden avgörs efter  föredragning. Ärenden som avgörs enligt 45 § andra stycket  behöver dock inte föredras.
47 §
Energiutvecklingsnämnden ansvarar för sina beslut inför  regeringen. Nämnden ansvarar för sin verksamhet i övrigt inför  Energimyndighetens ledning.
Energimyndighetens ledning ansvarar inför regeringen för att  Energiutvecklingsnämnden tilldelas medel och resurser för sin  verksamhet samt för att verksamheten bedrivs  författningsenligt och effektivt och att den redovisas på ett  tillförlitligt sätt.
Anställningar och uppdrag
48 §
Generaldirektören är myndighetschef för  Energimyndigheten.
49 §
Ordförande, vice ordförande, experter, ledamöter och  ersättare i Fjärrvärmenämnden utses av regeringen för en  bestämd tid.
50 §
Andra ledamöter i Energiutvecklingsnämnden än  myndighetschefen utses av regeringen för en bestämd tid.
Personalansvarsnämnd
51 §
Vid Energimyndigheten ska det finnas en  personalansvarsnämnd.
Tillämpligheten av vissa förordningar
52 §
Energimyndigheten ska tillämpa  personalföreträdarförordningen (1987:1101).
53 §
Energimyndigheten ska tillämpa  internrevisionsförordningen (2006:1228).
Övergångsbestämmelser
2025:784
1. Denna förordning träder i kraft den 1 augusti 2025.
2. Genom förordningen upphävs förordningen (2014:520) med  instruktion för Statens energimyndighet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.