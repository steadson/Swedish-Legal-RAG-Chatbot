Title: Lag (2021:363) om estetiska kirurgiska ingrepp och estetiska injektionsbehandlingar
SFS Number: Svensk författningssamling 2021:363
URL: https://www.riksdagen.se/sv/dokument-och-lagar/dokument/svensk-forfattningssamling/lag-2021363-om-estetiska-kirurgiska-ingrepp-och_sfs-2021-363/
Source Link: http://rkrattsbaser.gov.se/sfst?bet=2021:363
Amendment Register Link: http://rkrattsbaser.gov.se/sfsr?bet=2021:363
Ministry/Authority: Socialdepartementet
Issued: 2021-05-12
Metadata: {"Utfärdad": "2021-05-12", "Ändrad": "t.o.m. SFS 2022:922"}

==================================================

Lag (2021:363) om estetiska kirurgiska ingrepp och estetiska injektionsbehandlingar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:363
Departement/myndighet
:   
Socialdepartementet
Utfärdad
:   
2021-05-12
Ändrad
:   
t.o.m. SFS 2022:922
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens syfte
1 §
Syftet med denna lag är att stärka skyddet för den  enskildes liv och hälsa vid estetiska kirurgiska ingrepp och  estetiska injektionsbehandlingar.
Lagens tillämpningsområde
2 §
Bestämmelserna i denna lag tillämpas på kirurgiska ingrepp  och injektionsbehandlingar som görs i syfte att förändra eller  bevara utseendet på en människa och som utförs inom en  yrkesmässig verksamhet.
Sådana kirurgiska ingrepp och injektionsbehandlingar som avses  i första stycket benämns i denna lag estetiska kirurgiska  ingrepp och estetiska injektionsbehandlingar.
Undantag från lagens tillämpningsområde
3 §
Kirurgiska ingrepp och injektionsbehandlingar omfattas  inte av denna lag om de
1. utgör hälso- och sjukvård enligt hälso- och sjukvårdslagen 
(2017:30),
2. utgör tandvård enligt tandvårdslagen (1985:125), eller
3. görs i syfte att förändra eller bevara utseendet i  munhålan.
4 §
Regeringen får meddela föreskrifter om att vissa estetiska  injektionsbehandlingar ska undantas från lagens  tillämpningsområde.
Hälso- och sjukvårdslagen
5 §
I fråga om verksamhet som omfattas av denna lag tillämpas  följande bestämmelser i hälso- och sjukvårdslagen (2017:30):
- 5 kap. 1 § 1-4 om att verksamheten ska bedrivas så att  kraven på en god vård uppfylls,
- 5 kap. 2 § om att det ska finnas den personal, de lokaler  och den utrustning som behövs för att god vård ska kunna ges,  och
- 5 kap. 4 § om att kvaliteten i verksamheten systematiskt och  fortlöpande ska utvecklas och säkras.
För sådan verksamhet ska också föreskrifter som har meddelats  i anslutning till de bestämmelser i hälso- och sjukvårdslagen  som anges i första stycket samt föreskrifter som har meddelats  med stöd av 6 kap. 2 § 4 hälso- och sjukvårdslagen tillämpas.
Patientskadelagen, patientdatalagen och patientsäkerhetslagen
6 §
När estetiska kirurgiska ingrepp och estetiska  injektionsbehandlingar utförs enligt denna lag gäller  patientskadelagen (1996:799), patientdatalagen (2008:355) och  patientsäkerhetslagen (2010:659).
Den som bedriver verksamhet enligt denna lag får inte genom  direktåtkomst eller annat elektroniskt utlämnande enligt lagen 
(2022:913) om sammanhållen vård- och omsorgsdokumentation ha  tillgång till sådana personuppgifter om den enskilde som  behandlas av en annan vårdgivare.
Lag (2022:922)
.
Verksamhetschef
7 §
Där det bedrivs verksamhet som omfattas av denna lag ska  det finnas någon som svarar för verksamheten 
(verksamhetschef).
Den som är verksamhetschef ska ha sådan kunskap som behövs med  hänsyn till verksamhetens art och omfattning för att skydda  människors hälsa mot skada eller olägenhet.
Regeringen eller den myndighet som regeringen bestämmer får  meddela föreskrifter om ansvar och uppgifter för  verksamhetschefen.
Kompetenskrav på utförarna
8 §
Estetiska kirurgiska ingrepp får utföras av den som är  legitimerad läkare eller legitimerad tandläkare och har bevis  om specialistkompetens inom en för ingreppet adekvat  specialitet.
Estetiska injektionsbehandlingar får utföras av den som har  legitimation som läkare, tandläkare eller sjuksköterska.
Regeringen får meddela föreskrifter om att även annan  legitimerad hälso- och sjukvårdspersonal får utföra vissa  estetiska kirurgiska ingrepp och vissa estetiska  injektionsbehandlingar samt under vilka förutsättningar det  får göras.
Åldersgräns
9 §
Estetiska kirurgiska ingrepp och estetiska  injektionsbehandlingar får inte utföras på någon som inte har  fyllt 18 år.
Den som utför ingreppet eller behandlingen ska förvissa sig om  att den som avser att genomgå åtgärden har fyllt 18 år.
Information till den enskilde
10 §
Den som avser att genomgå ett estetiskt kirurgiskt  ingrepp eller en estetisk injektionsbehandling ska både  muntligen och skriftligen upplysas om åtgärdens innebörd,  väsentliga risker och följder samt ges annan relevant  information.
Den som utför ingreppet eller behandlingen ansvarar för att  informationen ges och ska så långt som möjligt försäkra sig om  att mottagaren har förstått innehållet i och betydelsen av den  lämnade informationen.
Regeringen eller den myndighet som regeringen bestämmer får  meddela föreskrifter om vilken information som ska lämnas  enligt första stycket.
Betänketid
11 §
Ett estetiskt kirurgiskt ingrepp eller en estetisk  injektionsbehandling får inte utföras innan en viss betänketid  har förflutit från det att den som avser att genomgå ingreppet  eller behandlingen har tagit emot information enligt 10 §.
Regeringen eller den myndighet som regeringen bestämmer får  meddela föreskrifter om hur lång betänketiden ska vara och i  vilka fall det inte behövs någon betänketid.
Samtycke
12 §
Den som avser att genomgå ett estetiskt kirurgiskt  ingrepp eller en estetisk injektionsbehandling ska lämna sitt  samtycke till att ingreppet eller behandlingen får utföras.  Samtycke får lämnas först efter att betänketiden enligt 11 §  har gått ut.
Straffbestämmelser
13 §
Till böter eller fängelse i högst sex månader döms den  som med uppsåt eller av oaktsamhet
1. utför ett estetiskt kirurgiskt ingrepp eller en estetisk  injektionsbehandling utan att uppfylla de kompetenskrav som  gäller enligt 8 § första och andra styckena eller enligt  föreskrifter som har meddelats med stöd av 8 § tredje stycket,  eller
2. bryter mot förbudet i 9 § första stycket.
Om en gärning som avses i första stycket 1 är ringa, ska den  inte medföra ansvar.
14 §
Det ska inte dömas till ansvar enligt 13 § om gärningen  är belagd med strängare straff i annan lag.
Tillsyn
15 §
I 7 kap. patientsäkerhetslagen (2010:659) finns  bestämmelser om att verksamhet som avser estetiska kirurgiska  ingrepp och estetiska injektionsbehandlingar samt dess  personal står under tillsyn av Inspektionen för vård och  omsorg.
I 10 kap. patientsäkerhetslagen finns bestämmelser om  överklagande av beslut enligt den lagen.
Avgift
16 §
Den som bedriver verksamhet enligt denna lag ska betala  en årsavgift till Inspektionen för vård och omsorg för  myndighetens tillsyn.
Regeringen får meddela föreskrifter om avgiftens storlek.
17 §
Inspektionen för vård och omsorgs beslut om att ta ut  avgift enligt 16 § får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.