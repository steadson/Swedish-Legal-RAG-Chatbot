Title: Lag (2018:1289) om adoption i internationella situationer
SFS Number: Svensk författningssamling 2018:1289
URL: https://www.riksdagen.se/sv/dokument-och-lagar/dokument/svensk-forfattningssamling/lag-20181289-om-adoption-i-internationella_sfs-2018-1289/
Source Link: http://rkrattsbaser.gov.se/sfst?bet=2018:1289
Amendment Register Link: http://rkrattsbaser.gov.se/sfsr?bet=2018:1289
Ministry/Authority: Justitiedepartementet L2
Issued: 2018-06-20
Metadata: {"Utfärdad": "2018-06-20"}

==================================================

Lag (2018:1289) om adoption i internationella situationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1289
Departement/myndighet
:   
Justitiedepartementet L2
Utfärdad
:   
2018-06-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag gäller frågor om adoption i internationella  situationer.
Lagen gäller inte i den utsträckning något annat följer av  förordningen (1931:429) om vissa internationella  rättsförhållanden rörande äktenskap, adoption och  förmynderskap eller av annan lag.
Svensk domstols internationella behörighet
2 §
En ansökan om adoption får tas upp av svensk domstol,  om
1. den som sökanden vill adoptera har sin hemvist i  Sverige,
2. sökanden eller någon av sökandena har sin  hemvist i Sverige, eller
3. det med beaktande av annan anknytning till Sverige finns  särskilda skäl till att saken prövas här.
Tillämplig lag
3 §
En ansökan om adoption prövas enligt svensk lag.
När utländska beslut erkänns i Sverige
4 §
Ett utländskt beslut om adoption som har meddelats av  en domstol eller någon annan myndighet gäller i Sverige när  det har fått laga kraft, om beslutet har meddelats eller  annars gäller i
1. den stat där den som har adopterats hade sin hemvist när  adoptionsförfarandet inleddes, eller
2. den stat där adoptivföräldern eller någon av  adoptivföräldrarna hade sin hemvist när beslutet  meddelades.
I 5 och 6 §§ finns bestämmelser om ytterligare  förutsättningar i vissa fall för att beslutet ska gälla.
5 §
Om lagen (1997:192) om internationell  adoptionsförmedling var tillämplig på adoptionen, krävs att  adoptionen har genomförts i enlighet med den lagen för att  ett beslut som avses i 4 § ska gälla i Sverige.
Om det finns synnerliga skäl, får den myndighet som  regeringen bestämmer godkänna att beslutet ska gälla i  Sverige trots att förutsättningarna i första stycket inte är  uppfyllda.
6 §
Om den som har adopterats var svensk medborgare eller  hade sin hemvist i Sverige när adoptionsförfarandet inleddes,  gäller ett beslut enligt 4 § endast om den myndighet som  avses i 5 § andra stycket godkänner att beslutet ska gälla.
7 §
Även om förutsättningarna i 4 § första stycket 1 eller 
2 inte är uppfyllda, får den myndighet som avses i 5 § andra  stycket godkänna att ett utländskt beslut om adoption som har  meddelats av en domstol eller någon annan myndighet och som  har fått laga kraft ska gälla i Sverige om det fanns skälig  anledning till att saken prövades i den andra staten.
8 §
Ett utländskt beslut om adoption gäller inte i Sverige  om det skulle vara uppenbart oförenligt med grunderna för den  svenska rättsordningen.
9 §
Ett beslut enligt 5 § andra stycket, 6 och 7 §§ får  överklagas till allmän förvaltningsdomstol.
Prövningstillstånd krävs vid överklagande till  kammarrätten.
Rättsverkningar av ett utländskt beslut som  erkänns i Sverige
10 §
Ett utländskt beslut om adoption som gäller i Sverige  har de rättsverkningar som anges i 4 kap. 21 och 22 §§  föräldrabalken.
Övergångsbestämmelser
2018:1289
1. Denna lag träder i kraft den 1 september 2018.
2. Genom lagen upphävs lagen (1971:796) om internationella  rättsförhållanden rörande adoption.
3. Den upphävda lagen gäller fortfarande för utländska  adoptionsbeslut som har meddelats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.