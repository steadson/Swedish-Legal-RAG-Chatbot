Title: Förordning (2008:1300) med instruktion för Transportstyrelsen
SFS Number: Svensk författningssamling 2008:1300
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20081300-med-instruktion-for_sfs-2008-1300/
Source Link: http://rkrattsbaser.gov.se/sfst?bet=2008:1300
Amendment Register Link: http://rkrattsbaser.gov.se/sfsr?bet=2008:1300
Ministry/Authority: Landsbygds- och infrastrukturdepartementet RSIB US
Issued: 2008-12-04
Metadata: {"Utfärdad": "2008-12-04", "Ändrad": "t.o.m. SFS 2024:661"}

==================================================

Förordning (2008:1300) med instruktion för Transportstyrelsen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:1300
Departement/myndighet
:   
Landsbygds- och infrastrukturdepartementet RSIB US
Utfärdad
:   
2008-12-04
Ändrad
:   
t.o.m. SFS 2024:661
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Transportstyrelsen har till huvuduppgift att svara för regelgivning, tillståndsprövning och tillsyn inom transportområdet.
Transportstyrelsen ska verka för att de transportpolitiska målen uppnås. Verksamheten ska särskilt inriktas på att bidra till ett internationellt konkurrenskraftigt, miljöanpassat och säkert transportsystem. Förordning (2010:182).
2 §
Transportstyrelsens tillsyn ska, i enlighet med de föreskrifter som gäller för varje område, utövas
1. över järnvägs-, tunnelbane- och spårvägssystemen,
2. över den civila sjöfarten, särskilt sjösäkerheten, sjöfartsskyddet och hamnskyddet,
3. över den civila luftfarten, särskilt flygsäkerheten och luftfartsskyddet, och
4. inom vägtransportsystemet.
3 §
Transportstyrelsen ska särskilt ansvara för frågor om
1. krav på infrastruktur, fordon, fartyg och luftfartyg,
2. kompetenskrav och behörigheter,
3. krav på infrastrukturförvaltare, trafikorganisatörer och trafikföretag,
4. trafikregler, nyttjande av infrastruktur, anläggningar och service,
5. villkor för marknadstillträde och konkurrensvillkor, och
6. villkor för resenärer och de som köper godstransporttjänster. Förordning (2012:792).
4 §
Transportstyrelsen ska inom sitt ansvarsområde fullgöra uppgifter enligt EU-rättsakter och andra internationella överenskommelser.
Transportstyrelsen ska särskilt biträda regeringen med beredningen av ärenden i det internationella samarbetet inom
1. Internationella sjöfartsorganisationen (IMO),
2. Internationella civila luftfartsorganisationen (ICAO),
3. Organisationen för internationell järnvägstrafik (OTIF), och
4. Förenta nationernas ekonomiska kommission för Europa
(UNECE) i transportfrågor. Förordning (2012:792).
4 a §
Transportstyrelsen ska anmäla till OTIF vilka linjer till sjöss som ska föras in i eller strykas från CIV- respektive CIM-listan enligt artikel 24 i fördraget om internationell järnvägstrafik (COTIF) av den 9 maj 1980 i dess lydelse enligt ändringsprotokollet av den 3 juni 1999. Transportstyrelsen ska också ge in ansökningar om validering av teknisk standard och antagande av teknisk föreskrift enligt artikel 5 och 6 i bihang F till fördraget. Förordning (2015:347).
5 §
Transportstyrelsen ska svara för
1. register över järnvägsfordon,
2. luftfartygs- och inskrivningsregistret,
3. fartygs- och sjömansregistret,
4. registrering av avtal om båtbyggnadsförskott,
5. vägtrafikregistret, och
6. databasen över olyckor och personskador i trafiken.
Förordning (2022:423).
5 a §
Transportstyrelsen är prövningsmyndighet enligt 13 §  lagen (1945:119) om stängselskyldighet för järnväg m.m.
Förordning (2022:423).
6 §
Transportstyrelsen har ansvar för regelgivning,  tillståndsgivning och tillsyn för flygtrafiktjänster för civil  och militär luftfart. Ansvaret gäller dock inte för  flygbriefingtjänst, flygvädertjänst eller kommunikations-,  navigations- eller övervakningstjänster för militär luftfart.
Transportstyrelsen ska, när det gäller flygtrafiktjänster som  berör militär luftfart, träffa en överenskommelse med  Försvarsmakten om den praktiska tillämpningen av ansvaret.
Förordning (2021:235).
6 a §
Transportstyrelsen är beredskapsmyndighet enligt  förordningen (2022:524) om statliga myndigheters beredskap.
Förordning (2022:542).
6 b §
Transportstyrelsen är behörig myndighet för  sjötrafiktjänst (VTS) och sjötrafikrapporteringssystem (SRS) i  Sverige. Förordning (2022:1415).
7 §
Transportstyrelsen får ingå avtal med behöriga myndigheter i andra länder om erkännande av svenska behörighetsbevis på sjöfartsområdet. Förordning (2015:10).
8 §
Har upphävts genom förordning (2022:423).
9 §
Transportstyrelsen får sälja uppgifter till myndigheter  och enskilda ur den del av vägtrafikregistret som avser  registrering av fordon och som framgår av bilaga 1 avsnitt 1  och 2 vägtrafikdataförordningen (2019:382). Uppgifter får  lämnas ut på terminal, på medium för automatisk databehandling  eller på annat sätt.
Uppgifter som avser den registrerades personliga förhållanden  får inte säljas, om de kan antas utgöra ett hot mot dennes  personliga integritet. Förordning (2019:395).
10 §
Transportstyrelsen ska se till att de regelverk och rutiner som myndigheten disponerar över är kostnadseffektiva och enkla för medborgare och företag. Förordning (2010:182).
10 a §
Transportstyrelsen ska för den operativa verksamhet som myndigheten bedriver för att fullgöra Sveriges förpliktelser som flaggstat ha ett kvalitetsledningssystem i enlighet med artikel 8.1 i Europaparlamentets och rådets direktiv 2009/21/EG av den 23 april 2009 om fullgörande av flaggstatsförpliktelser. Förordning (2011:674).
11 §
Transportstyrelsen ska årligen
1. redovisa myndighetens åtgärder för att bidra till ett klimateffektivt transportsystem,
2. redovisa resultatet av myndighetens tillsyn av statlig verksamhet, och
3. bistå Trafikanalys i dess uppdrag att till regeringen redovisa en uppföljning av de transportpolitiska målen.
Förordning (2015:10).
11 a §
Transportstyrelsen ska svara för forskning och innovation som motiveras av myndighetens uppgifter.
Förordning (2013:169).
11 b §
Transportstyrelsen har till uppgift att utöva  marknadskontroll inom sitt ansvarsområde.
Förordning (2022:1168).
Samverkan
12 §
Transportstyrelsen ska samråda med Konkurrensverket i konkurrensfrågor och anmäla missförhållanden till verket.
12 a §
Transportstyrelsen får inom sitt verksamhetsområde samverka med andra aktörer och vidta åtgärder i syfte att nå det transportpolitiska hänsynsmålet om säkerhet. De åtgärder som vidtas ska på ett effektivt sätt bidra till att målet uppfylls. Förordning (2015:10).
12 b §
Transportstyrelsen får inom sitt verksamhetsområde samverka med, lämna bistånd till och i övrigt bedriva uppdragsverksamhet gentemot utländska myndigheter och organisationer i frågor som främst rör regelutveckling och certifiering. Förordning (2015:10).
13 §
Transportstyrelsen ska inom sitt verksamhetsområde tillhandahålla underlag för tillämpningen av 5 kap.
miljöbalken. Förordning (2011:1226).
14 §
Transportstyrelsen ska verka för att det generationsmål för miljöarbetet och de miljökvalitetsmål som riksdagen har fastställt nås och ska vid behov föreslå åtgärder för miljöarbetets utveckling.
Transportstyrelsen ska i fråga om sitt miljöarbete rapportera till Naturvårdsverket och samråda med verket om vilken rapportering som behövs. Förordning (2011:1226).
Ledning
15 §
Transportstyrelsen leds av en styrelse.
Förordning (2010:182).
16 §
Styrelsen ska bestå av lägst fem och högst nio ledamöter. Förordning (2010:182).
Delegering
16 a §
Styrelsen får överlåta till myndighetschefen att besluta Transportstyrelsens föreskrifter.
Förordning (2010:182).
16 b §
Bestämmelsen i 16 a § gäller inte föreskrifter som har särskild principiell betydelse eller annars är av större vikt. Förordning (2010:182).
Anställningar
17 §
Generaldirektören är myndighetschef.
17 a §
Vid Transportstyrelsen finns en överdirektör.
Förordning (2016:142).
Personalansvarsnämnd
18 §
Vid Transportstyrelsen ska det finnas en personalansvarsnämnd.
Tillämpligheten av vissa förordningar
19 §
Transportstyrelsen ska tillämpa internrevisionsförordningen (2006:1228) och personalföreträdarförordningen (1987:1101).
Avgifter
20 §
Transportstyrelsen får ta ut avgift för verksamhet som  avses i 9 och 12 b §§. Transportstyrelsen får besluta om  avgifternas storlek och disponera avgiftsinkomsterna.
Förordning (2024:661).
21 §
Avgift ska inte tas ut för verksamhet som avses i 9 § när  Transportstyrelsen med myndighetens standardiserade tekniska  lösningar tillhandahåller statliga myndigheter sådana  grunddata om fordon och fordonsägare ur vägtrafikregistret som  enligt bilaga 1 till vägtrafikdataförordningen (2019:382)  avser
1. identitetsuppgifter enligt avsnitt 1,
2. fordonsuppgifter enligt avsnitt 2.1,
3. de allmänna uppgifter enligt avsnitt 2.3 som avser  avregistrering, avställning, försäkring, importör som för in  motorfordon, innehav av fordon på grund av kreditköp med  förbehåll om återtaganderätt, körförbud, påställning,  registrering och skatter, och
4. de uppgifter från besiktning, efterkontroll och flygande  inspektion enligt avsnitt 2.4 som avser besiktningsorgan och  besiktningsstation där besiktningen utförts, datum och  klockslag då besiktningen utförts, datum när besiktningen  senast ska ha skett, föreläggande om besiktning med angivande  av senaste datum för föreläggandet, godkänt  besiktningsresultat, lämplighetsbesiktning, mätvärden,  underkänt besiktningsresultat och vägmätarställning.
Avgiftsfrihet enligt första stycket gäller inte för  Affärsverket svenska kraftnät, Luftfartsverket eller  Sjöfartsverket eller om mottagaren av uppgifterna ska använda  dem i uppdrags- eller försäljningsverksamhet.  Förordning (2024:661).
Övergångsbestämmelser
2010:182
Denna förordning träder i kraft den 1 oktober 2010 i fråga om 16 b §, den 1 juli 2010 i fråga om 15-16 a §§ och i övrigt den 1 april 2010.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.