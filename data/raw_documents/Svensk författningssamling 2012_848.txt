Title: Förordning (2012:848) om administrativt samarbete inom Europeiska unionen i fråga om beskattning
SFS Number: Svensk författningssamling 2012:848
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2012848-om-administrativt-samarbete_sfs-2012-848/
Source Link: http://rkrattsbaser.gov.se/sfst?bet=2012:848
Amendment Register Link: http://rkrattsbaser.gov.se/sfsr?bet=2012:848
Ministry/Authority: Finansdepartementet S3
Issued: 2012-12-06
Metadata: {"Utfärdad": "2012-12-06", "Ändrad": "t.o.m. SFS 2022:1696"}

==================================================

Förordning (2012:848) om administrativt samarbete inom Europeiska unionen i fråga om beskattning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2012:848
Departement/myndighet
:   
Finansdepartementet S3
Utfärdad
:   
2012-12-06
Ändrad
:   
t.o.m. SFS 2022:1696
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde och definitioner
1 §
Denna förordning gäller vid tillämpningen av lagen
(2012:843) om administrativt samarbete inom Europeiska unionen i fråga om beskattning.
De termer och uttryck som används i denna förordning har samma betydelse i lagen.
2 §
Har upphävts genom förordning (2022:1696).
Organisation
3 §
Skatteverket ska utse ett centralt kontaktkontor som ska ha huvudansvaret för kontakterna med andra medlemsstater i ärenden enligt lagen (2012:843) om administrativt samarbete inom Europeiska unionen i fråga om beskattning och denna förordning. Skatteverket ska underrätta Europeiska kommissionen och övriga medlemsstater om detta.
Det centrala kontaktkontoret får också utses som ansvarigt för kontakterna med Europeiska kommissionen. Skatteverket ska underrätta kommissionen om detta.
4 §
Skatteverket får även utse kontaktorgan och behöriga tjänstemän.
De tjänstemän som medverkar i det administrativa samarbetet ska alltid anses vara behöriga tjänstemän för detta ändamål i enlighet med villkor som fastställs av Skatteverket.
5 §
När ett kontaktorgan eller en behörig tjänsteman som avses i 4 § skickar eller tar emot en begäran eller ett svar på en begäran om samarbete, ska de underrätta det centrala kontaktkontoret om detta.
Om ett kontaktorgan eller en behörig tjänsteman tar emot en begäran som inte omfattas av den behörighet som Skatteverket fastställt för dem, ska de snarast överlämna denna begäran till det centrala kontaktkontoret och underrätta den begärande myndigheten om detta. Tidsfristerna som anges i 11-15 §§
börjar i så fall löpa dagen efter att begäran om samarbete överlämnas till det centrala kontaktkontoret.
6 §
Det centrala kontaktkontoret ska hålla förteckningar över kontaktorganen och de behöriga tjänstemännen aktuella och ställa dem till förfogande för de centrala kontaktkontoren i de övriga berörda medlemsstaterna och för Europeiska kommissionen.
Utbyte av upplysningar på begäran
7 §
När Skatteverket begär utbyte av upplysningar får verket  även begära att en utredningsåtgärd vidtas. En sådan begäran  ska motiveras.
Om Skatteverket har tagit emot en begäran om en  utredningsåtgärd men anser att en sådan inte behövs, ska  verket omedelbart underrätta den begärande myndigheten om  skälen till detta. Förordning (2022:1696).
8 §
Om den begärande myndigheten särskilt begär det, ska Skatteverket tillhandahålla originalhandlingar, förutsatt att detta inte strider mot bestämmelser i någon annan författning.
8 a §
Vid en begäran om utbyte av upplysningar enligt 8 §  lagen (2012:843) om administrativt samarbete inom Europeiska  unionen i fråga om beskattning antas de begärda upplysningarna  vara relevanta
1. om den begärande myndigheten vid den tidpunkt då begäran  ges in anser att det i enlighet med dess nationella rätt finns  en rimlig möjlighet att de begärda upplysningarna kommer att  vara relevanta för en eller flera skattskyldigas  skatteärenden, vare sig de identifieras med namn eller på  annat sätt, och
2. om det är motiverat med tanke på utredningens syfte.
Förordning (2022:1696).
8 b §
Upplysningar som begärs av en myndighet i en annan  medlemsstat ska antas vara relevanta om åtminstone följande  upplysningar finns:
1. det beskattningsändamål för vilket upplysningarna begärs,  och
2. närmare uppgifter om vilka upplysningar som krävs för  administration eller verkställighet av dess nationella rätt.
Om en begäran avser en grupp av skattskyldiga som inte kan  identifieras individuellt ska begäran åtminstone innehålla  följande upplysningar:
1. en detaljerad beskrivning av gruppen,
2. en redogörelse för tillämplig lagstiftning och de fakta som  föranleder antagandet att de skattskyldiga i gruppen inte har  följt tillämplig lagstiftning,
3. en redogörelse för hur de begärda upplysningarna skulle  underlätta för den begärande myndigheten att fastställa  huruvida de skattskyldiga i gruppen har följt tillämplig  lagstiftning, och
4. när så är relevant, fakta och omständigheter i fråga om  deltagande av en tredje part som aktivt har bidragit till att  de skattskyldiga i gruppen eventuellt inte har följt  tillämplig lagstiftning. Förordning (2022:1696).
Automatiskt utbyte av upplysningar
9 §
Skatteverket får meddela andra medlemsstaters behöriga  myndigheter att verket inte önskar få upplysningar genom  automatiskt utbyte beträffande någon eller några av de  kategorier av inkomster och tillgångar som avses i 12 §  första stycket lagen (2012:843) om administrativt samarbete  inom Europeiska unionen i fråga om beskattning.
Skatteverket ska i så fall underrätta Europeiska kommissionen  om detta. Förordning (2015:923).
Återkoppling och bekräftelser
10 §
Skatteverket ska på begäran ge återkoppling till en behörig myndighet som lämnat upplysningar på begäran eller utan föregående begäran.
Skatteverket ska en gång om året ge återkoppling som rör det automatiska utbytet av upplysningar till de övriga berörda behöriga myndigheterna.
10 a §
Skatteverket ska bekräfta att verket har tagit emot  upplysningar om förhandsbesked i gränsöverskridande  skattefrågor och förhandsbesked om prissättning, som ansetts  kunna beröra Sverige. Detta ska göras snarast möjligt men  senast sju arbetsdagar från mottagandet. Bekräftelsen ska  lämnas till den meddelande medlemsstatens behöriga  myndighet. Förordning (2016:1230).
Tidsfrister vid utbyte av upplysningar och återkoppling
Utbyte av upplysningar på begäran
11 §
Skatteverket ska snarast möjligt, men senast inom tre  månader från det att en begäran har tagits emot, lämna de  upplysningar som avses i 8 § lagen (2012:843) om  administrativt samarbete inom Europeiska unionen i fråga om  beskattning. Om Skatteverket redan har tillgång till  upplysningarna ska de dock lämnas inom två månader.
Skatteverket och den begärande myndigheten får komma överens  om andra tidsfrister än de som anges i första stycket.
Förordning (2022:1696).
12 §
Skatteverket ska snarast möjligt, men senast inom sju arbetsdagar från mottagandet bekräfta för den begärande myndigheten att verket har tagit emot begäran. Om det är möjligt, ska detta ske på elektronisk väg.
13 §
Om Skatteverket har tagit emot en bristfällig begäran eller av andra skäl behöver ytterligare bakgrundsinformation, ska verket inom en månad från mottagandet underrätta den begärande myndigheten om detta. I så fall ska de tidsfrister som anges i 11 § första stycket börja löpa dagen efter det att Skatteverket har fått den ytterligare information som behövs.
14 §
Om Skatteverket inte kan besvara begäran inom den  tidsfrist som anges i 11 §, ska verket snarast möjligt, men  senast inom tre månader från mottagandet av begäran underrätta  den begärande myndigheten om skälen till detta och om den dag  som verket anser sig kunna besvara begäran. Tidsfristen får  inte vara längre än sex månader från det att begäran  mottagits. Förordning (2022:1696).
15 §
När Skatteverket inte har tillgång till de begärda upplysningarna, ska verket snarast möjligt, men senast inom en månad från mottagandet av begäran, underrätta den begärande myndigheten om skälen till detta. Detsamma gäller om Skatteverket inte kan besvara begäran om upplysningar eller vägrar att göra det av ett skäl som anges i 9 eller 10 § lagen
(2012:843) om administrativt samarbete inom Europeiska unionen i fråga om beskattning.
Automatiskt utbyte av upplysningar
16 §
Upplysningar som avses i 12 § lagen (2012:843) om administrativt samarbete inom Europeiska unionen i fråga om beskattning ska överföras inom sex månader från utgången av det beskattningsår då de blev tillgängliga.
16 a §
Skatteverket ska en gång om året underrätta Europeiska  kommissionen om vilka kategorier av inkomster och tillgångar  som avses i 12 § första stycket lagen (2012:843) om  administrativt samarbete i Europeiska unionen i fråga om  beskattning som Skatteverket överför uppgifter om.
Förordning (2022:1696).
16 b §
Skatteverket ska en gång om året tillhandahålla  Europeiska kommissionen statistik avseende omfattningen av  automatiska utbyte enligt lagen (2012:843) om administrativt  samarbete inom Europeiska unionen, lagen (2015:912) om  automatiskt utbyte av upplysningar om finansiella konton,  lagen (2017:182) automatiskt utbyte av land-för-land-rapporter  på skatteområdet och lagen (2022:1682) om automatiskt utbyte  av upplysningar om inkomster genom digitala plattformar.
Skatteverket ska en gång om året tillhandahålla Europeiska  kommissionen information om administrativa och andra relevanta  kostnader och fördelar i samband med utbyten som ägt rum och  eventuella potentiella ändringar, både för skatteförvaltningar  och för tredje parter. Förordning (2022:1696).
Utbyte av upplysningar utan föregående begäran
17 §
När sådana upplysningar som avses i 14 § första stycket lagen (2012:843) om administrativt samarbete inom Europeiska unionen i fråga om beskattning blir tillgängliga för Skatteverket, ska de överlämnas till den behöriga myndigheten i varje annan berörd medlemsstat snarast möjligt, men senast inom en månad.
18 §
När Skatteverket tar emot upplysningar från en behörig myndighet i en annan medlemsstat utan att verket begärt upplysningarna, ska verket snarat möjligt, men senast inom sju arbetsdagar bekräfta mottagandet av uppgifterna för den myndighet som tillhandahöll dem. Om det är möjligt, ska detta ske på elektronisk väg.
Återkoppling
19 §
Återkoppling enligt 10 § första stycket ska ges så snart som möjligt men senast inom tre månader efter det att resultatet av användningen av de begärda upplysningarna har blivit känt.
Närvaro i en annan medlemsstat
20 §
Om Skatteverket har utsett en tjänsteman att närvara vid en myndighet eller utredning i en annan medlemsstat, ska verket utfärda en skriftlig fullmakt för tjänstemannen.
Fullmakten ska innehålla uppgifter om tjänstemannens identitet och befattning.
20 a §
Om Skatteverket tar emot en sådan begäran som avses i 
17 § lagen (2012:843) om administrativt samarbete inom  Europeiska unionen i fråga om beskattning, ska begäran  besvaras inom 60 dagar från det att begäran mottagits, för att  meddela den begärande myndigheten sitt samtycke eller en  motiverad vägran. Förordning (2022:1696).
Närvaro i Sverige av tjänsteman från en annan medlemsstat
21 §
Vid närvaro i Sverige av en tjänsteman från en annan medlemsstat ska han eller hon, få kopior av den dokumentation av de begärda upplysningarna som finns hos Skatteverket.
Samtidiga kontroller
22 §
Om Skatteverket, i syfte att utbyta upplysningar, avser att föreslå samtidiga kontroller i Sverige och i en eller flera andra medlemsstater av en eller flera personer som är av gemensamt eller kompletterande intresse för Skatteverket och de andra behöriga myndigheterna, ska verket identifiera dessa personer. Verket ska underrätta de andra behöriga myndigheterna och motivera sitt val av ärenden som kontrollerna ska gälla, samt ange under vilken tidsperiod kontrollerna ska utföras.
23 §
Om en behörig myndighet i en annan medlemsstat har  föreslagit sådana samtidiga kontroller som avses i 22 §, ska  Skatteverket avgöra om verket önskar delta i kontrollerna och  underrätta den andra myndigheten om sitt beslut. Skatteverket  ska inom 60 dagar från det att den andra behöriga myndigheten  föreslagit en samtidig kontroll lämna sitt samtycke eller en  motiverad vägran om att delta. Förordning (2022:1696).
24 §
Vid samtidiga kontroller enligt 22 och 23 §§ ska Skatteverket utse en företrädare med ansvar för att övervaka och samordna kontrollen.
Gemensamma revisioner
24 a §
Skatteverket ska tillsammans med den eller de behöriga  myndigheterna i de deltagande medlemsstaterna vid en gemensam  revision enligt 17 c-17 f §§ lagen (2012:843) om  administrativt samarbete inom Europeiska unionen i fråga om  beskattning, inkludera slutsatserna från den gemensamma  revisionen i en slutrapport.
Skatteverket ska tillsammans med övriga behöriga myndigheter  som deltar i den gemensamma revisionen sträva efter att enas  om fakta och omständigheter av relevans för den gemensamma  revisionen och sträva efter att nå en överenskommelse om  skattesituationen för den eller de granskade personerna  baserat på resultaten av den gemensamma revisionen.
Den eller de granskade personerna ska underrättas om  resultatet av den gemensamma revisionen och få en kopia av  slutrapporten inom 60 dagar från utfärdandet av slutrapporten.
Förordning (2022:1696).
Delgivning av handlingar
25 §
Om Skatteverket begär delgivning enligt 19 § andra stycket lagen (2012:843) om administrativt samarbete inom Europeiska unionen i fråga om beskattning, ska begäran innehålla uppgifter om ämnet för den handling eller det beslut som ska delges och om mottagarens namn och adress samt all annan information som kan underlätta identifieringen av mottagaren.
26 §
Om Skatteverket har tagit emot en begäran om delgivning enligt 18 § lagen (2012:843) om administrativt samarbete inom Europeiska unionen i fråga om beskattning, ska verket omedelbart underrätta den begärande myndigheten om de åtgärder som vidtas med anledning av begäran och särskilt ange vilken dag delgivningen skett.
Praktiska arrangemang
27 §
Skatteverket ansvarar för den utveckling av sina system som behövs för att upplysningar ska kunna utbytas enligt lagen
(2012:843) om administrativt samarbete inom Europeiska unionen i fråga om beskattning med hjälp av CCN-nätet.
Utvärdering
28 §
Skatteverket ska undersöka och utvärdera hur det administrativa samarbetet enligt lagen (2012:843) om administrativt samarbete inom Europeiska unionen i fråga om beskattning och denna förordning fungerar.
29 §
Skatteverket ska till Europeiska kommissionen lämna alla relevanta upplysningar som krävs för att utvärdera hur ändamålsenligt det administrativa samarbetet är när det gäller att bekämpa skatteundandragande och skatteflykt.
30 §
Skatteverket ska till Europeiska kommissionen lämna en årlig utvärdering av ändamålsenligheten hos det automatiska utbytet av upplysningar samt det praktiska resultat som uppnåtts.
30 a §
Skatteverket ska till Europeiska kommissionen vartannat  år lämna en utvärdering av relevansen av de kännetecken  avseende gränsöverskridande arrangemang som anges i lagen 
(2020:434) om rapporteringspliktiga arrangemang.  Förordning (2020:564).
Bemyndigande
31 §
Skatteverket får meddela
1. de ytterligare föreskrifter som behövs för verkställigheten av lagen (2012:843) om administrativt samarbete inom Europeiska unionen i fråga om beskattning, och
2. föreskrifter för verkställigheten av denna förordning.
Övergångsbestämnmelser
2012:848
Denna förordning träder i kraft den 1 januari 2015 i fråga om 9, 16 och 30 §§ samt i övrigt den 1 januari 2013.
2020:564
1. Denna förordning träder i kraft den 1 juli 2020.
2. Förordningen tillämpas första gången för utvärdering som  ska lämnas under 2022.
2022:1696
1. Denna förordning träder i kraft den 1 januari 2024 i fråga  om 24 a § och i övrigt den 1 januari 2023.
2. Äldre föreskrifter gäller fortfarande för sådana ärenden om  handräckning som har inletts före ikraftträdandet.
3. Skatteverket ska före den 1 januari 2024 underrätta  Europeiska kommissionen om vilka kategorier av inkomster  utbytet ska avse.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.