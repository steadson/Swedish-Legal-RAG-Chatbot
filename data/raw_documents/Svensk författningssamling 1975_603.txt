Title: Lag (1975:603) om förnyelse av 
vissa fartygsinteckningar m.m.
SFS Number: Svensk författningssamling 1975:603
URL: https://www.riksdagen.se/sv/dokument-och-lagar/dokument/svensk-forfattningssamling/lag-1975603-om-fornyelse-av-vissa_sfs-1975-603/
Source Link: http://rkrattsbaser.gov.se/sfst?bet=1975:603
Amendment Register Link: http://rkrattsbaser.gov.se/sfsr?bet=1975:603
Ministry/Authority: Justitiedepartementet L3
Issued: 1975-06-05
Metadata: {"Utfärdad": "1975-06-05", "Ändrad": "t.o.m. SFS 1975:924"}

==================================================

Lag (1975:603) om förnyelse av 
vissa fartygsinteckningar m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1975:603
Departement/myndighet
:   
Justitiedepartementet L3
Utfärdad
:   
1975-06-05
Ändrad
:   
t.o.m. SFS 1975:924
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Har inteckning beviljats i fartyg enligt lagen (1901:26 s. 1) om  inteckning i fartyg och har fartyget därefter avförts ur  fartygsregistret utan att inteckningen dödats innan denna lag har  trätt i kraft, består inteckningen, till dess den förfaller enligt 2 §  eller dödas. Inteckningsboken skall överlämnas till den  registermyndighet som avses i 2 § sjölagen (1891:35 s. 1). Denna  myndighet skall föra boken så länge den upptager bestående  inteckning.
Inteckning som avses i första stycket dödas på ansökan av innehavare.  Därvid skall inteckningshandlingen företes. Beslutet skall föras in i  inteckningsboken. Bevis om beslutet tecknas på inteckningshandlingen.
På ansökan av innehavare av inteckningshandling skall innehavet  antecknas i inteckningsboken och bevis därom tecknas på handlingen.
2 §
Inteckning som avses i 1 § förfaller med utgången av maj 1977, om  den icke dödas dessförinnan. Om inteckningen vid ikraftträdandet av  denna lag utgjorde och alltjämt utgör säkerhet för pantfordran, kan  den dock, på begäran av innehavaren medan inteckningen ännu gäller,  förnyas att gälla ytterligare tio år och därefter förnyas i samma  ordning för tio år åt gången.
3 §
Begäran om inteckningsförnyelse göres skriftligen hos  registermyndigheten. Därvid skall inteckningshandlingen företes. I  ärende om inteckningsförnyelse har lagen (1946:807) om handläggning av  domstolsärenden motsvarande tillämpning.
Beslut om inteckningsförnyelse skall införas i inteckningsboken och  bevis om förnyelsen tecknas på inteckningshandlingen. Handlingar i  ärenden om inteckningsförnyelse sammanföres i akter under det  registreringsnummer fartyget har haft i fartygsregistret.
4 §
I fråga om utmätning och exekutiv försäljning av egendom, vari  göres gällande panträtt på grund av inteckning som avses i denna lag,  gäller i tillämpliga delar bestämmelserna om utmätning och exekutiv  försäljning av registrerat skepp.
5 §
Registermyndigheten skall före utgången av år 1976 översända  underrättelse till varje känd innehavare av inteckning som avses i  denna lag med upplysning om att inteckningen icke har kunnat överföras  till skeppsregistret samt om vad som enligt denna lag och 11 a  övergångsbestämmelserna till lagen (1973:1064) om ändring i sjölagen 
(1891:35 s. 1) gäller om sådan inteckning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.