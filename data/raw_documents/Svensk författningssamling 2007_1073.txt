Title: Förordning (2007:1073) med instruktion för Domstolsverket
SFS Number: Svensk författningssamling 2007:1073
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071073-med-instruktion-for_sfs-2007-1073/
Source Link: http://rkrattsbaser.gov.se/sfst?bet=2007:1073
Amendment Register Link: http://rkrattsbaser.gov.se/sfsr?bet=2007:1073
Ministry/Authority: Justitiedepartementet DÅ
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2023:793"}

==================================================

Förordning (2007:1073) med instruktion för Domstolsverket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1073
Departement/myndighet
:   
Justitiedepartementet DÅ
Utfärdad
:   
2007-11-22
Ändrad
:   
t.o.m. SFS 2023:793
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Domstolsverkets uppgift är att ge administrativt stöd och  service åt de allmänna domstolarna, de allmänna  förvaltningsdomstolarna, hyres- och arrendenämnderna,  Rättshjälpsmyndigheten och Rättshjälpsnämnden. Domstolsverket  ska i fråga om dessa
1. i administrativt hänseende leda och samordna verksamheten  för att skapa förutsättningar för en rättssäker verksamhet och  se till att den bedrivs effektivt,
2. åstadkomma en ändamålsenlig resursfördelning,
3. vara en drivande och stödjande kraft i utvecklings- och  kvalitetsarbete,
4. arbeta för god tillgänglighet och information när det  gäller verksamheten,
5. arbeta för god samverkan dem emellan och med andra berörda  myndigheter, och
6. initiera och samordna den internationella verksamheten och  leda arbetet med insatser både inom internationell civil  krishantering och utvecklingssamarbete.
I detta arbete ska verket iaktta domstolarnas självständighet  enligt regeringsformen. Förordning (2023:793).
1 a §
Domstolsverket ska ansvara för utveckling av rättsinformation samt fullgöra de uppgifter som framgår av rättsinformationsförordningen (1999:175).
Förordning (2008:1393).
1 b §
Domstolsverket ska anmäla till Domarnämnden när det finns en ledig anställning som ordinarie domare eller som hyresråd i hyresnämnd som behöver tillsättas. Förordning (2010:1810).
1 c §
Domstolsverket är beredskapsmyndighet enligt  förordningen (2022:524) om statliga myndigheters beredskap.
Förordning (2022:533).
1 d §
Domstolsverket ska delta i ett myndighetsgemensamt  arbete för att möjliggöra ett särskilt snabbförfarande enligt 
45 kap. 13 a § rättegångsbalken och 3 b §  förundersökningskungörelsen (1947:948). Förordning (2022:1511).
Ledning
2 §
Myndigheten leds av en myndighetschef.
3 §
Vid myndigheten ska det finnas ett insynsråd som består av  högst elva ledamöter. Förordning (2020:262).
Ledningens ansvar
4 §
Myndighetschefens ansvar enligt 4 § 4 myndighetsförordningen (2007:515) ska, utöver vad som följer av den bestämmelsen, avse också de myndigheter som anges i 1 §.
5 §
Har upphävts genom förordning (2017:519).
Anställningar och uppdrag
6 §
Generaldirektören är myndighetschef.
Personalansvarsnämnd
7 §
Vid myndigheten ska det finnas en personalansvarsnämnd.
Nämnden prövar frågor som anges i 25 § myndighetsförordningen
(2007:515) för anställda inom verksamhetsområdet. Två av ledamöterna i nämnden ska vara anställda vid någon av de myndigheter som anges i 1 §.
Förordningar som ska tillämpas
8 §
Myndigheten ska tillämpa personalföreträdarförordningen
(1987:1101), utom när det gäller 7 §, och internrevisionsförordningen (2006:1228).
Avgifter
9 §
Myndigheten får ta ut avgifter för tillhandahållande av varor och tjänster.
Rätt att meddela föreskrifter
10 §
Myndigheten får meddela de administrativa verkställighetsföreskrifter som behövs för att uppnå samordning och effektivitet inom verksamhetsområdet.
Föreskrifter om informationssäkerhet får avse endast de system vid domstolarna eller de övriga myndigheterna som direkt eller indirekt är anslutna till det gemensamma nätverket Domnät.
Undantag från myndighetsförordningen
11 §
Bestämmelsen i 25 § andra stycket myndighetsförordningen
(2007:515) om personalansvarsnämndens sammansättning ska, när det gäller personalföreträdare, inte tillämpas på myndigheten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.