Title: Förordning (2024:158) om statsbidrag till kommuner för insatser som avser barn som löper risk att begå brott i miljöer kopplade till organiserad brottslighet
SFS Number: Svensk författningssamling 2024:158
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024158-om-statsbidrag-till-kommuner_sfs-2024-158/
Source Link: http://rkrattsbaser.gov.se/sfst?bet=2024:158
HTML Document Link: None
Amendment Register Link: http://rkrattsbaser.gov.se/sfsr?bet=2024:158
Ministry/Authority: Arbetsmarknadsdepartementet IU
Issued: 2024-03-21
Metadata: {"Utfärdad": "2024-03-21"}

==================================================

Förordning (2024:158) om statsbidrag till kommuner för insatser som avser barn som löper risk att begå brott i miljöer kopplade till organiserad brottslighet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
: 
2024:158
Departement/myndighet
: 
Arbetsmarknadsdepartementet IU
Utfärdad
: 
2024-03-21
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag till kommuner i syfte att stärka det förebyggande arbetet när det gäller barn som löper risk att begå brott i miljöer kopplade till organiserad brottslighet.
Förordningen är meddelad med stöd av 8 kap. 7 § regeringsformen.
2 §
Socialstyrelsen prövar frågor om bidrag enligt denna förordning.
Förutsättningar för bidrag
3 §
Bidrag får lämnas till kommuner med minst ett område med stora socioekonomiska utmaningar. Bidrag får även lämnas till andra kommuner som Socialstyrelsen, efter att ha inhämtat synpunkter från Polismyndigheten, bedömer har ett särskilt behov av att stärka det förebyggande arbetet när det gäller barn som löper risk att begå brott i miljöer kopplade till organiserad brottslighet.
Inför varje ansökningstillfälle ska Socialstyrelsen besluta vilka kommuner bidrag får lämnas till och offentliggöra det.
4 §
Bidrag får lämnas för insatser som avser barn som löper risk att begå brott i miljöer kopplade till organiserad brottslighet. Sådana insatser kan omfatta barnets närstående eller andra personer som är relevanta för insatsen.
Bidraget får inte ersätta befintlig finansiering.
5 §
Bidrag lämnas i mån av tillgång på medel.
Ansökan
6 §
En ansökan om bidrag ska ha kommit in till Socialstyrelsen senast vid den tidpunkt som myndigheten bestämmer. Ansökan ska innehålla
1. en beskrivning av vilken typ av insatser bidraget ska användas till och uppgift om beräknade kostnader,
2. en redogörelse för hur insatserna förhåller sig till tillgänglig kunskap på området,
3. en redogörelse för behoven av insatserna i kommunen, och
4. en plan för hur insatserna ska följas upp och hur resultatet ska tas tillvara.
Kommunen ska även i övrigt lämna de handlingar och uppgifter som myndigheten behöver för att kunna pröva ansökan.
7 §
Om kommunen inte lämnar de handlingar och uppgifter som följer av 6 §, ska Socialstyrelsen ge kommunen möjlighet att komplettera ansökan inom en viss tid.
Fördelningen av bidraget
8 §
Socialstyrelsen får prioritera mellan ansökningarna och ge företräde till de ansökningar som avser kunskapsbaserade insatser eller på någon annan grund bedöms ha bäst förutsättningar att uppfylla det syfte med bidraget som anges i 1 §. Myndigheten får även prioritera ansökningar från kommuner där behovet av förebyggande arbete när det gäller barn som löper risk att begå brott i miljöer kopplade till organiserad brottslighet bedöms vara störst.
För bedömningarna i första stycket ska Socialstyrelsen vid behov inhämta synpunkter från relevanta myndigheter.
Beslut
9 §
I ett beslut om bidrag ska det anges vilken typ av insatser bidraget beviljas för. Beslutet om bidrag får förenas med villkor som ska framgå av beslutet. I beslutet ska även sista dag för redovisning enligt 10 § anges.
Redovisning
10 §
En kommun som har tagit emot bidrag ska senast vid den tidpunkt som anges i beslutet lämna en redovisning till Socialstyrelsen. Redovisningen ska innehålla en redogörelse för hur de mottagna medlen har använts, de resultat som har uppnåtts och hur de förhåller sig till syftet med bidraget samt övriga uppgifter och handlingar som myndigheten begär.
11 §
Socialstyrelsen ska senast den 15 april varje år till regeringen lämna en samlad redogörelse för vilka kommuner som har fått bidrag, med vilka belopp, vad bidraget har använts till och en bedömning av bidragets resultat i förhållande till dess syfte.
Hinder mot utbetalning
12 §
Socialstyrelsen får besluta att ett beviljat bidrag helt eller delvis inte ska betalas ut om det finns grund för återbetalning enligt 13 §.
Återbetalning och återkrav
13 §
Mottagaren av ett bidrag är återbetalningsskyldig om
1. bidraget har lämnats felaktigt eller med för högt belopp,
2. bidraget helt eller delvis inte har utnyttjats eller inte har använts för det ändamål som det har beviljats för,
3. mottagaren inte har lämnat en sådan redovisning som avses i 
10 §, eller
4. villkoren i beslutet inte har följts.
14 §
Socialstyrelsen ska besluta att helt eller delvis kräva tillbaka bidraget om kommunen är återbetalningsskyldig enligt 
13 §.
Om ett belopp som har återkrävts inte betalas i rätt tid, ska dröjsmålsränta enligt räntelagen (1975:635) tas ut på beloppet.
Om det finns särskilda skäl för det, får myndigheten besluta att helt eller delvis avstå från ett krav på återbetalning eller ränta.
Överklagande
15 §
Beslut enligt denna förordning får inte överklagas.
Bemyndigande
16 §
Socialstyrelsen får meddela föreskrifter om verkställigheten av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.