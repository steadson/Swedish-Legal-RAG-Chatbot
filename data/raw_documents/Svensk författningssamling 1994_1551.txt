Title: Lag (1994:1551) om frihet från skatt vid import, m.m.
SFS Number: Svensk författningssamling 1994:1551
URL: https://www.riksdagen.se/sv/dokument-och-lagar/dokument/svensk-forfattningssamling/lag-19941551-om-frihet-fran-skatt-vid-import-m_sfs-1994-1551/
Source Link: http://rkrattsbaser.gov.se/sfst?bet=1994:1551
Amendment Register Link: http://rkrattsbaser.gov.se/sfsr?bet=1994:1551
Ministry/Authority: Finansdepartementet S2
Issued: 1994-12-15
Metadata: {"Utfärdad": "1994-12-15", "Ändrad": "t.o.m. SFS 2024:494"}

==================================================

Lag (1994:1551) om frihet från skatt vid import, m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1994:1551
Departement/myndighet
:   
Finansdepartementet S2
Utfärdad
:   
1994-12-15
Ändrad
:   
t.o.m. SFS 2024:494
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Frihet från skatt vid import
3 kap. Resandes import
4 kap. Beräkning av tull och skatt i vissa fall
Övergångsbestämmelser
1 kap. Inledande bestämmelser
1 §
I denna lag finns bestämmelser om frihet från och återbetalning av annan skatt än tull vid import av varor från tredje land i vissa fall. I lagen finns även bestämmelser om beräkning av tull och skatt i vissa fall.
Lag (2008:1413)
.
2 §
Har upphävts genom
lag (2000:1296)
.
3 §
Vad som sägs i denna lag om frihet från skatt vid import från tredje land ska även gälla i fråga om varor som förs in i landet från ett område som ligger inom EU:s tullområde men utanför EU:s skatteområde när införseln sker under sådana förhållanden som vid import från tredje land skulle ha medfört rätt till frihet från skatt enligt denna lag.
Vid tillämpning av första stycket ska vad som sägs om tredje land gälla område som ligger inom EU:s tullområde men utanför EU:s skatteområde och vad som sägs om unionen gälla EU:s skatteområde.
Lag (2011:284)
.
4 §
Genom denna lag genomförs
- rådets direktiv 2009/132/EG av den 19 oktober 2009 om  tillämpningsområdet för artikel 143 b och c i direktiv 
2006/112/EG vad gäller befrielse från mervärdesskatt vid  slutlig import av vissa varor (kodifierad version),
- artikel 12 i rådets direktiv 2008/118/EG av den 16 december 
2008 om allmänna regler för punktskatt och om upphävande av  direktiv 92/12/EEG, senast ändrat genom rådets direktiv 
2010/12/EU,
- rådets direktiv 2007/74/EG av den 20 december 2007 om  undantag från mervärdesskatt och punktskatt på varor som  införs av resande från tredjeländer, och
- rådets direktiv 2006/79/EG av den 5 oktober 2006 om  befrielse från införselskatter på varor i små försändelser av  icke-kommersiell karaktär från tredjeländer.
Lag (2023:202)
.
5 §
Uttryck som används i denna lag har samma innebörd som i  tullagen (2016:253).
Lag (2016:263)
.
2 kap. Frihet från skatt vid import
1 §
Särskilda bestämmelser om frihet från skatt för varor som medförs av resande finns i 3 kap.
2 §
Frihet från skatt vid import ska, om inte annat följer av 
3 §, medges för en vara som övergår till fri omsättning under  sådana omständigheter som för en tullpliktig vara medför  tullbefrielse enligt rådets förordning (EG) nr 1186/2009 av  den 16 november 2009 om upprättandet av ett gemenskapssystem  för tullbefrielse (kodifierad version), lagen (1994:1547) om  tullfrihet m.m. eller föreskrifter som meddelats med stöd av  förordningen eller lagen.
Första stycket tillämpas också för en vara som får föras in  tullfritt enligt internationella överenskommelser om  gränsöverskridande renbetning mellan Sverige och Norge.
Frihet från skatt vid import ska medges även i de fall som  anges i 3 a, 4 och 5-9 §§ samt i 3 kap.
Frihet från skatt ska medges även när förutsättningar för hel  frihet från tull vid tillfällig införsel föreligger.
Lag (2016:263)
.
3 §
Rätt till frihet från skatt vid import enligt 2 §  föreligger inte om den importerade varan utgörs av
1. kapitalvaror och annan utrustning som importeras i samband  med att verksamhet överförs från tredjeland till unionen,
2. undervisningsmateriel, vetenskaplig och kulturell materiel,  vetenskapliga instrument och apparater i andra fall än dem som  anges i 7 eller 8 §,
3. skattemärken eller liknande bevis på betalning av skatt  eller avgift i tredjeland,
4. proviant för järnvägståg,
5. alkoholhaltiga produkter eller tobaksvaror i en försändelse  från en privatperson till en annan privatperson, eller
6. försändelser av ringa värde enligt artikel 23 i rådets  förordning (EG) nr 1186/2009 av den 16 november 2009 om  upprättandet av ett gemenskapssystem för tullbefrielse 
(kodifierad version).
Lag (2020:1163)
.
3 a §
Har upphävts genom
lag (2023:202)
.
3 b §
Har upphävts genom
lag (2023:202)
.
4 §
Har upphävts genom
lag (2023:202)
.
4 a §
Har upphävts genom
lag (2020:1163)
.
5 §
Frihet från skatt ska medges för unionsvaror som efter att  ha förts ut från EU till tredjeland förs in till Sverige av  den som fört ut dem utan att de har bearbetats under tiden de  varit utförda från EU.
Frihet från skatt enligt första stycket medges endast om  varorna omfattas av tullbefrielse enligt artiklarna 203-205 i  Europaparlamentets och rådets förordning (EU) nr 952/2013 av  den 9 oktober 2013 om fastställande av en tullkodex för  unionen. Varor som är tullfria enligt rådets förordning (EEG)  nr 2658/87 av den 23 juli 1987 om tulltaxe- och  statistiknomenklaturen och om Gemensamma tulltaxan ska  behandlas som om de varit tullbelagda.
Frihet från skatt enligt första stycket medges inte
- om den tidigare utförseln av varorna har medfört en rätt  till återbetalning av skatt eller
- om varorna annars inte har blivit belagda med skatt på grund  av den tidigare utförseln.
Vad som anges i tredje stycket gäller dock inte om ett köp har  gått åter och varorna återinförs av säljaren eller överlämnas  till säljaren i omedelbar anslutning till återinförseln.
I mervärdesskattelagen (2023:200) finns särskilda bestämmelser  om underlaget för beräkning av mervärdesskatt vid återinförsel  av varor som bearbetats i tredje land.
Lag (2023:202)
.
6 §
Frihet från skatt ska medges för import av egen fångst som medförs av fiskefartyg som hör hemma inom unionen.
Lag (2011:284)
.
7 §
Frihet från skatt skall medges för import av filmer, fotografier, trycksaker, modeller, grammofonskivor, hologram och liknande åskådnings- eller ljudåtergivningsmateriel, som framställts av Förenta nationerna eller dess fackorgan och har undervisningskaraktär eller vetenskaplig eller kulturell karaktär.
8 §
Frihet från skatt ska medges för import av samlarföremål  och konstverk som inte är avsedda att säljas, när den för vars  räkning varorna införs är ett galleri, museum eller annan  institution som har godkänts av Tullverket för skattefri  import enligt denna paragraf. Frihet från skatt ska dock inte  medges om varan tillhandahålls mot betalning av någon som är  en beskattningsbar person i den mening som avses i 4 kap. 2 §  mervärdesskattelagen (2023:200).
Lag (2023:202)
.
9 §
Frihet från skatt skall medges för import av
1. officiella publikationer utgivna under kontroll av exportlandet eller av internationell institution, regional eller lokal myndighet eller offentligrättsligt organ etablerat i exportlandet och
2. trycksak utdelad av erkänd politisk organisation med anledning av val till Europaparlamentet eller i anledning av nationellt val i det land där trycksakerna har sitt ursprung.
Frihet från skatt enligt första stycket skall medges endast för varor som beskattats i exportlandet utan att den utländska skatten senare avlyfts eller återbetalats.
10 §
Om förutsättningarna för frihet från skatt enligt detta  kapitel har upphört ska den som medgetts skattefriheten utan  dröjsmål anmäla det till Tullverket och betala skatten på  varan.
Lag (2023:202)
.
11 §
Vad som i övrigt sägs om tullfrihet i förordning (EG) nr 
1186/2009, lagen (1994:1547) om tullfrihet m.m. och  föreskrifter som har medelats med stöd av förordningen eller  lagen ska gälla även i fråga om frihet från skatt vid  import.
Lag (2016:263)
.
12 §
Har upphävts genom
lag (2016:263)
.
13 §
Vad som föreskrivs i detta kapitel gäller inte avgifter inom den gemensamma jordbruks- eller fiskeripolitiken.
3 kap. Resandes import
1 §
Frihet från skatt vid import ska, utöver vad som följer av bestämmelserna i 2 kap., medges en resande som kommer till landet från ett tredje land i den omfattning och under de villkor som sägs i detta kapitel. Skattefrihet gäller endast för varor som medförs i det personliga bagaget och under förutsättning att importen inte är av kommersiell natur.
Med det personliga bagaget avses i detta kapitel allt bagage som en resande vid sin ankomst kan visa upp för Tullverket samt polletterat bagage som registrerats för den resande hos transportföretaget vid tidpunkten för den resandes avfärd. Om resan sker med ett motordrivet transportmedel, räknas även bränslet i standardtanken och högst tio liter bränsle i en bärbar behållare som personligt bagage.
Importen anses inte vara av kommersiell natur om den är av tillfällig art och varorna är avsedda för den resandes eller hans familjs personliga behov eller som gåva.
Lag (2008:1413)
.
2 §
I denna lag förstås med
spritdryck: alkoholdryck med en alkoholhalt som överstiger 
22 volymprocent,
starkvin: alkoholdryck med en alkoholhalt som överstiger 
15 volymprocent men inte 22 volymprocent samt mousserande vin,
vin: annat vin än starkvin samt annan alkoholdryck med en  alkoholhalt som överstiger 3,5 men inte 15 volymprocent och  som inte är starköl,
starköl: öl med en alkoholhalt som överstiger 
3,5 volymprocent,
tobaksvaror: cigaretter, cigarrer, cigariller och röktobak  samt snus, tuggtobak och övrig tobak i den mening som avses  med dessa begrepp i lagen (2022:155) om tobaksskatt,
e-vätskor: e-vätskor enligt lagen (2018:696) om skatt på vissa  nikotinhaltiga produkter,
högkoncentrerade e-vätskor: högkoncentrerade e-vätskor enligt  lagen om skatt på vissa nikotinhaltiga produkter,
andra nikotinhaltiga produkter: andra nikotinhaltiga produkter  enligt lagen om skatt på vissa nikotinhaltiga produkter.
Lag (2022:162)
.
3 §
Bestämmelser om hinder för den som inte fyllt 20 år att  föra in spritdrycker, vin och starköl i landet finns i 4 kap. 
4 § alkohollagen (2010:1622). Bestämmelser om förbud för den  som inte fyllt 18 år att föra in varor i landet som enligt  lagen (2018:2088) om tobak och liknande produkter utgör  tobaksvaror, elektroniska cigaretter och påfyllningsbehållare  och varor som enligt lagen (2022:1257) om tobaksfria  nikotinprodukter utgör tobaksfria nikotinprodukter finns i 
5 kap. 19 respektive 21 § nämnda lagar.
Lag (2022:1258)
.
4 §
Frihet från skatt ska under de förutsättningar som anges i 
1 § samt med de begränsningar som framgår av 7 och 8 §§ medges  en resande för import av
1. 200 cigaretter eller 100 cigariller eller 50 cigarrer eller 
250 gram röktobak eller 250 gram övrig tobak eller en  proportionell blandning av dessa tobaksvaror,
2. en liter spritdryck eller två liter starkvin,
3. fyra liter vin, och
4. sexton liter starköl.
Lag (2021:427)
.
5 §
Frihet från skatt ska under de förutsättningar som anges i 1 § medges en resande till ett sammanlagt värde som inte överstiger 430 euro för flyg- och sjöresenärer eller 300 euro för andra resenärer.
Vid beräkning av de värden som avses i första stycket ska värdet av följande varor inte beaktas:
1. en resandes personliga bagage, när detta tillfälligt förs in eller återinförs efter en tillfällig utförsel,
2. läkemedel som behövs för den resandes personliga behov,
3. sådant bränsle som avses i 1 §, och
4. sådana varor som avses i 4 §.
Lag (2008:1413)
.
6 §
Beloppen för skattefrihet fastställs för varje år som de  belopp i kronor som motsvarar beloppen i 5 § enligt den  växelkurs som gäller första arbetsdagen i oktober året före  det år beloppen ska tillämpas. Beloppen avrundas till närmaste  högre hundratal kronor. Föregående års belopp ska fortsätta  att gälla om de är högre än de belopp som annars skulle gälla  eller om ändringen skulle vara mindre än 5 procent.
Tullverket ska publicera gällande belopp uttryckta i svenska  kronor i Tullverkets författningssamling.
Lag (2020:1163)
.
7 §
Frihet från skatt enligt detta kapitel ska medges en  besättningsman på ett fartyg eller ett luftfartyg som kommer  från tredjeland endast för besättningsmannens personliga  bagage, när detta tillfälligt förs in eller återinförs efter  en tillfällig utförsel, samt för 100 cigaretter eller 
20 cigarrer eller 20 cigariller eller 100 gram röktobak eller 
100 gram övrig tobak eller en proportionell blandning av dessa  tobaksvaror, om bagaget och varorna förs in när  besättningsmannen reser i samband med sitt arbete.
Begränsningen av rätten till frihet från skatt enligt första  stycket gäller inte om besättningsmannen
1. inför varorna i samband med att han slutar sin anställning  hos rederiet eller flygföretaget eller hos annan som driver  rörelse ombord, eller
2. gör ett uppehåll i tjänstgöringen ombord för semester eller  annan ledighet och ledigheten avses vara minst 15 dagar, eller
3. är bosatt i Sverige och har vistats utomlands minst 
15 dagar.
Begränsningen av rätten till frihet från skatt enligt första  stycket gäller endast personal som utför arbete som  sammanhänger med transportmedlets gång eller med servicen  ombord. Till service ombord på transportmedlet hänförs förutom  sedvanliga tjänster som servering, uppassning och städning  även sådana tjänster som lämnas av frisörer, butikspersonal,  underhållningsartister och andra jämförbara personalgrupper.
Lag (2021:427)
.
8 §
För varor som anges i 4 § första stycket ska frihet från skatt enligt detta kapitel medges en resande som är bosatt i Sverige endast om inresan sker med luftfartyg i yrkesmässig trafik eller om utlandsvistelsen varat längre än 20 timmar eller om varorna beskattats på Åland eller i Norge.
Även i andra fall ska dock skattefrihet medges en resande som är bosatt i Sverige och som fyllt 18 år för 40 cigaretter eller 20 cigarrer eller cigariller eller 100 gram andra tobaksvaror.
Lag (2008:1413)
.
9 §
Av artikel 41 i förordning (EG) nr 1186/2009 framgår att  om frihet från skatt medges enligt bestämmelserna i detta  kapitel, ska även frihet från tull medges.
Lag (2016:263)
.
10 §
Vad som sägs i detta kapitel om cigaretter ska även  gälla för e-vätskor och andra nikotinhaltiga produkter. Då  ska 0,1 milliliter e-vätska eller 1 gram andra nikotinhaltiga  produkter anses motsvara en cigarett.
Lag (2018:697)
.
4 kap. Beräkning av tull och skatt i vissa fall
1 §
Tull och skatt för varor som medförs av en resande eller  som skickas av en privatperson i en försändelse till en annan  privatperson får tas ut med belopp som anges i 3 § i stället  för den tull och skatt som annars skulle ha tagits ut om
1. importen inte har kommersiell karaktär,
2. värdet av varorna ligger under den beloppsgräns för  schablonberäkning av tull i vissa fall som anges i rådets  förordning (EEG) nr 2658/87 av den 23 juli 1987 om tulltaxe-  och statistiknomenklaturen och om Gemensamma tulltaxan, och
3. den som ska betala tullen och skatten inte begär, när  varorna deklareras för övergång till fri omsättning, att  denna bestämmelse inte ska tillämpas.
Lag (2016:263)
.
2 §
Har upphävts genom
lag (2000:1296)
.
3 §
Tull och skatt enligt 1 § ska tas ut med följande belopp.
tull    	skatt
spritdryck	        4 kr/liter	267 kr/liter
starkvin	        2 kr/liter	92 kr/liter
vin     	        1 kr/liter	41 kr/liter
starköl	                3 kr/liter	23 kr/liter
cigaretter	        34 öre/styck	280 öre/styck
cigarrer	        86 öre/styck	4 177 öre/styck
röktobak	        428 kr/kg	3 843 kr/kg
övrig tobak	        428 kr/kg	3 843 kr/kg
snus	                104 kr/kg	855 kr/kg
högkoncentrerade        320 kr/liter	6 240 kr/liter
e-vätskor
övriga e-vätskor	320 kr/liter	3 820 kr/liter
andra nikotinhaltiga	390 kr/kg	1 282 kr/kg produkter
Lag (2024:494)
.
4 §
Tullverket ska publicera den beloppsgräns som avses i 1 § 2 uttryckt i svenska kronor i Tullverkets författningssamling.
Lag (2008:1413)
.
Övergångsbestämmelser
1994:1551
1. Denna lag träder i kraft samtidigt med lagen (1994:1500) med anledning av Sveriges anslutning till Europeiska unionen. Vid lagens ikraftträdande upphör lagen (1987:1066) om frihet från skatt eller avgift vid införsel och förordningen (1987:1072) om rätt för resande m. fl. att införa varor tull- och skattefritt att gälla.
2. De upphävda författningarna skall dock fortfarande tillämpas i fråga om varor som anmälts eller borde ha anmälts till förtullning före ikraftträdandet.
1996:1172
Denna lag träder i kraft den 1 januari 1997. Äldre föreskrifter gäller fortfarande i fråga om förhållanden som hänför sig till tiden före ikraftträdandet.
1997:446
Denna lag träder i kraft den 1 augusti 1997. Äldre föreskrifter gäller fortfarande i fråga om förhållanden som hänför sig till tiden före ikraftträdandet.
1998:1684
Denna lag träder i kraft den 1 januari 1999. Bestämmelserna i 4 kap.
3 § i sin nya lydelse tillämpas dock för tid från och med den 1 augusti 1998.
2000:479
Denna lag träder i kraft den 1 juli 2000. Äldre föreskrifter gäller fortfarande för förhållanden som hänför sig till tiden före ikraftträdandet.
2000:545
Denna lag träder i kraft den 1 juli 2000. Äldre föreskrifter gäller fortfarande för varor som dessförinnan anmälts eller borde ha anmälts till tullförfarandet övergång till fri omsättning.
2000:1154
Denna lag träder i kraft den 1 januari 2001. Äldre föreskrifter gäller fortfarande för varor som dessförinnan anmälts eller borde ha anmälts till tullförfarandet övergång till fri omsättning.
2001:823
Denna lag träder i kraft den 1 december 2001. Äldre föreskrifter gäller fortfarande för varor som dessförinnan anmälts eller borde ha anmälts till tullförfarandet övergång till fri omsättning.
2002:1002
Denna lag träder i kraft den 1 januari 2003. Äldre föreskrifter gäller fortfarande för varor som dessförinnan anmälts eller borde ha anmälts till tullförfarandet övergång till fri omsättning.
2006:1393
Denna lag träder i kraft den 1 januari 2007. Äldre bestämmelser gäller fortfarande för varor som dessförinnan anmälts eller borde ha anmälts till tullförfarandet övergång till fri omsättning.
2007:1384
Denna lag träder i kraft den 1 januari 2008. Äldre bestämmelser gäller fortfarande för varor som dessförinnan anmälts eller borde ha anmälts till tullförfarandet övergång till fri omsättning.
2011:1291
Denna lag träder i kraft den 1 januari 2012. Äldre bestämmelser gäller fortfarande för förhållanden som hänför sig till tiden före ikraftträdandet.
2013:955
Denna lag träder i kraft den 1 januari 2014. Äldre bestämmelser gäller fortfarande för förhållanden som hänför sig till tiden före ikraftträdandet.
2014:1493
1. Denna lag träder i kraft den 1 januari 2015.
2. Äldre bestämmelser gäller fortfarande för förhållanden som hänför sig till tiden före ikraftträdandet.
Lag (2015:222)
.
2016:1083
1. Denna lag träder i kraft den 1 januari 2017.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2017:1197
1. Denna lag träder i kraft den 1 januari 2018.
2. Äldre bestämmelser gäller fortfarande för mervärdesskatt  som hänför sig till tiden före ikraftträdandet.
2020:1019
1. Denna lag träder i kraft den 1 januari 2021.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2020:1163
1. Denna lag träder i kraft den 1 juli 2021.
2. Äldre bestämmelser gäller fortfarande i fråga om  mervärdesskatt för vilken skattskyldighet inträtt före  ikraftträdandet
2021:427
1. Denna lag träder i kraft den 1 augusti 2021.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2021:1186
1. Denna lag träder i kraft den 1 januari 2022.
2. Den nya bestämmelsen i 2 kap. 3 b § och bestämmelsen i 
2 kap. 10 § i den nya lydelsen tillämpas dock på import av  varor som har skett den 1 januari 2021 eller senare.
2022:1783
1. Denna lag träder i kraft den 1 januari 2023.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2022:1784
1. Denna lag träder i kraft den 1 januari 2024.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2023:202
1. Denna lag träder i kraft den 1 juli 2023.
2. Äldre föreskrifter gäller fortfarande för förhållanden som  hänför sig till tiden före ikraftträdandet.
3. Bestämmelsen i 2 kap. 10 § andra stycket i den äldre  lydelsen gäller fortfarande om varan importerats före  ikraftträdandet.
2024:494
1. Denna lag träder i kraft den 1 november 2024.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.