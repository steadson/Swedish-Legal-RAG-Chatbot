Title: Lag (1992:160) om utländska filialer m.m.
SFS Number: Svensk författningssamling 1992:160
URL: https://www.riksdagen.se/sv/dokument-och-lagar/dokument/svensk-forfattningssamling/lag-1992160-om-utlandska-filialer-m-m_sfs-1992-160/
Source Link: http://rkrattsbaser.gov.se/sfst?bet=1992:160
Amendment Register Link: http://rkrattsbaser.gov.se/sfsr?bet=1992:160
Ministry/Authority: Klimat- och näringslivsdepartementet RSN
Issued: 1992-04-09
Metadata: {"Utfärdad": "1992-04-09", "Ändrad": "t.o.m. SFS 2025:598"}

==================================================

Lag (1992:160) om utländska filialer m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1992:160
Departement/myndighet
:   
Klimat- och näringslivsdepartementet RSN
Utfärdad
:   
1992-04-09
Ändrad
:   
t.o.m. SFS 2025:598
Övrig text
:   
Rättelsesida 2024:116 har iakttagits
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna lag gäller formerna för näringsverksamhet som bedrivs i Sverige av utländska företag och utomlands bosatta svenska eller utländska medborgare.
För verksamhet som omfattas av lagen gäller även andra föreskrifter om näringsverksamhet i Sverige.
Lagen gäller inte europeiska ekonomiska intressegrupperingar.
Lag (1994:1929)
.
2 §
Ett utländskt företag ska bedriva sin näringsverksamhet i  Sverige genom
1. ett avdelningskontor med självständig förvaltning (filial),
2. ett svenskt dotterföretag, eller
3. en agentur med verksamhet i Sverige.
Första stycket gäller inte om näringsverksamheten omfattas av  bestämmelserna om fri rörlighet för varor och tjänster i  fördraget om Europeiska unionens funktionssätt eller  motsvarande bestämmelser i avtalet om Europeiska ekonomiska  samarbetsområdet (EES).
För näringsverksamhet som bedrivs i Sverige av svenska eller  utländska medborgare som är bosatta utanför EES ska det finnas  en i Sverige bosatt föreståndare med ansvar för den verksamhet  som bedrivs här.
Första och tredje styckena gäller inte sådana utländska  leverantörer som tillhandahåller varor och tjänster till en  amerikansk styrka inom ramen för avtalet den 5 december 2023  mellan Sverige och Amerikas förenta stater om  försvarssamarbete.
Bestämmelser om att kraven i första stycket i vissa fall inte  gäller om näringsverksamheten bedrivs av en försäkringsgivare  från USA finns i det bilaterala avtalet mellan Europeiska  unionen och Amerikas förenta stater om tillsynsregler för  försäkring och återförsäkring (EUT L 258, 6.10.2017, s. 4-21).
Lag (2024:539)
.
2 a §
Regeringen får för en viss typ av näringsverksamhet meddela föreskrifter om undantag från kraven i 2 § första stycket 1 och tredje stycket på filial eller föreståndare, om en filial eller en föreståndare inte bedöms nödvändig för att tillgodose syftet med denna lag.
Om det finns särskilda skäl, får regeringen eller den myndighet som regeringen bestämmer, i ett enskilt fall besluta om undantag från krav på filial eller föreståndare.
Lag (2011:722)
.
3 §
Om rätt för vissa utländska företag att driva verksamhet i  Sverige finns särskilda bestämmelser, nämligen
1. för kreditinstitut 4 kap. 1, 2 och 4-6 §§ lagen (2004:297)  om bank- och finansieringsrörelse,
2. för värdepappersföretag 4 kap. 1 och 4 §§ lagen (2007:528)  om värdepappersmarknaden,
3. för finansiella institut 4 kap. 3 § lagen om bank- och  finansieringsrörelse,
4. för utländska försäkringsgivare lagen (1998:293) om  utländska försäkringsgivares och tjänstepensionsinstituts  verksamhet i Sverige,
5. för börser 12 kap. 9 § lagen om värdepappersmarknaden,
6. för förvaltningsbolag och fondföretag 1 kap. 6-7, 10 och 
11 §§ lagen (2004:46) om värdepappersfonder,
7. för utgivare av elektroniska pengar 3 kap. 26-28 §§ lagen 
(2011:755) om elektroniska pengar,
8. för utländska försäkringsförmedlare 3 kap. lagen 
(2018:1219) om försäkringsdistribution,
9. för företag som tillhandahåller betaltjänster 3 kap. 26 och 
27 §§ lagen (2010:751) om betaltjänster,
10. för utländska AIF-förvaltare 5 kap. lagen (2013:561) om  förvaltare av alternativa investeringsfonder,
11. för företag som bedriver verksamhet med bostadskrediter 
2 kap. 7 § och 3 kap. 6 och 7 §§ lagen (2016:1024) om  verksamhet med bostadskrediter,
12. för kreditförvaltare 5 kap. 5 och 6 §§ lagen (2023:714) om  förvärv och förvaltning av nödlidande kreditavtal, och
13. för clearingbolag, 1 kap. 2 § lagen (2024:114) om clearing  och avveckling av betalningar.
Lag (2025:598)
.
4 §
Utländska företag och utomlands bosatta utländska medborgare skall anses som svenska rättssubjekt vid bedömning av om de i ett rättsförhållande, som gäller av dem i Sverige bedriven näringsverksamhet, lyder under svensk lag och av om de i ett sådant rättsförhållande är skyldiga att svara inför svensk domstol eller underkasta sig svensk myndighets avgörande.
Vid tillämpning av växellagen (1932:130) och checklagen (1932:131)
anses dock utländska företag och utländska medborgare som anges i första stycket som utländska rättssubjekt.
Verksamhet genom filial
Företagsnamn
5 §
Det utländska företagets verksamhet genom filial i  Sverige ska drivas under ett företagsnamn, som innehåller  ordet filial.
Företagsnamnet ska tydligt skilja sig från andra bestående  företagsnamn som tidigare införts i aktiebolagsregistret  eller filialregistret. Företagsnamnet för ett utländskt  bankföretags filial ska dessutom innehålla ordet bank. För  registrering av en filials företagsnamn gäller i övrigt vad  som föreskrivs i lagen (2018:1653) om företagsnamn.
Lag (2018:1667)
.
5 a §
Filialens brev, fakturor, orderblanketter och  webbplatser ska innehålla uppgifter om det utländska  företagets rättsliga form och säte, det utländska register  där företaget är registrerat, företagets nummer i detta  register samt filialens företagsnamn och organisationsnummer  enligt lagen (1974:174) om identitetsbeteckning för juridiska  personer m.fl. och det svenska register där filialen är  registrerad.
Om det finns särskilda skäl, får registreringsmyndigheten  tillåta att en filial inte lämnar uppgift om sitt  företagsnamn på sina webbplatser. Ett sådant tillstånd ska  begränsas till viss tid och får förenas med villkor.
Lag (2018:1667)
.
6 §
Firman tecknas av verkställande direktören. För ett utländskt bankföretags filial skall firman i stället tecknas av två eller flera personer i förening.
7 §
Bestämmelser om förbud mot användning av ett  företagsnamn och om hävning av en registrering av ett  företagsnamn finns i lagen (2018:1653) om företagsnamn.
Anser någon i annat fall än som avses i första stycket att  han eller hon lider skada av en registrering som gjorts i  filialregistret, får han eller hon hos domstol föra talan om  hävning av registreringen och om skadestånd.
Lag (2018:1667)
.
Verkställande direktör
8 §
Filialen ska stå under ledning av en verkställande direktör. Dessutom får en eller flera vice verkställande direktörer utses.
Vad som sägs i denna lag om verkställande direktör gäller också vice verkställande direktör.
Lag (2011:722)
.
9 §
Verkställande direktören ska vara bosatt inom Europeiska ekonomiska samarbetsområdet, om inte regeringen eller den myndighet regeringen bestämmer i ett enskilt fall beslutar annat.
Den som är underårig eller i konkurs eller som har förvaltare enligt 11 kap. 7 § föräldrabalken får inte vara verkställande direktör och får inte heller teckna firman för ett utländskt bankföretags filial. Att detsamma gäller den som har näringsförbud följer av 11 § lagen (2014:836) om näringsförbud.
Lag (2014:842)
.
10 §
Verkställande direktören är ansvarig för filialens verksamhet. Det utländska företaget ska utfärda fullmakt för verkställande direktören att i alla frågor, som rör verksamheten i Sverige, handla på det utländska företagets vägnar samt mottaga stämning för det utländska företaget och själv eller genom annan tala och svara för detta.
Om verkställande direktören inte är bosatt inom Europeiska ekonomiska samarbetsområdet, ska det utländska företaget bemyndiga och till registreringsmyndigheten anmäla en person som är bosatt i Sverige att på det utländska företagets vägnar ta emot delgivning. Ett sådant bemyndigande får inte lämnas till någon som är underårig eller som har förvaltare enligt 11 kap. 7 § föräldrabalken.
Om det finns särskilda skäl, får regeringen eller den myndighet som regeringen bestämmer, i ett enskilt fall besluta om undantag i fråga om fullmaktens innehåll för filial till utländskt bankföretag.
Lag (2011:722)
.
Bokföring och revision
11 §
I bokföringslagen (1999:1078) finns bestämmelser om  bokföringsskyldighet för utländska juridiska personer som ska  bedriva sin näringsverksamhet i Sverige genom filial.
Lag (2017:439)
.
12 §
Den verkställande direktörens förvaltning och filialens  räkenskaper ska granskas av minst en auktoriserad revisor  eller godkänd revisor, om verksamheten i Sverige uppfyller mer  än ett av de villkor som anges i 2 § andra stycket  revisionslagen (1999:1079).
Förvaltningen och räkenskaperna ska, även om villkoren i  första stycket inte är uppfyllda, granskas av minst en  revisor, om verksamheten omfattas av
- lagen (1998:293) om utländska försäkringsgivares och  tjänstepensionsinstituts verksamhet i Sverige,
- lagen (2004:46) om värdepappersfonder,
- lagen (2004:297) om bank- och finansieringsrörelse,
- lagen (2007:528) om värdepappersmarknaden,
- lagen (2010:751) om betaltjänster,
- lagen (2011:755) om elektroniska pengar,
- lagen (2013:561) om förvaltare av alternativa  investeringsfonder, eller
- lagen (2024:114) om clearing och avveckling av betalningar.
I fall som avses i andra stycket ska revisorn ha den kompetens  som enligt lag gäller för revisorn i ett svenskt företag av  motsvarande slag som driver angiven verksamhet.
Till revisor får även utses ett registrerat revisionsbolag.  Dessutom får en eller flera revisorssuppleanter utses.
Verkställande direktören ska se till att en revisor utses och  att denne inom tre månader efter räkenskapsårets slut för  granskning får redovisningshandlingarna i original eller  bestyrkt kopia.
Lag (2024:116)
.
13 §
Verkställande direktören ska varje år till  registreringsmyndigheten ge in en bestyrkt kopia av
1. filialens redovisningshandlingar och revisionsberättelse  för det senaste räkenskapsåret,
2. motsvarande handlingar för företaget i dess helhet, om de  gjorts offentliga i företagets hemland.
Första stycket 1 gäller inte, om företaget lyder under  lagstiftningen i en stat inom Europeiska ekonomiska  samarbetsområdet och
1. har en rättslig form som är jämförbar med aktiebolaget,
2. är ett kreditinstitut eller värdepappersbolag av  motsvarande slag som de företag som omfattas av lagen 
(1995:1559) om årsredovisning i kreditinstitut och  värdepappersbolag,
3. är ett försäkringsföretag av motsvarande slag som de  företag som omfattas av lagen (1995:1560) om årsredovisning i  försäkringsföretag, eller
4. är ett europakooperativ.
Handlingar som avses i första stycket ska ges in inom tre  månader efter det att det utländska företagets  redovisningshandlingar och revisionsberättelse lades fram för  företagets delägare, dock senast sju månader från det att  filialens räkenskapsår gick ut. Handlingarna ska vara  upprättade på eller översatta till svenska.
Med en bestyrkt kopia jämställs vid tillämpningen av denna  lag ett elektroniskt original.
Lag (2018:171)
.
13 a §
Handlingar som avses i 13 § får överföras elektroniskt till registreringsmyndigheten.
Regeringen eller den myndighet som regeringen bestämmer meddelar närmare föreskrifter om
1. elektronisk överföring till registreringsmyndigheten av sådana handlingar som avses i 13 §, och
2. bestyrkande av att en elektronisk kopia överensstämmer med originalet.
Lag (2008:96)
.
14 §
För filialens revision gäller, utöver 12 och 13 §§, i  tillämpliga delar detsamma som för ett svenskt företag av  motsvarande slag.
Revisionsberättelsen för filialen behöver dock inte innehålla  något uttalande om inkomstskatterapportering enligt 30 a §  revisionslagen (1999:1079) eller 9 kap. 34 a §  aktiebolagslagen (2005:551).
Lag (2023:341)
.
14 a §
Har upphävts genom
lag (2017:439)
.
14 b §
Bestämmelserna i 12 och 14 §§ ska tillämpas även på  verksamhet som avser skadeförsäkring eller återförsäkring av  skadeförsäkring och som bedrivs genom en sådan generalagent  eller generalrepresentation som avses i 1 kap. 9 eller 12 §  lagen (1998:293) om utländska försäkringsgivares och  tjänstepensionsinstituts verksamhet i Sverige, under  förutsättning att verksamheten bedrivs från ett sådant fast  driftställe som avses i 2 kap. 29 § inkomstskattelagen 
(1999:1229).
I fall som avses i första stycket ska
1. ett skadeförsäkringsföretag som bedriver sin verksamhet  genom generalrepresentation anses utgöra en självständig  filial i förhållande till ett annat skadeförsäkringsföretag  som bedriver verksamhet genom samma generalrepresentation,  och
2. den som är företrädare för verksamheten enligt 1 kap. 8 §  andra stycket lagen om utländska försäkringsgivares och  tjänstepensionsinstituts verksamhet i Sverige, eller den som  på motsvarande sätt företräder en återförsäkringsrörelse,  anses som verkställande direktör.
Lag (2017:439)
.
Granskning av en hållbarhetsrapport
14 c §
Om filialen är skyldig att upprätta en  hållbarhetsrapport enligt 6 kap. 16 § årsredovisningslagen 
(1995:1554) eller en hållbarhetsrapport för koncernen enligt 
7 kap. 31 g § samma lag gäller 5 a-7 §§, 12 § fjärde stycket, 
19, 33 a, 33 b, 37 och 40 §§ revisionslagen (1999:1079) för  granskningen.
Lag (2024:352)
.
Registrering av filial
15 §
Den som utsetts till verkställande direktör enligt 8 §
ska göra anmälan om filialen till registreringsmyndigheten, som för ett filialregister för registreringar enligt denna lag och, i fråga om filialer till utländska bankföretag, ett bankregister enligt 13 kap. 1 § lagen (2004:297) om bank- och finansieringsrörelse. När det i denna lag hänvisas till filialregistret ska hänvisningen beträffande filialer till utländska bankföretag i stället avse bankregistret.
Verkställande direktören ska också till registreringsmyndigheten snarast anmäla ändringar i de uppgifter som anmälts för registrering. Anmälan ska även göras, om det utländska företaget är föremål för ackord eller liknande förfarande.
Anmälan om ändring av huvudansvarig revisor i revisionsbolag samt om ändring av postadress för revisor och särskild delgivningsmottagare får göras även av den som anmälan gäller.
Näringsverksamheten får påbörjas när anmälan enligt första stycket har skett.
Lag (2011:722)
.
16 §
Om den som har gjort en registreringsanmälan inte har  följt det som gäller för anmälan eller om det finns något  annat hinder mot registrering på grund av denna lag eller  någon annan författning, ska Bolagsverket förelägga anmälaren  att yttra sig eller göra rättelse inom viss tid.
Om det behövs för att säkerställa anmälarens eller den  anmäldes identitet eller behörighet att företräda filialen,  får Bolagsverket förelägga anmälaren eller den anmälde att  inställa sig personligen. Bolagsverket får besluta att  inställelsen ska ske genom ljud- och bildöverföring.
Om ett föreläggande enligt första eller andra stycket inte  följs, ska anmälan skrivas av. En upplysning om detta ska  finnas med i föreläggandet.
Om det även sedan anmälaren har yttrat sig finns hinder mot  registrering som anmälaren har haft tillfälle att yttra sig  över, ska Bolagsverket vägra registrering. Om det finns skäl  för det får dock Bolagsverket förelägga anmälaren att yttra  sig på nytt.
Lag (2024:1113)
.
17 §
Om anmälningsskyldigheten fullgjorts och något hinder inte finns på grund av denna lag eller någon annan författning, skall den anmälda filialen registreras i filialregistret.
Avregistrering
18 §
Filialen skall på anmälan avföras ur registret (avregistreras), om
1. det utländska företaget träder i likvidation eller försätts i konkurs eller om av annat skäl företagets eller filialens verksamhet skall upphöra enligt lagen i företagets hemland,
2. av annat skäl det utländska företagets eller filialens verksamhet skall upphöra enligt beslut av företaget,
3. filialen saknar behörig verkställande direktör eller i fall som anges i 10 § andra stycket till registret anmäld person med behörighet att ta emot delgivning och denna brist inte avhjälps utan dröjsmål, eller
4. vid försök till utmätning av företagets tillgångar i Sverige för fordran, som grundar sig på filialens verksamhet, borgenären inte fått full betalning och fordringen inte heller därefter har betalats.
Lag
(1992:1243)
.
19 §
Om ett sådant förhållande som avses i 18 § 1 eller 2 inträder, ska verkställande direktören snarast anmäla detta till registreringsmyndigheten. Anmälan kan också göras av annan behörig ställföreträdare för det utländska företaget eller, när det utländska företaget har försatts i konkurs, av konkursförvaltaren. Anmälan om likvidation ska innehålla uppgift om namn, personnummer och postadress för likvidator och om omfattningen av dennes behörighet.
I fall som avses i 18 § 3 kan anmälan göras av den vars rätt är beroende av att det finns någon med behörighet att företräda filialen och, i fall som avses i 18 § 4, av borgenären.
Lag (2011:722)
.
20 §
Registreringsmyndigheten kan även utan anmälan avregistrera filialen, om det klarläggs att företaget eller filialen har upphört med sin verksamhet eller att sådant fall som avses i 18 § 3 föreligger, eller om handlingar enligt 13 § inte sänts in till registreringsmyndigheten för något av de två senaste räkenskapsåren.
21 §
Sker avregistrering, får det utländska företaget inte driva verksamhet i Sverige genom filialen.
För avveckling av filialens verksamhet får anstånd medges med avregistreringen. Under avvecklingstiden skall firman tecknas med tillägg av orden "under avveckling".
21 a §
Registreringsmyndigheten ska stryka en person som är verkställande direktör eller, i fråga om ett utländskt bankföretags filial, firmatecknare från filial- eller bankregistret om denne har
1. försatts i konkurs,
2. fått förvaltare enligt 11 kap. 7 § föräldrabalken, eller
3. fått näringsförbud.
Registreringsmyndigheten ska även stryka en person från filial- eller bankregistret
1. om denne är behörig att ta emot delgivning enligt 10 §
andra stycket och har fått förvaltare enligt 11 kap. 7 §
föräldrabalken, eller
2. om godkännandet eller auktorisationen för en revisor har upphört att gälla.
Lag (2011:722)
.
21 b §
Avregistrering enligt 21 a § ska ske omedelbart
1. vid beslut om konkurs,
2. vid beslut om tillfälligt näringsförbud, eller
3. om det i samband med ett beslut att avslå ansökan om fortsatt godkännande eller auktorisation av revisor eller ett beslut att upphäva godkännande eller auktorisation av revisor har bestämts att beslutet ska gälla omedelbart.
I övrigt ska avregistrering ske när beslutet har vunnit laga kraft.
Lag (2011:722)
.
Kungörande av uppgifter i registret
22 §
Registreringsmyndigheten skall utan dröjsmål i Post- och Inrikes Tidningar kungöra vad som förs in i filialregistret. En kungörelse som avser ändring i ett förhållande som tidigare har förts in i registret skall endast ange ändringens art.
När redovisningshandlingar som avses i 13 § första stycket 2 har kommit in till registreringsmyndigheten, skall myndigheten kungöra detta i en tidning som myndigheten ger ut.
Regeringen eller den myndighet som regeringen bestämmer får meddela närmare föreskrifter om sådan kungörelse.
Lag (1995:1558)
.
23 §
Det som enligt denna lag har förts in i filialregistret och kungjorts i Post- och Inrikes Tidningar skall anses ha kommit till tredje mans kännedom, om det inte av omständigheterna framgår att han varken kände till eller hade bort känna till det som kungjorts.
Verksamhet genom föreståndare
24 §
Den som är underårig eller i konkurs eller som har förvaltare enligt 11 kap. 7 § föräldrabalken får inte vara föreståndare enligt 2 § andra stycket. Att detsamma gäller den som har näringsförbud följer av 11 § lagen (2014:836) om näringsförbud.
Näringsidkaren ska utfärda fullmakt för föreståndare att i alla frågor, som rör verksamheten i Sverige, handla på näringsidkarens vägnar samt ta emot stämning för näringsidkaren och själv eller genom annan tala och svara för denne.
Lag (2014:842)
.
25 §
Skriftlig anmälan om vem som är föreståndare och fullmakt för denne skall ges in till registreringsmyndigheten.
Lag (2003:869)
.
Bokföring för vissa fall
26 §
I bokföringslagen (1999:1078) finns bestämmelser om  bokföringsskyldighet för utomlands bosatta fysiska personer  som bedriver näringsverksamhet i Sverige.
Lag (2017:439)
.
Överklagande
27 §
En förvaltningsmyndighets beslut enligt denna lag  får överklagas till allmän förvaltningsdomstol. En  förvaltningsmyndighets beslut att vägra registrering av ett  företagsnamn överklagas dock till Patent- och  marknadsdomstolen.
Prövningstillstånd krävs vid överklagande till  kammarrätten.
Lag (2018:1667)
.
Avgifter
28 §
Föreskrifter om avgifter i registreringsärenden enligt denna lag meddelas av regeringen eller den myndighet som regeringen bestämmer.
Straff och vite
29 §
Till böter döms
1. den som för ett utländskt företags räkning driver eller förestår näringsverksamhet i Sverige utan att verkställande direktör utsetts enligt 8 § första stycket och 9 §,
2. den som, när föreståndare krävs enligt 2 § andra stycket, driver eller förestår näringsverksamhet i Sverige utan att anmälan har skett eller fullmakt ingetts enligt 25 §.
29 a §
Har upphävts genom
lag (2013:434)
.
30 §
Registreringsmyndigheten får vid vite förelägga verkställande direktören för filial att fullgöra skyldighet att
1. göra anmälan enligt 15 § eller 19 § första stycket,
2. sända in handlingar enligt 13 § inom där föreskriven tid,
3. lämna uppgift enligt 5 a §.
Fråga om utdömande av viten prövas av registreringsmyndigheten.
Lag (1995:1558)
.
Övergångsbestämmelser
1992:160
Denna lag träder i kraft såvitt avser 3 § 1, 3, 4 och 6 den dag regeringen bestämmer och i övrigt den 1 januari 1993.
(I kraft den 1 januari 1994, 1993:1646).
2. Förekommer i lag eller annan författning hänvisning till sådan bestämmelse i lagen (1968:555) om rätt för utlänning och utländskt företag att idka näring här i riket som ersatts genom bestämmelse i den nya lagen, skall den nya bestämmelsen tillämpas.
3. Den nya lagen tillämpas även när filialen har registrerats enligt äldre bestämmelser. Sådan äldre registrering skall anses som registrering enligt den nya lagen.
4. Näringstillstånd för utomlands bosatt utländsk medborgare som meddelats enligt äldre bestämmelser skall gälla som anmälan enligt 25 §.
5. Utomlands bosatt svensk medborgare som i Sverige bedriver näringsverksamhet vid den nya lagens ikraftträdande är inte skyldig att göra anmälan och inge fullmakt enligt 25 § före den 1 oktober 1992.
Lag
(1993:1311)
.
1995:88
Denna lag träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.
1999:1100
Denna lag träder i kraft den 1 januari 2000 och tillämpas första gången för det räkenskapsår som inleds närmast efter den 31 december 1999.
2001:1187
Denna lag träder i kraft den 1 januari 2002. Äldre bestämmelser tillämpas på räkenskapsår som börjat före ikraftträdandet.
2003:869
1. Denna lag träder i kraft den 1 januari 2004.
2. I fråga om ärenden enligt 25 § som har inletts före ikraftträdandet skall äldre bestämmelser tillämpas.
2004:57
1. Denna lag träder i kraft den 1 april 2004.
2. För sådana fondföretag som förvaltas av fondförvaltare som med stöd av 3 § lagen (2004:47) om införande av lagen (2004:46)
om investeringsfonder driver verksamhet enligt lagen
(1990:1114) om värdepappersfonder finns i stället för vad som sägs i 3 § 7 särskilda bestämmelser i 7 a och 7 c §§ lagen om värdepappersfonder.
2004:310
1. Denna lag träder i kraft den 1 juli 2004.
2. Registreringsärenden som har kommit in till Patent- och registreringsverket men i vilka verket inte har fattat beslut före ikraftträdandet skall överlämnas till Bolagsverket för fortsatt handläggning.
2010:845
1. Denna lag träder i kraft den 1 november 2010.
2. Lagen tillämpas första gången för det räkenskapsår som inleds närmast efter den 31 oktober 2010.
3. Den som har utsetts till revisor i en filial före ikraftträdandet och som enligt de nya bestämmelserna inte längre ensam kan vara revisor i filialen får ändå kvarstå som revisor under den resterande mandattiden.
2010:1522
Denna lag träder i kraft den 1 januari 2011 och tillämpas första gången för det räkenskapsår som avslutas närmast efter den 31 december 2010.
2011:722
1. Denna lag träder i kraft den 1 juli 2011.
2. Bestämmelsen i 26 § i sin nya lydelse ska tillämpas första gången för det räkenskapsår som inleds närmast efter den 30 juni 2011.
3. För en filial som är registrerad i filial- eller bankregistret vid tidpunkten för ikraftträdandet ska kravet på att ange filialens firma enligt 5 a § vara uppfyllt senast den 1 juli 2012.
2016:208
1. Denna lag träder i kraft den 1 september 2016.
2. Äldre bestämmelser gäller fortfarande för mål som har  inletts i allmän förvaltningsdomstol före ikraftträdandet.
2020:1032
1. Denna lag träder i kraft den 1 januari 2021.
2. Äldre bestämmelser gäller dock fortfarande för aktiebolag  och ekonomiska föreningar som omfattas av punkt 2 och 3 i  ikraftträdande- och övergångsbestämmelserna till lagen 
(2020:1026) om upphävande av lagen (2004:299) om  inlåningsverksamhet.
2023:341
1. Denna lag träder i kraft den 22 juni 2023.
2. Lagen tillämpas första gången för det räkenskapsår som  inleds närmast efter den 31 maj 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.