Title: Förordning (2011:1062) om statsbidrag till vissa organisationer inom det sociala området m.m.
SFS Number: Svensk författningssamling 2011:1062
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20111062-om-statsbidrag-till-vissa_sfs-2011-1062/
Source Link: http://rkrattsbaser.gov.se/sfst?bet=2011:1062
Amendment Register Link: http://rkrattsbaser.gov.se/sfsr?bet=2011:1062
Ministry/Authority: Socialdepartementet
Issued: 2011-10-13
Metadata: {"Utfärdad": "2011-10-13", "Ändrad": "t.o.m. SFS 2025:618"}

==================================================

Förordning (2011:1062) om statsbidrag till vissa organisationer inom det sociala området m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:1062
Departement/myndighet
:   
Socialdepartementet
Utfärdad
:   
2011-10-13
Ändrad
:   
t.o.m. SFS 2025:618
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
I denna förordning finns bestämmelser om statsbidrag till  ideella organisationer som bedriver frivilligt arbete inom ett  eller flera av följande områden:
- alkohol och narkotika,
- utsatta barn och deras familjer,
- att ge stöd till efterlevande personer,
- att främja en god hälsa i befolkningen, dock genom andra  verksamheter än idrotts- och friluftsverksamheter, och
- att främja utvecklingen av idéburen vård och omsorg.  Förordning (2022:258).
Statsbidragets syfte
2 §
Syftet med statsbidrag enligt denna förordning är att
1. stödja utvecklingen av ett civilt samhälle som bidrar till
a) att människor, som befinner sig i eller riskerar att befinna sig i en utsatt levnadssituation, kan förbättra sina levnadsvillkor samt påverka och delta i samhällsutvecklingen, eller
b) skapa förutsättningar för en god hälsa på lika villkor för hela befolkningen,
2. inom de angivna områdena ge stöd till organisationernas
a) informations- och opinionsbildande arbete,
b) förebyggande och socialt stödjande arbete, för människor som befinner sig i eller riskerar att befinna sig i en utsatt levnadssituation,
c) hälsofrämjande verksamhet, och
3. främja nationella insatser för riksorganisationerna eller de organisationer som bedriver verksamhet av riksintresse genom att statsbidraget kommer organisationernas lokala eller samordnande arbete till del samt stödja organisationer som främjar förutsättningar för sådant socialt arbete som avses i 1 §.
Med ett riksintresse avses i denna förordning att organisationen bedriver en verksamhet som är av allmänt intresse för hela samhället och inte endast lokalt.
Förordning (2012:461).
Förutsättningar för statsbidrag
3 §
Statsbidrag får, om det finns medel, lämnas till en ideell  organisation som
1. är en juridisk person,
2. bedriver frivilligt arbete i form av förebyggande eller  stödjande insatser inom ett eller flera av de områden som  anges i 1 §,
3. är en rikstäckande organisation vars verksamhet riktar sig  till utövare på regional eller lokal nivå eller är en  organisation som bedriver verksamhet av riksintresse,
4. har antagit stadgar och är demokratiskt uppbyggd,
5. har bedrivit verksamhet i Sverige inom något eller några av  de områden som anges i 1 § under minst två år,
6. styr sin verksamhet mot fastställda mål och förväntade  resultat och har fastställt en plan, för en period om två år  eller mer, som beskriver vilka aktiviteter organisationen  planerar att genomföra för att lösa identifierade problem samt  hur arbetet kommer att följas upp, och
7. kan dokumentera sin verksamhet genom fastställda  verksamhets- och revisionsberättelser. Förordning (2025:618).
4 §
Statsbidrag får även lämnas till organisationer som inte uppfyller det villkor som anges i 3 § första stycket 5, om det finns särskilda skäl för det. Vid en sådan prövning ska det särskilt beaktas vilka behov som finns inom det område där organisationen är verksam eller om verksamheten har riksintresse.
Statsbidrag enligt denna förordning får lämnas för vissa kostnader för administration av organisationens verksamhet.
4 a §
Statsbidrag får inte lämnas till en ideell organisation  om den eller någon av dess företrädare som agerar inom ramen  för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Statsbidrag får inte heller lämnas till en ideell organisation  om det framkommer att någon av dess samarbetsorganisationer,  eller en företrädare för samarbetsorganisationen, agerar på  ett sådant sätt som anges i första stycket.  Förordning (2025:618).
4 b §
Om en ideell organisation, dess företrädare,  organisationens samarbetsorganisation eller  samarbetsorganisationens företrädare har agerat på ett sådant  sätt som anges i 4 a §, får statsbidrag ändå lämnas till  organisationen om det finns särskilda skäl. Vid denna  bedömning ska det särskilt beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:618).
4 c §
Statsbidrag får inte lämnas till en ideell organisation  som har fått annat statsbidrag för samma verksamhet som en  ansökan enligt denna förordning avser. Förordning (2025:618).
Statsbidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Socialstyrelsen.
Förordning (2025:618).
Formen för statsbidraget
5 §
Statsbidraget lämnas i form av verksamhetsbidrag. Att ett sådant bidrag även får avse vissa kostnader för administration av organisationens verksamhet följer av 4 § andra stycket.
Handläggningen av statsbidraget
6 §
Socialstyrelsen prövar frågor om statsbidrag enligt denna förordning.
Ansökan
7 §
En ansökan om statsbidrag ska ha kommit in till  Socialstyrelsen senast vid den tidpunkt som myndigheten  bestämmer. Förordning (2025:618).
Ansökan ska göras av en behörig företrädare för den ideella  organisationen.
8 §
Ansökan ska innehålla
1. den sökande organisationens stadgar,
2. handlingar som visar vem eller vilka som har rätt att företräda organisationen,
3. verksamhets- och förvaltningsberättelse, balans- och resultaträkning samt revisionsberättelser för närmast föregående räkenskapsår,
4. uppgifter om vilka aktiviteter ansökan avser, vad som är målet med aktiviteterna, hur den sökande tänker följa upp de resultat som uppnåtts och hur resultaten förhåller sig till syftet med statsbidraget, och
5. årlig budget för den verksamhet som ansökan avser, som visar sökta och beviljade bidrag.
9 §
Den som ansöker om statsbidrag ska till Socialstyrelsen  lämna de uppgifter och de handlingar som myndigheten behöver  för att kunna pröva ansökan. Förordning (2025:618).
10 §
Om sökanden inte lämnar de handlingar eller uppgifter som  följer av 8 §, ska sökanden ges möjlighet att komplettera  ansökan inom en viss tid. Om sökanden inte följer en uppmaning  att komplettera ansökan, får denna prövas i befintligt skick.
Förordning (2019:50).
Beslut
11 §
Innan Socialstyrelsen beviljar statsbidrag enligt denna förordning ska myndigheten höra Folkhälsomyndigheten.
Ett beslut om bidrag får avse en tidsperiod om högst ett år. Förordning (2013:914).
12 §
Socialstyrelsen får prioritera mellan inkomna ansökningar och ge företräde till de ansökningar som bedöms ha bäst förutsättningar att uppfylla det syfte som anges i 2 § och övriga förutsättningar för statsbidrag enligt denna förordning.
13 §
I ett beslut om statsbidrag ska det anges
1. för vilka mål och aktiviteter bidraget beviljas,
2. vilka villkor som ska gälla för bidraget,
3. för vilken tidsperiod bidraget beviljas, och
4. vilka skälen är för en prioritering enligt 12 §.
Beslutet ska även innehålla en upplysning om bestämmelserna i 14, 17 och 18 §§.
Anmälningsskyldighet
13 a §
Den som ansöker om statsbidrag eller har beviljats  bidrag enligt denna förordning ska snarast möjligt anmäla  sådana ändrade förhållanden som kan påverka rätten till eller  storleken på bidraget till Socialstyrelsen.  Förordning (2025:618).
Redovisning
14 §
En organisation som har tagit emot bidrag enligt denna förordning ska senast den 30 april året efter bidragsåret till Socialstyrelsen lämna en årlig redovisning av hur medlen har använts. Redovisningen ska göras på en blankett som överensstämmer med det formulär som Socialstyrelsen fastställer.
Socialstyrelsen får meddela föreskrifter om sådant formulär.
Redovisningen ska innehålla
1. en ekonomisk redovisning och redogörelse för vad medlen använts till,
2. en redogörelse för de resultat som har uppnåtts och som antas kunna uppnås och hur de förhåller sig till det mål som bidraget beviljats för och det syfte som anges i 2 §,
3. uppgift om antalet medlemmar i organisationen, samt
4. övriga uppgifter och handlingar som Socialstyrelsen begär.
En revisor ska granska redovisningen. Revisorns rapport över granskningen ska bifogas redovisningen. Om det bidrag som har tagits emot uppgått till minst fem prisbasbelopp enligt 2 kap.
6 och 7 §§ socialförsäkringsbalken, ska granskningen göras av en auktoriserad eller godkänd revisor.
15 §
Socialstyrelsen ska årligen senast den 30 september till  regeringen lämna en samlad redovisning av det statsbidrag som  har lämnats enligt denna förordning. Socialstyrelsen ska  redovisa fördelningen av medel uppdelat på områdena alkohol  och narkotika, utsatta barn och deras familjer, stöd till  efterlevande personer, att främja en god hälsa i befolkningen  samt att främja utvecklingen av idéburen vård och omsorg.  Redovisningen ska innehålla
1. uppgifter om vilka som har fått statsbidrag, med hur stort  belopp och för vilka mål och aktiviteter, vilka resultat som  har uppnåtts och som antas kunna uppnås och hur de förhåller  sig till de mål som bidragen beviljats för, och
2. en redogörelse för bidragets användning i förhållande till  det syfte som anges i 2 § samt hur behoven av verksamheten har  beaktats vid bedömningen av beviljande av bidrag.
Socialstyrelsen ska vart femte år genomföra en oberoende  utvärdering av bidragsgivningen. Vid utvärderingen ska det  särskilt beaktas hur bidragsgivningen uppfyller det syfte som  anges i 2 §. Förordning (2022:258).
Utbetalning och hinder mot utbetalning
16 §
Statsbidrag ska betalas ut i förskott med högst hälften  av bidraget för ett år per halvår.
Socialstyrelsen får besluta att ett beviljat statsbidrag helt  eller delvis inte ska betalas ut om bidragsmottagaren inte  längre uppfyller villkoren för det
eller om det finns grund för återbetalning enligt 17 §.  Beslutet gäller omedelbart. Förordning (2025:618).
Återbetalning och återkrav
17 §
En bidragsmottagare är skyldig att betala tillbaka  statsbidraget om
1. mottagaren genom att lämna oriktiga uppgifter eller på  annat sätt har orsakat att bidraget har lämnats felaktigt  eller med ett för högt belopp,
2. bidraget av något annat skäl har lämnats felaktigt eller  med ett för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för den verksamhet som det har beviljats för,
4. mottagaren inte har lämnat en sådan redovisning som avses i 
14 §,
5. villkor i beslutet om bidrag inte har följts, eller
6. mottagaren inte uppfyller villkoren i 4 a § och det inte  finns sådana särskilda skäl enligt 4 b § som innebär att  bidrag ändå får lämnas. Förordning (2025:618).
18 §
Socialstyrelsen ska besluta att helt eller delvis kräva  tillbaka statsbidraget, om bidragsmottagaren är  återbetalningsskyldig enligt 17 §.
Om det finns särskilda skäl för det, får Socialstyrelsen  besluta att helt eller delvis avstå från ett krav på  återbetalning. Förordning (2025:618).
Överklagande
19 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut  enligt denna förordning än beslut om hinder mot utbetalning  enligt 16 § andra stycket och beslut om återkrav enligt 18 §  får inte överklagas. Förordning (2025:618).
Bemyndigande
20 §
Socialstyrelsen får meddela föreskrifter om  verkställigheten av denna förordning. Förordning (2025:618).
Övrigt
21 §
För att möjliggöra ett erfarenhetsutbyte i frågor som rör  statsbidraget ska Socialstyrelsen utse ett råd med  representanter för sådana organisationer som avses i 1 §.
Socialstyrelsen ska vart tredje år utlysa medel för att  organisationer som fått statsbidrag enligt denna förordning i  samverkan ska följa upp de aktiviteter som bidragen har  beviljats för. Uppföljningen ska särskilt avse aktiviteternas  effekter i förhållande till de mål som bidragen beviljats för  och det syfte som anges i 2 §.
I fråga om fördelningen av medel enligt andra stycket  tillämpas bestämmelserna i 4 a-4 c, 7, 9-11, 13, 13 a och 16-20 §§. Förordning (2025:618).
Övergångsbestämmelser
2011:1062
1. Denna förordning träder i kraft den 15 november 2011 och tillämpas första gången i fråga om statsbidrag för år 2012.
Genom förordningen upphävs förordningen (1998:1814) om statsbidrag till vissa organisationer inom det sociala området.
2. Bestämmelserna i 3 § första stycket 7 såvitt avser fastställd plan och 7 § andra stycket om hur en ansökan ska göras tillämpas första gången i fråga om statsbidrag för år 2013.
3. Den upphävda förordningen gäller fortfarande för statsbidrag som avser tid före den 15 november 2011.
4. En ansökan om statsbidrag som avser området att främja  utvecklingen av idéburen vård och omsorg för bidragsåret 2018  ska ha kommit in till Socialstyrelsen senast den 1 december 
2017. Förordning (2017:889).
2012:461
Denna förordning träder i kraft den 1 augusti 2012 och tillämpas första gången i fråga om statsbidrag för år 2013.
2022:258
1. Denna förordning träder i kraft den 1 januari 2023.
2. Äldre föreskrifter gäller fortfarande för statsbidrag som  har beviljats före ikraftträdandet.
2025:618
1. Denna förordning träder i kraft den 8 juli 2025.
2. Förordningen tillämpas första gången i fråga om statsbidrag  för bidragsåret 2026.
3. Äldre föreskrifter gäller fortfarande för statsbidrag som  avser tid före den 1 januari 2026.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.