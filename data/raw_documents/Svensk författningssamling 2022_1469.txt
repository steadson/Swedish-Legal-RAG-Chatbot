Title: Förordning (2022:1469) om statlig medfinansiering för åtgärder inom det nationella programmet för Fonden för en rättvis omställning
SFS Number: Svensk författningssamling 2022:1469
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221469-om-statlig-medfinansiering_sfs-2022-1469/
Source Link: http://rkrattsbaser.gov.se/sfst?bet=2022:1469
Amendment Register Link: http://rkrattsbaser.gov.se/sfsr?bet=2022:1469
Ministry/Authority: Landsbygds- och infrastrukturdepartementet RSL
Issued: 2022-11-17
Metadata: {"Utfärdad": "2022-11-17", "Ändrad": "t.o.m. SFS 2024:452"}

==================================================

Förordning (2022:1469) om statlig medfinansiering för åtgärder inom det nationella programmet för Fonden för en rättvis omställning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1469
Departement/myndighet
:   
Landsbygds- och infrastrukturdepartementet RSL
Utfärdad
:   
2022-11-17
Ändrad
:   
t.o.m. SFS 2024:452
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statlig  medfinansiering för åtgärder inom det nationella programmet  för Fonden för en rättvis omställning 2021-2027.
Syftet med stödet är att motverka sociala,  sysselsättningsrelaterade, ekonomiska och miljömässiga  negativa effekter av klimatomställningen.
2 §
Stöd lämnas i form av bidrag, i mån av medel.
3 §
Inom ramen för den regionala utvecklingspolitiken får stöd  enligt denna förordning lämnas av Tillväxtverket.
4 §
Denna förordning är meddelad med stöd av 8 kap. 7 §  regeringsformen.
5 §
Ord och uttryck som används i denna förordning har samma  betydelse som i
- kommissionens förordning (EU) nr 651/2014 av den 17 juni 
2014 genom vilken vissa kategorier av stöd förklaras förenliga  med den inre marknaden enligt artiklarna 107 och 108 i  fördraget, och
- kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse.
Förordning (2024:452).
Förutsättningar för stöd till företag
6 §
Stöd till företag får endast lämnas under förutsättning  att
1. ansökan om stöd har lämnats in innan åtgärden har  påbörjats,
2. löner och andra anställningsförmåner hos företaget följer  av kollektivavtal eller är likvärdiga med löner och andra  anställningsförmåner enligt kollektivavtal inom branschen, och
3. de särskilda förutsättningarna för stödet enligt 7-16 §§ är  uppfyllda.
Trots första stycket 3 får stöd även lämnas för de åtgärder  som avses i 7-15 §§ om Europeiska kommissionen har beslutat  att godkänna stödet enligt artikel 107.2 eller 107.3 i  fördraget om Europeiska unionens funktionssätt. Stödet får  lämnas i enlighet med de villkor som framgår av kommissionens  beslut.
Stöd för tilläggsinvesteringar eller ökade kostnader som har  uppkommit sedan åtgärden påbörjades får lämnas endast om det  finns synnerliga skäl. Förordning (2023:177).
Regionalt investeringsstöd
7 §
Stöd i form av regionalt investeringsstöd får lämnas i  enlighet med kapitel I och artikel 13 och artikel 14.1-14.16 i  förordning (EU) nr 651/2014, med de begränsningar som följer  av 10 och 11 §§ förordningen (2022:1467) om statligt stöd till  regionala investeringar. Förordning (2023:781).
Stöd till forsknings- och utvecklingsprojekt
8 §
Stöd till forsknings- och utvecklingsprojekt får lämnas i  enlighet med kapitel I och artikel 25 i förordning (EU) nr 
651/2014.
Investeringsstöd till forskningsinfrastruktur
8 a §
Stöd i form av investeringsstöd till  forskningsinfrastruktur får lämnas i enlighet med kapitel I  och artikel 26 i förordning (EU) nr 651/2014.
Ett beslut om stöd ska, i tillämpliga fall, förenas med  villkor om sådan övervakning och återbetalning som avses i  artikel 26.7 i förordning (EU) nr 651/2014.
Förordning (2023:177).
Investeringsstöd till testnings- och experimentinfrastruktur
8 b §
Stöd i form av investeringsstöd till testnings- och  experimentinfrastruktur får lämnas i enlighet med kapitel I  och artikel 26a i förordning (EU) nr 651/2014.
Förordning (2023:781).
Stöd till utbildning
9 §
Stöd till utbildning får lämnas i enlighet med kapitel I  och artikel 31 i förordning (EU) nr 651/2014.
Investeringsstöd till miljöskydd
10 §
Stöd i form av investeringsstöd till miljöskydd,  inklusive utfasning av fossila bränslen, i avsaknad av  unionsnormer får lämnas i enlighet med kapitel I och  artikel 36.1-36.7 i förordning (EU) nr 651/2014.
Förordning (2023:781).
Investeringsstöd till främjande av energi från förnybara  energikällor, av förnybar vätgas och av högeffektiv kraftvärme
11 §
Stöd i form av investeringsstöd till främjande av energi  från förnybara energikällor, av förnybar vätgas och av  högeffektiv kraftvärme får lämnas i enlighet med kapitel I och  artikel 41 i förordning (EU) nr 651/2014.  Förordning (2023:781).
Investeringsstöd till energieffektiva system för fjärrvärme  eller fjärrkyla
12 §
Stöd i form av investeringsstöd till energieffektiva  system för fjärrvärme eller fjärrkyla får lämnas i enlighet  med kapitel I och artikel 46.1-46.3 i förordning (EU)  nr 651/2014. Förordning (2023:781).
Investeringsstöd till resurseffektivitet och till att stödja  övergången till en cirkulär ekonomi
13 §
Stöd i form av investeringsstöd till resurseffektivitet  och till att stödja övergången till en cirkulär ekonomi får  lämnas i enlighet med kapitel I och artikel 47.1-47.8 och 
47.10 i förordning (EU) nr 651/2014. Förordning (2023:781).
Investeringsstöd för energiinfrastruktur
14 §
Stöd i form av investeringsstöd för energiinfrastruktur  får lämnas i enlighet med kapitel I och artikel 48 i  förordning (EU) nr 651/2014.
Stöd till studier och konsulttjänster i miljöskydds- och  energifrågor
15 §
Stöd till studier och konsulttjänster i miljöskydds- och  energifrågor får lämnas i enlighet med kapitel I och  artikel 49 i förordning (EU) nr 651/2014.  Förordning (2023:781).
Stöd för kompetensutvecklingsåtgärder
16 §
Stöd för kompetensutvecklingsåtgärder får lämnas i  enlighet med förordning (EU) 2023/2831.
Stöd får inte lämnas till ett företag som har skulder för  svenska skatter eller avgifter hos Kronofogdemyndigheten eller  som är i likvidation eller försatt i konkurs.
Förordning (2024:452).
Förutsättningar för annat stöd
17 §
Stöd som inte utgör statligt stöd enligt artikel 107.1 i  fördraget om Europeiska unionens funktionssätt och stöd som  inte omfattas av kommissionens förordningar om stöd av mindre  betydelse får endast lämnas i form av statlig medfinansiering  för åtgärder inom det nationella programmet för Fonden för en  rättvis omställning 2021-2027.
Stödets storlek
18 §
Stöd som lämnas enligt 6-16 §§ får inte vara större än  vad som behövs för att den åtgärd som stödet avser ska kunna  genomföras.
Stöd enligt 17 § får lämnas med högst 50 procent av  kostnaderna för åtgärden.
Handläggning av stödärenden
19 §
Tillväxtverket prövar frågor om stöd.
20 §
En ansökan om stöd ska vara skriftlig och undertecknad av  sökanden. Ansökan ska innehålla en beskrivning av den åtgärd  som stödet avser, uppgifter om annat stöd som företaget  tidigare ansökt om eller beviljats och som avser samma  stödberättigande kostnader som det stöd som omfattas av  ansökan samt de övriga uppgifter som behövs för prövningen av  ansökan.
21 §
Om ansökan avser stöd som lämnas i enlighet med  förordning (EU) 2023/2831, ska den även innehålla en  redogörelse för allt annat stöd av mindre betydelse som  företaget beviljats under den senaste treårsperioden.
Förordning (2024:452).
22 §
Tillväxtverket ska prioritera mellan inkomna ansökningar  som uppfyller förutsättningarna för stöd och ge företräde till  de ansökningar som bedöms ha bäst förutsättningar att uppfylla  det syfte med stödet som anges i 1 § andra stycket.
23 §
Om ansökan avser stöd som lämnas i enlighet med  förordning (EU) 2023/2831, ska Tillväxtverket innan verket  beviljar stöd genomföra den kontroll och lämna de upplysningar  till sökanden som följer av artiklarna 6.4 och 7.4 i  förordning (EU) 2023/2831. Förordning (2024:452).
24 §
Om uppgifter om ett stöd till ett företag ska  offentliggöras enligt artikel 9 i förordning (EU) nr 651/2014,  får stödet endast beviljas om företaget samtycker till  offentliggörandet.
Beslut om stöd
25 §
Ett beslut om stöd ska innehålla uppgifter om den åtgärd  som stödmottagaren ska genomföra.
Beslutet ska förenas med villkor om att stöd till åtgärden  beviljas inom det nationella programmet för Fonden för en  rättvis omställning 2021-2027.
Beslutet får förenas med de ytterligare villkor som krävs för  att syftet med stödet ska tillgodoses. Villkoren ska framgå av  beslutet.
Säkerhet
26 §
Tillväxtverket ska vid beslut om stöd enligt 7 § pröva om  säkerhet ska ställas för de återkrav som stödmottagaren genom  beslut enligt 37 §, 38 § första stycket 2 eller 39 § första  stycket 2 kan bli skyldig att betala.
Vid prövningen enligt första stycket ska hänsyn tas till  stödets storlek, stödmottagarens ekonomiska ställning och  övriga omständigheter.
27 §
Säkerheten ska, om det inte finns särskilda skäl, bestå  av full eller begränsad borgen. Säkerheten ska ställas av den  som, direkt eller indirekt, har ett väsentligt inflytande över  företaget.
Säkerheten ska ställas för fem år eller för den tid som anges  i stödbeslutet enligt 35 § andra stycket.
Utbetalning av stöd
28 §
Stödet betalas ut allteftersom stödmottagaren redovisar  genomförda åtgärder.
29 §
Ett stöd enligt 7-15 §§ får inte betalas ut till ett  företag som är föremål för betalningskrav på grund av ett  beslut av Europeiska kommissionen som förklarar ett stöd  beviljat av en svensk stödgivare olagligt och oförenligt med  den inre marknaden.
30 §
Om Tillväxtverket har beslutat att säkerhet ska ställas  får stöd enligt 7 § inte betalas ut förrän stödmottagaren har  ställt säkerhet enligt 27 §.
31 §
Tillväxtverket ska besluta att ett stöd helt eller delvis  inte ska betalas ut om
1. den som har ansökt om stöd genom att lämna oriktiga  uppgifter eller på något annat sätt har förorsakat att stödet  beviljats felaktigt eller med för högt belopp,
2. stödet av något annat skäl har beviljats felaktigt eller  med för högt belopp och mottagaren skäligen borde ha insett  detta,
3. stödet inte har utnyttjats eller använts eller det finns  anledning att anta att stödet inte kommer att utnyttjas eller  användas för det ändamål som det har beviljats för, eller
4. villkoren för stödet inte har följts.
Uppföljning och utvärdering
32 §
Tillväxtverket ansvarar för uppföljning av stöd som  betalats ut enligt denna förordning.
En stödmottagare ska på Tillväxtverkets begäran lämna de  uppgifter som behövs för uppföljning av den åtgärd som stöd  har lämnats för.
33 §
Den som tagit emot stöd enligt 7 § ska utöver vad som  följer av 32 § skriftligen underrätta Tillväxtverket, om
1. verksamheten läggs ned helt eller delvis,
2. den ställda säkerheten försämras, eller
3. beslut om åtgärder fattas som medför en direkt eller  indirekt ändring i äganderätten till det företag som har  beviljats stödet.
Skyldigheten att underrätta Tillväxtverket gäller från första  utbetalningen av stödet och därefter i fem år från det att  stödet slutligt har betalats ut eller under den tid som anges  i stödbeslutet enligt 35 § andra stycket.
Återbetalning och återkrav
34 §
En stödmottagare är återbetalningsskyldig om det finns  någon grund för det enligt 31 §.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att beslutet om återkrav enligt 37 § har  fattats och efter en räntesats som vid varje tidpunkt  överstiger statens utlåningsränta med två procentenheter.
35 §
Den som tagit emot stöd enligt 7 § är, utöver vad som  följer av 34 §, helt eller delvis återbetalningsskyldig om
1. någon väsentlig del av verksamheten läggs ned,
2. den ställda säkerheten väsentligen försämras, eller
3. beslut om åtgärder fattas som medför en väsentlig direkt  eller indirekt ändring i äganderätten till det företag som har  beviljats stödet.
Återbetalningsskyldigheten gäller i fem år från det att stödet  slutligt har betalats ut. Om det finns särskilda skäl får  Tillväxtverket i stödbeslutet ange att  återbetalningsskyldigheten ska gälla i högst tio år.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att beslutet om återkrav enligt 37 §, 38 §  första stycket 2 eller 39 § första stycket 2 har fattats och  efter en räntesats som vid varje tidpunkt överstiger statens  utlåningsränta med två procentenheter.
36 §
Stödmottagarens återbetalningsskyldighet enligt 35 §  upphör successivt under den tidsperiod som anges i 35 § andra  stycket. Stödbeloppet som stödmottagaren är  återbetalningsskyldig för minskar årligen med 30, 25, 20, 15  respektive 10 procent av det slutligt utbetalda stödbeloppet.
Om det finns särskilda skäl, får Tillväxtverket i stödbeslutet  ange att beloppet ska minskas på ett annat sätt.
37 §
Om en stödmottagare är återbetalningsskyldig enligt 34  eller 35 § första stycket 1, ska Tillväxtverket besluta att  helt eller delvis kräva tillbaka stödet tillsammans med ränta.  Kravet eller räntan får helt eller delvis sättas ned om det  finns särskilda skäl.
38 §
Om en stödmottagare är återbetalningsskyldig enligt 35 §  första stycket 2, ska Tillväxtverket ompröva frågan om stöd.  Verket får då
1. besluta om ändring av säkerheten, eller
2. besluta att helt eller delvis kräva tillbaka stödet  tillsammans med ränta.
Kravet eller räntan får helt eller delvis sättas ned om det  finns särskilda skäl.
39 §
Om en stödmottagare är återbetalningsskyldig enligt 35 §  första stycket 3, ska Tillväxtverket ompröva frågan om stöd.  Verket får då
1. besluta att stödet övertas på oförändrade villkor av den  nya ägaren, eller
2. besluta att helt eller delvis kräva tillbaka stödet  tillsammans med ränta.
Kravet eller räntan får helt eller delvis sättas ned om det  finns särskilda skäl.
40 §
Om Tillväxtverket har beslutat om återkrav eller ränta  enligt 37 §, 38 § första stycket 2 eller 39 § första stycket 2  får det belopp som ska betalas enligt beslutet räknas av mot  annan utbetalning av stöd enligt förordningen.
Avräkning får inte ske i det fall som avses i 29 §.
Offentliggörande, rapportering och registerföring
41 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
41 a §
Om stöd lämnas i enlighet med förordning (EU) 2023/2831  ska Tillväxtverket i tio år från det att stödet beslutades  bevara de uppgifter som behövs för att kunna fastställa att de  villkor som följer av förordningen är uppfyllda.
Förordning (2024:452).
Bemyndigande
42 §
Tillväxtverket får meddela föreskrifter om  verkställigheten av denna förordning.
Överklagande
43 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 29-31 och 37 §§, 38 § första stycket 2, 39 §  första stycket 2 och 40 § får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.