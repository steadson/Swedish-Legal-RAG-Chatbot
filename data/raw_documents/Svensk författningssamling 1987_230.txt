Title: Äktenskapsbalk (1987:230)
SFS Number: Svensk författningssamling 1987:230
URL: https://www.riksdagen.se/sv/dokument-och-lagar/dokument/svensk-forfattningssamling/aktenskapsbalk-1987230_sfs-1987-230/
Source Link: http://rkrattsbaser.gov.se/sfst?bet=1987:230
Amendment Register Link: http://rkrattsbaser.gov.se/sfsr?bet=1987:230
Ministry/Authority: Justitiedepartementet L2
Issued: 1987-05-14
Metadata: {"Utfärdad": "1987-05-14", "Ändrad": "t.o.m. SFS 2025:560"}

==================================================

Äktenskapsbalk (1987:230)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1987:230
Departement/myndighet
:   
Justitiedepartementet L2
Utfärdad
:   
1987-05-14
Ändrad
:   
t.o.m. SFS 2025:560
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Äktenskap
2 kap. Äktenskapshinder
3 kap. Prövning av äktenskapshinder
4 kap. Vigsel
5 kap. Äktenskapsskillnad
6 kap. Underhåll
7 kap. Makars egendom
8 kap. Gåvor mellan makar
9 kap. Allmänna bestämmelser om bodelning
10 kap. Vad som skall ingå i bodelning
11 kap. Andelar och lotter
12 kap. Jämkning vid bodelning
13 kap. Verkan av bodelning
14 kap. Äktenskapsmål och mål om underhåll
15 kap. Ärenden om äktenskaps ingående
16 kap. Registreringsärenden
17 kap. Bodelningsförrättare
18 kap. Gemensamma bestämmelser
Övergångsbestämmelser
Första avdelningen
Allmänna bestämmelser
1 kap. Äktenskap
1 §
I denna balk finns bestämmelser om samlevnad i äktenskap.
De två som ingår äktenskap med varandra blir makar.
Lag (2009:253)
.
2 §
Makar skall visa varandra trohet och hänsyn. De skall gemensamt vårda hem och barn och i samråd verka för familjens bästa.
3 §
Varje make råder över sin egendom och svarar för sina skulder.
4 §
Makar skall fördela utgifter och sysslor mellan sig. De skall lämna varandra de upplysningar som behövs för att familjens ekonomiska förhållanden skall kunna bedömas.
5 §
Äktenskap upplöses genom den ena makens död eller genom äktenskapsskillnad.
Andra avdelningen
Äktenskaps ingående och upplösning
2 kap. Äktenskapshinder
1 §
Den som är under 18 år får inte ingå äktenskap.
Lag (2014:376)
.
2 §
Har upphävts genom
lag (1988:1254)
.
3 §
Äktenskap får inte ingås mellan dem som är släkt med varandra i rätt upp- och nedstigande led eller är helsyskon.
Halvsyskon får inte ingå äktenskap med varandra utan tillstånd av myndighet som anges i 15 kap. 1 §.
Vid tillämpningen av första och andra styckena jämställs adoptivförhållande med släktskap. De som därvid anses som helsyskon får dock ingå äktenskap med varandra efter tillstånd av myndighet som anges i 15 kap. 1 §.
Lag (2004:763)
.
4 §
Den som är gift eller partner i ett registrerat partnerskap får inte ingå äktenskap.
Lag (1994:1118)
.
3 kap. Prövning av äktenskapshinder
1 §
Innan ett äktenskap ingås ska det prövas om det finns något hinder mot äktenskapet. Denna prövning ska göras av Skatteverket.
De två som avser att ingå äktenskap ska gemensamt begära hindersprövningen hos Skatteverket.
Lag (2009:253)
.
2 §
Den som varken är eller skall vara folkbokförd här i landet skall vid hindersprövningen visa upp ett intyg av utländsk myndighet om sin behörighet att ingå äktenskapet, om ett sådant intyg kan anskaffas.
Om det fordras tillstånd till äktenskapet, skall bevis om tillståndet visas upp vid hindersprövningen.
Lag (1991:495)
.
3 §
De som begär hindersprövning ska skriftligen försäkra på heder och samvete att de inte är släkt med varandra i rätt upp- och nedstigande led eller helsyskon. Har de inte tillstånd till äktenskapet enligt 2 kap. 3 § andra stycket, ska deras försäkran också avse att de inte är halvsyskon.
De som begär hindersprövning ska på heder och samvete skriftligen uppge om de tidigare har ingått äktenskap eller låtit registrera partnerskap. Den som tidigare har ingått äktenskap eller låtit registrera partnerskap ska styrka att äktenskapet eller partnerskapet har blivit upplöst, om inte detta framgår av folkbokföringen eller av intyg från utländsk myndighet.
Lag (2009:253)
.
4 §
Finner Skatteverket att det inte finns något hinder mot äktenskapet, ska verket utfärda intyg om detta.
Lag (2009:253)
.
4 kap. Vigsel
1 §
Äktenskap ingås genom vigsel i närvaro av släktingar eller andra vittnen.
2 §
Vid vigseln ska de som ingår äktenskap vara närvarande samtidigt. De ska var för sig på fråga av vigselförrättaren ge till känna att de samtycker till äktenskapet.
Vigselförrättaren ska därefter förklara att de är makar.
Har det inte gått till så som anges i första stycket eller var vigselförrättaren inte behörig att förrätta vigsel, är förrättningen ogiltig som vigsel.
En förrättning som enligt andra stycket är ogiltig som vigsel får godkännas av regeringen, om det finns synnerliga skäl.
Ärendet får tas upp endast på ansökan av en av dem som avsett att ingå äktenskap eller, om en av dem har avlidit, av arvingar till den avlidne.
Lag (2009:253)
.
3 §
Behörig att vara vigselförrättare är
1. sådan präst eller annan befattningshavare i ett trossamfund som har förordnande enligt lagen (1993:305) om rätt att förrätta vigsel inom trossamfund, eller
2. den som länsstyrelsen har förordnat.
Den som är behörig enligt första stycket 1 är inte skyldig att förrätta vigsel.
Lag (2009:253)
.
4 §
Innan någon förordnas till vigselförrättare enligt 3 §
första stycket 2 ska länsstyrelsen pröva att han eller hon har de kunskaper och kvalifikationer i övrigt som behövs för uppdraget.
Förordnandet ska gälla för en viss period, om det inte har begränsats att gälla till en angiven dag.
Uppfyller en vigselförrättare inte längre kraven enligt första stycket eller missköter vigselförrättaren sitt uppdrag, ska länsstyrelsen återkalla förordnandet att vara vigselförrättare.
Lag (2009:253)
.
5 §
Innan vigsel förrättas skall vigselförrättaren förvissa sig om att hindersprövning har skett inom fyra månader före den planerade vigseln och att inget hinder har framkommit.
Lag (1991:495)
.
6 §
Vid vigsel gäller i övrigt
1. den ordning som gäller inom ett trossamfund, om vigseln förrättas av en präst eller någon annan befattningshavare i samfundet, och
2. föreskrifter som meddelas av regeringen för andra fall.
Lag (2009:253)
.
7 §
Vigselförrättaren skall genast lämna makarna ett bevis om vigseln.
Regeringen meddelar föreskrifter om i vilka fall särskilt protokoll skall föras över vigslar.
8 §
Vigselförrättaren skall genast sända underrättelse om vigseln till Skatteverket.
Vid underrättelse om vigsel skall Skatteverket kontrollera att vigseln har föregåtts av hindersprövning och att vid denna prövning något hinder mot äktenskapet inte kommit fram. Om en sådan prövning inte har förekommit eller om vigseln har förrättats trots att det vid prövningen kommit fram hinder mot äktenskapet, skall Skatteverket sända underrättelse om förhållandet till den som skall anmäla eller pröva frågor om disciplinansvar, åtalsanmälan, avskedande eller entledigande beträffande vigselförrättaren. I de fall som avses i 5 kap. 5 §
första stycket skall Skatteverket även underrätta allmän åklagare.
Lag (2004:142)
.
5 kap. Äktenskapsskillnad
1 §
Är makarna ense om att äktenskapet skall upplösas, har de rätt till äktenskapsskillnad. Denna skall föregås av betänketid, om båda makarna begär det eller om någon av dem varaktigt bor tillsammans med eget barn under 16 år som står under den makens vårdnad.
2 §
Vill bara en av makarna att äktenskapet skall upplösas, har den maken rätt till äktenskapsskillnad endast efter betänketid.
3 §
Betänketiden inleds när makarna gemensamt ansöker om äktenskapsskillnad eller när den ena makens yrkande om äktenskapsskillnad delges den andra maken. Har betänketiden löpt under minst sex månader, skall dom på äktenskapsskillnad meddelas om någon av makarna då framställer ett särskilt yrkande om det. Har ett sådant yrkande inte framställts inom ett år från betänketidens början, har frågan om äktenskapsskillnad fallit. Avvisas talan om äktenskapsskillnad eller avskrivs målet, upphör betänketiden.
4 §
Om makarna lever åtskilda sedan minst två år, har var och en av dem rätt till äktenskapsskillnad utan föregående betänketid.
5 §
En make har rätt till äktenskapsskillnad utan föregående  betänketid om det görs sannolikt att maken har tvingats att  ingå äktenskapet eller om maken har ingått äktenskapet före 18  års ålder. Om äktenskapet har ingåtts trots att makarna är  släkt med varandra i rätt upp- och nedstigande led eller är  helsyskon, har var och en av makarna rätt till  äktenskapsskillnad utan föregående betänketid. Detsamma gäller  om äktenskapet har ingåtts trots att någon av makarna redan  var gift eller partner i ett registrerat partnerskap och det  tidigare äktenskapet eller partnerskapet inte har blivit  upplöst.
Om det är fråga om tvegifte, har var och en av makarna i det  tidigare äktenskapet rätt att få detta upplöst genom  äktenskapsskillnad utan föregående betänketid. Detsamma gäller  om partnerskap registrerats trots att någon av partnerna då  var gift.
I de fall som avses i första stycket får talan om  äktenskapsskillnad föras även av allmän åklagare. I de fall  som avser äktenskap som har ingåtts av underårig är  socialnämnden i den kommun där personen är folkbokförd eller,  om personen inte är folkbokförd här i landet, i den kommun där  han eller hon vistas skyldig att på begäran lämna yttrande  samt de upplysningar som kan vara av betydelse för frågans  bedömning till åklagaren. En annan socialnämnd som har  tillgång till upplysningar som kan vara av betydelse i frågan  är skyldig att lämna sådana på begäran av den socialnämnd som  ska yttra sig.
Bestämmelser om erkännande av äktenskap som har ingåtts enligt  utländsk lag i de fall som avses i första stycket finns i 
1 kap. 8 a § lagen (1904:26 s. 1) om vissa internationella  rättsförhållanden rörande äktenskap och förmynderskap.
Lag (2021:464)
.
6 §
När dom på äktenskapsskillnad vinner laga kraft, är äktenskapet upplöst.
Tredje avdelningen
Makars ekonomiska förhållanden
6 kap. Underhåll
1 §
Makarna skall, var och en efter sin förmåga, bidra till det underhåll som behövs för att deras gemensamma och personliga behov skall tillgodoses.
Om underhåll till barn finns bestämmelser i föräldrabalken.
2 §
Om det som den ena maken skall bidra med inte räcker till för den makens personliga behov eller för de betalningar som den maken annars ombesörjer för familjens underhåll, skall den andra maken skjuta till de pengar som behövs.
3 §
Det som den ena maken med tillämpning av 1 och 2 §§ har erhållit av den andra maken för sitt personliga behov är den förstnämnda makens egendom.
4 §
Kan den ena maken på grund av sjukdom eller bortavaro inte själv sköta sina angelägenheter och fattas det medel för familjens underhåll, får den andra maken i behövlig omfattning lyfta den sjuka eller bortavarande makens inkomst och avkastning av dennes egendom samt kvittera ut banktillgodohavanden och andra penningmedel. Detta gäller dock ej, om samlevnaden mellan makarna har upphört eller om det finns fullmäktig, förmyndare, god man eller förvaltare som har rätt att företräda den sjuka eller bortavarande maken i dessa angelägenheter.
Rättshandling som avses i första stycket är bindande för den sjuka eller bortavarande maken även om medlen inte behövdes för familjens underhåll, såvida tredje man varken insåg eller borde ha insett att behovet inte förelåg.
Lag (1988:1254)
.
5 §
Om den ena maken försummar sin underhållsskyldighet, får domstolen ålägga den maken att betala underhållsbidrag till den andra maken.
6 §
Om makarna inte varaktigt bor tillsammans, skall den ena maken fullgöra sin underhållsskyldighet genom att betala underhållsbidrag till den andra maken.
Domstolen får, när makarna inte varaktigt bor tillsammans, förplikta en av makarna att lämna bohag till den andra maken att användas av denne. Skyldig-
heten omfattar dock bara det bohag som tillhörde makarna eller någon av dem när samlevnaden upphörde. Avtal som efter domstolens beslut ingås med tredje man om egendomen inskränker inte nyttjanderätten till bohaget.
7 §
Efter äktenskapsskillnad svarar varje make för sin försörjning.
Om den ena maken behöver bidrag till sitt underhåll under en övergångstid, har den maken rätt att få underhållsbidrag av den andra maken efter vad som är skäligt med hänsyn till denna makes förmåga och övriga omständigheter.
Har den ena maken svårigheter att försörja sig själv sedan ett långvarigt äktenskap har upplösts eller finns det andra synnerliga skäl, har den maken rätt till underhållsbidrag av den andra maken för längre tid än som anges i andra stycket.
Vid prövning av den rätten skall hänsyn tas till om den ena maken behöver bidrag för att skaffa sig pensionsskydd.
Lag (1998:619)
.
8 §
Underhållsbidrag efter äktenskapsskillnad skall betalas fortlöpande. Finns det särskilda skäl, såsom att den underhållsberättigade behöver ett bidrag för att skaffa sig pensionsskydd, får domstolen dock bestämma att bidraget skall betalas med ett engångsbelopp.
Lag (1998:619)
.
9 §
Talan om att underhållsbidrag skall fastställas får inte bifallas för längre tid tillbaka än tre år före den dag då talan väcktes, om inte den bidragsskyldige medger det.
10 §
Rätten att kräva ut ett fastställt underhållsbidrag  upphör tre år efter den förfallodag som ursprungligen gällde.
Om utmätning för underhållsbidraget har skett före den  tidpunkt som anges i första stycket eller om den  bidragsskyldige har försatts i konkurs på grund av en ansökan  som har gjorts före denna tidpunkt, får betalning för  fordringen även därefter tas ut ur den utmätta egendomen eller  erhållas i konkursen.
Om en ansökan om företagsrekonstruktion har gjorts före den  tidpunkt som anges i första stycket, får underhållsbidraget  krävas ut inom tre månader från det att beslut om  företagsrekonstruktionens upphörande meddelades. Om  underhållsbidraget omfattas av en skulduppgörelse i en  fastställd rekonstruktionsplan, får fordran krävas ut inom tre  månader från det att gäldenärens förpliktelser enligt  skulduppgörelsen skulle ha fullgjorts. Om utmätning för  underhållsbidraget har skett eller konkursansökan har gjorts  inom den tid som nu har angetts, gäller andra stycket.
Avtal som strider mot denna paragraf är ogiltiga.
Lag (2022:968)
.
11 §
En dom eller ett avtal om underhåll får jämkas av domstolen, om det finns skäl för det med hänsyn till att förhållandena har ändrats. För tiden innan talan har väckts får dock jämkning mot en parts bestridande göras endast på det sättet att obetalda bidrag sätts ned eller tas bort.
Underhållsbidrag efter äktenskapsskillnad får endast om det finns synnerliga skäl höjas utöver det högsta belopp till vilket bidraget tidigare har varit bestämt. Underhållsbidrag i form av engångsbelopp får inte jämkas mot en parts bestridande.
Ett avtal om underhåll får också jämkas av domstolen, om avtalet är oskäligt med hänsyn till omständigheterna vid dess tillkomst och förhållandena i övrigt. Beslut om att erhållna bidrag skall betalas tillbaka får dock meddelas endast om det finns särskilda skäl.
7 kap. Makars egendom
1 §
En makes egendom är giftorättsgods i den mån den inte är enskild egendom.
2 §
Enskild egendom är
1. egendom som till följd av äktenskapsförord är enskild,
2. egendom som en make har fått i gåva av någon annan än den  andra maken med det villkoret att egendomen ska vara  mottagarens enskilda,
3. egendom som en make har erhållit genom testamente med det  villkoret att den ska vara mottagarens enskilda,
4. egendom som en make har ärvt och som enligt testamente av  arvlåtaren ska vara mottagarens enskilda,
5. egendom som en make erhållit genom förmånstagarförordnande  vid livförsäkring, olycksfallsförsäkring, sjukförsäkring,  pensionssparande enligt lagen (1993:931) om individuellt  pensionssparande eller sparande i en sådan PEPP-produkt som  avses i Europaparlamentets och rådets förordning (EU) 
2019/1238 av den 20 juni 2019 om en paneuropeisk privat  pensionsprodukt (PEPP-produkt) som tecknats av någon annan än  den andra maken med det villkoret att egendomen ska vara  mottagarens enskilda, och
6. vad som har trätt i stället för egendom som avses i 1-5, om  inte annat har föreskrivits genom den rättshandling på grund  av vilken egendomen är enskild.
Avkastning av enskild egendom är giftorättsgods, om inte annat  har föreskrivits genom en sådan rättshandling som avses i  första stycket.
Lag (2022:1749)
.
3 §
Genom ett äktenskapsförord kan makar eller blivande makar  bestämma att egendom som tillhör eller tillfaller någon av dem  ska vara hans eller hennes enskilda egendom. Genom ett nytt  äktenskapsförord kan makar bestämma att egendomen ska vara  giftorättsgods.
Ett äktenskapsförord ska upprättas skriftligen, dateras och  undertecknas av makarna eller de blivande makarna. Detta  gäller även om någon av dem är underårig eller om  äktenskapsförordet avser egendom, som till någon del omfattas  av förvaltarskap enligt föräldrabalken. I så fall ska dock  förmyndarens eller förvaltarens skriftliga medgivande  inhämtas.
Ett äktenskapsförord ska registreras hos Skatteverket. Ett  äktenskapsförord som har slutits mellan blivande makar gäller  från äktenskapets ingående, om det ges in till Skatteverket  inom en månad från det att äktenskapet ingicks. I annat fall  gäller äktenskapsförordet först från och med den dag då det  ges in till Skatteverket.
Lag (2019:235)
.
4 §
Med makars gemensamma bostad avses i denna balk
1. fast egendom som makarna eller någon av dem äger eller innehar med tomträtt, om det finns en byggnad inom egendomen som är avsedd som makarnas gemensamma hem och egendomen innehas huvudsakligen för detta ändamål,
2. fast egendom som makarna eller någon av dem innehar med nyttjanderätt i förening med byggnad på egendomen som makarna eller någon av dem äger, om byggnaden är avsedd som makarnas gemensamma hem och egendomen innehas huvudsakligen för detta ändamål,
3. byggnad eller del av byggnad som makarna eller någon av dem innehar med hyresrätt, bostadsrätt eller annan liknande rätt, om byggnaden eller byggnadsdelen är avsedd som makarnas gemensamma hem och innehas huvudsakligen för detta ändamål,
4. byggnad eller del av byggnad som makarna eller någon av dem har rätt att framdeles förvärva med bostadsrätt enligt förhandsavtal som sägs i 5 kap. bostadsrättslagen (1991:614), om rätten gäller en lägenhet som när avtalet träffades var avsedd att bli makarnas gemensamma hem och att innehas huvudsakligen för detta ändamål.
Med makars gemensamma bohag avses i denna balk möbler, hushållsmaskiner och annat inre lösöre som är avsett för det gemensamma hemmet.
Till gemensamt bohag räknas inte sådant bohag som används uteslutande för den ena makens bruk.
Till makars gemensamma bostad och bohag räknas inte egendom som används huvudsakligen för fritidsändamål.
Lag (2009:181)
.
5 §
En make får inte utan den andra makens samtycke
1. avhända sig, låta inteckna, hyra ut eller på annat sätt med nyttjanderätt upplåta fast egendom som utgör makarnas  gemensamma bostad,
2. avhända sig, pantsätta, hyra ut eller på annat sätt med  nyttjanderätt upplåta annan egendom som utgör makarnas  gemensamma bostad, eller
3. avhända sig eller pantsätta makarnas gemensamma bohag.
Första stycket gäller inte bostad eller bohag som är den ena  makens enskilda egendom enligt 2 § första stycket 2-4.
En make får inte heller utan den andra makens samtycke avhända  sig, låta inteckna, hyra ut eller på annat sätt med  nyttjanderätt upplåta fast egendom som inte utgör makarnas  gemensamma bostad, om egendomen är giftorättsgods. Detta gäller  dock ej, om mål om äktenskapsskillnad pågår och maken har  förvärvat egendomen efter det att talan om äktenskapsskillnad  väcktes.
Samtycke till avhändelse av eller inteckning i fast egendom  skall lämnas skriftligen.
Bestämmelserna i denna paragraf om fast egendom och rättighet i  denna tillämpas också i fråga om tomträtt.
6 §
Bestämmelserna i 5 § om samtycke av en make till en åtgärd av den andra maken tillämpas också när dödsboet efter en avliden make vidtar en sådan åtgärd.
7 §
Samtycke enligt 5 eller 6 § behövs inte, om maken inte kan lämna giltigt samtycke eller om dennes samtycke inte kan inhämtas inom rimlig tid. Samtycke enligt 5 § behövs inte heller sedan bodelning med anledning av äktenskapsskillnad har skett.
8 §
Saknas samtycke som krävs för en åtgärd enligt 5 eller 6 §, får domstolen tillåta åtgärden på ansökan av den som vill företa den.
9 §
Om en make eller dödsboet efter en avliden make utan erforderligt samtycke eller tillstånd har avhänt sig eller till nackdel för den andra maken upplåtit nyttjanderätt till egendom, skall domstolen på talan av denne förklara att rättshandlingen är ogiltig och att egendomen skall återgå. Detsamma gäller om en make eller dödsboet efter en avliden make utan erforderligt samtycke eller tillstånd har pantsatt makarnas gemensamma bohag. Överlåtelse eller pantsättning av bohag skall dock inte förklaras ogiltig, om den nya innehavaren har fått egendomen i sin besittning i god tro.
Talan enligt första stycket skall väckas hos domstolen inom tre månader från det att den andra maken fick kännedom om förfogandet över egendomen.
När det gäller bohag räknas dock tiden från det att maken fick kännedom om överlämnandet. Har lagfart eller inskrivning beviljats med anledning av överlåtelse av fast egendom eller tomträtt, får talan inte väckas.
Förs talan om avhysning, får domstolen medge skäligt anstånd med flyttningen.
8 kap. Gåvor mellan makar
1 §
En gåva mellan makar är gällande mellan dem, om vad som gäller för fullbordande av gåva i allmänhet har iakttagits eller om gåvan har registrerats enligt 16 kap.
Gåvan blir gällande mot givarens borgenärer när den har registrerats enligt 16 kap. Är gåvan en personlig present vars värde inte står i missförhållande till givarens ekonomiska villkor, är den dock gällande mot givarens borgenärer utan registrering, om den är gällande mellan makarna.
Om det för visst slag av egendom finns särskilda bestämmelser som innebär att en gåva blir gällande mot givarens borgenärer först efter inskrivning eller annan särskild registrering, krävs även dessa åtgärder för att en sådan gåva mellan makar skall bli gällande mot givarens borgenärer.
2 §
En utfästelse av den ena maken att under äktenskapet ge den andra maken en gåva är utan verkan.
3 §
Om en make som har gett den andra maken en gåva inte kan  betala en skuld för vilken givaren svarade när gåvan blev  gällande mot givarens borgenärer eller om det av någon annan  anledning kan antas att givaren är på obestånd, svarar den  andra maken för bristen upp till värdet av gåvan.
Detta gäller dock inte i fråga om personliga presenter vilkas  värde inte står i missförhållande till givarens ekonomiska  villkor. Det gäller inte heller om givaren, när gåvan blev  gällande mot borgenärerna, hade kvar utmätningsbar egendom som  uppenbarligen motsvarade de skulder för vilka givaren då  svarade.
Om gåvan utan mottagarens vållande har gått förlorad helt  eller delvis, är mottagaren i motsvarande utsträckning fri  från ansvar.
En makes ansvar enligt denna paragraf får inte göras gällande  så länge ett mål pågår om återvinning av gåvan enligt  konkurslagen (1987:672) eller lagen (2022:964) om  företagsrekonstruktion.
Lag (2022:968)
.
9 kap. Allmänna bestämmelser om bodelning
1 §
När ett äktenskap upplöses, ska makarnas egendom fördelas mellan dem genom bodelning. Bodelning behövs dock inte, om makarna har endast enskild egendom och ingen av dem begär att få överta bostad eller bohag från den andra maken.
Är makarna ense, får de efter skriftlig anmälan till Skatteverket fördela sin egendom genom bodelning under äktenskapet utan att något mål om äktenskapsskillnad pågår.
Anmälan ska registreras av Skatteverket.
Lag (2011:891)
.
2 §
Bodelning skall göras med utgångspunkt i egendomsförhållandena den dag då talan om äktenskapsskillnad väcktes eller, om äktenskapet har upplösts genom den ena makens död utan att ett mål om äktenskapsskillnad pågick, den dag då dödsfallet inträffade.
Bodelning under äktenskapet utan att något mål om äktenskapsskillnad pågår skall göras med utgångspunkt i egendomsförhållandena den dag då anmälan om bodelningen gjordes enligt 1 § andra stycket.
3 §
Varje make är skyldig att tills bodelningen förrättas redovisa för sin egendom och för sådan egendom som maken har haft hand om men som tillhör den andra maken. Makarna är även i övrigt skyldiga att lämna de uppgifter som kan vara av betydelse vid bodelningen.
4 §
Bodelning med anledning av äktenskapsskillnad skall förrättas när äktenskapet har upplösts. Om någon av makarna begär bodelning när ett mål om äktenskapsskillnad pågår, skall bodelningen dock förrättas genast.
5 §
Bodelning förrättas av makarna tillsammans. Över bodelningen skall upprättas en handling som skrivs under av dem båda. Är den ena maken död, förrättas bodelningen av den andra maken samt den dödes arvingar och universella testamentstagare. För arvingar och universella testamentstagare gäller i så fall, om inget annat sägs, vad som är föreskrivet om make.
6 §
Bodelning mellan den ena maken och den andra makens arvingar och universella testamentstagare får inte mot någon dödsbodelägares bestridande förrättas innan alla kända skulder för vilka den döde svarade har betalts eller medel till deras betalning har satts under särskild vård eller uppgörelse har träffats som innebär att delägaren inte svarar för skulderna. Har den dödes egendom avträtts till konkurs, får bodelning dock förrättas även om någon delägare bestrider det.
7 §
När talan om äktenskapsskillnad har väckts skall, i den omfattning det behövs, varje makes tillgångar och skulder upptecknas sådana de var när talan väcktes. Om det behövs för att få bouppteckningen till stånd, får bodelningsförrättare förordnas.
8 §
Om det, när talan om äktenskapsskillnad har väckts, behövs för att skydda den ena makens rätt vid bodelning, skall domstolen på begäran sätta den andra makens egendom eller del därav under särskild förvaltning. Mot en makes bestridande får dock en sådan åtgärd inte vidtas, om godtagbar säkerhet ställs.
Beslutet om särskild förvaltning gäller tills vidare intill dess att bodelning förrättas eller frågan om äktenskapsskillnad faller enligt 5 kap.
3 §, avvisas eller avskrivs.
9 §
En makes egendom får utmätas för den makens skuld även om bodelning skall förrättas. Har egendomen satts under särskild förvaltning, får den dock utmätas för den makens skuld endast om också den andra maken svarar för skulden eller utmätningsfordringen är förenad med särskild förmånsrätt i egendomen.
10 §
Försätts en make i konkurs innan bodelning har ägt rum eller har en bodelning återgått med anledning av en makes konkurs, skall den makens giftorättsgods stå under konkursboets förvaltning till dess att det har blivit bestämt genom bodelning vad som skall tillfalla den maken.
Konkursboet får sälja egendomen om det behövs.
Beslut om särskild förvaltning enligt 8 § faller vid konkurs.
11 §
Om en make dör när ett mål om äktenskapsskillnad pågår, skall de bestämmelser som avser bodelning med anledning av äktenskapsskillnad tillämpas. Bestämmelserna i 10 kap. 3 §
andra stycket gäller dock i stället för bestämmelserna i tredje stycket i den paragrafen.
Lag (1998:619)
.
12 §
Med den tid då ett mål om äktenskapsskillnad pågår förstås i denna balk tiden från det att talan väcks till dess att domen på äktenskapsskillnad vinner laga kraft eller, om domstolen avvisar eller avskriver frågan om äktenskapsskillnad, till dess att beslut om detta vinner laga kraft eller frågan om äktenskapsskillnad dessförinnan har fallit enligt 5 kap. 3 §.
13 §
Makar får inför en omedelbart förestående äktenskapsskillnad avtala om den kommande bodelningen eller om annat som har samband med denna (föravtal). Över avtalet skall upprättas en handling som undertecknas av makarna.
Avtal som makar i annat fall har ingått om kommande bodelning är utan verkan, om det inte utgör äktenskapsförord.
10 kap. Vad som skall ingå i bodelning
1 §
I bodelning skall makarnas giftorättsgods ingå.
2 §
Varje make får från bodelningen i skälig omfattning ta undan kläder och andra föremål som maken har uteslutande till sitt personliga bruk, liksom personliga presenter. Om den ena maken är död, gäller denna rätt endast för den efterlevande maken.
2 a §
Varje make får från bodelningen ta undan egendom som maken har fått i ersättning för personskada och kränkning samt avkastning av egendomen. Ersättning för inkomstförlust eller för kostnader får dock tas undan endast i den mån ersättningen avser tiden efter det att talan om äktenskapsskillnad väcktes, anmälan enligt 9 kap. 1 § andra stycket gjordes eller dödsfallet inträffade. Rätten att ta undan egendom gäller också vad som har trätt i stället för sådan egendom som anges i första meningen.
Om den ena maken är död, gäller rätten att ta undan egendom enligt första stycket endast för den efterlevande maken.
Lag (2007:184)
.
3 §
Rättigheter som inte kan överlåtas eller som i annat fall  är av personlig art ska inte ingå i bodelning om det skulle  strida mot vad som gäller för rättigheten. Dessutom ska  pensionsrättigheter, även om de inte är av sådant slag som  avses i första meningen, undantas från bodelning enligt vad  som sägs i andra och tredje styckena.
Vid bodelning med anledning av en makes död ska en rätt till  pension som den efterlevande maken har på grund av  pensionssparavtal enligt lagen (1993:931) om individuellt  pensionssparande eller ett sparande i en sådan PEPP-produkt  som avses i Europaparlamentets och rådets förordning (EU) 
2019/1238 inte ingå i bodelningen. Detsamma gäller en rätt  till pension som den efterlevande maken har på grund av en  försäkring, om det belopp som ska betalas ut ska beskattas som  inkomst. Om pensionssparkontot, sparandet i en PEPP-produkt  eller försäkringen ägdes av den avlidna maken, tillämpas i  stället bestämmelserna i lagen om individuellt  pensionssparande, lagen (2022:1746) med kompletterande  bestämmelser till EU:s förordning om en paneuropeisk privat  pensionsprodukt (PEPP-produkt) eller försäkringsavtalslagen 
(2005:104).
Vid bodelning med anledning av äktenskapsskillnad ska en rätt  till pension som någon av makarna har på grund av  pensionssparavtal enligt lagen om individuellt  pensionssparande eller sparande i en PEPP-produkt helt eller  delvis undantas från bodelningen, om det med hänsyn till  makarnas ekonomiska förhållanden och omständigheterna i övrigt  skulle vara oskäligt att hela pensionsrätten ingick. Detsamma  gäller rätt till pension på grund av en försäkring, om det  belopp som ska betalas ut ska beskattas som inkomst och  försäkringen gäller rätt till
1. ålderspension eller sjukpension, eller
2. efterlevandepension om det finns en rätt till utbetalning  av pensionen vid bodelningen.
Lag (2022:1749)
.
4 §
Egendom som har gjorts till enskild genom  äktenskapsförord, liksom vad som har trätt i stället för sådan  egendom samt avkastning av denna som är enskild egendom, ska  ingå i bodelning om makarna kommer överens om det vid  bodelningen. Detsamma gäller sådan rätt till pension på grund  av försäkring, pensionssparavtal eller sparande i en PEPP-
produkt som avses i 3 § andra stycket.
Har makarna kommit överens om att enskild egendom ska ingå i  bodelningen, ska sådan egendom vid bodelningen anses utgöra  giftorättsgods.
En sådan rätt till pension på grund av försäkring,  pensionssparavtal eller sparande i en PEPP-produkt som avses i 
3 § tredje stycket ska inte ingå i bodelning, om makarna  kommer överens om det vid bodelningen.
Lag (2022:1749)
.
5 §
Bestämmelser om försäkring eller försäkringsbelopp som vid  försäkringstagarens död tillfaller en förmånstagare finns i  försäkringsavtalslagen (2005:104).
Bestämmelser om förmånstagares rätt enligt pensionssparavtal  finns i lagen (1993:931) om individuellt pensionssparande.
Bestämmelser om förmånstagares rätt enligt ett avtal om  sparande i en PEPP-produkt finns i lagen (2022:1746) med  kompletterande bestämmelser till EU:s förordning om en  paneuropeisk privat pensionsprodukt (PEPP-produkt).
Lag (2022:1749)
.
11 kap. Andelar och lotter
Makarnas andelar i boet
1 §
Vid bodelning skall först makarnas andelar i boet beräknas.
2 §
Vid beräkningen av makarnas andelar i boet skall så mycket avräknas från en makes giftorättsgods att det täcker de skulder som den maken hade när talan om äktenskapsskillnad väcktes, anmälan enligt 9 kap. 1 § andra stycket gjordes eller dödsfallet inträffade.
För sådana fordringar mot en make som är förenade med särskild förmånsrätt i makens enskilda egendom skall maken få täckning ur sitt giftorättsgods endast i den mån betalning inte kan erhållas ur den enskilda egendomen.
Detsamma gäller skulder som maken har ådragit sig för underhåll eller förbättring av den enskilda egendomen eller som på annat sätt är att hänföra till denna.
Vad som sägs i andra stycket om enskild egendom skall även gälla sådan rättighet som enligt 10 kap. 3 § inte skall ingå i bodelning.
3 §
Vad som återstår av makarnas giftorättsgods, sedan avdrag har gjorts för att skulderna skall täckas, skall läggas samman. Värdet därav skall därefter delas lika mellan makarna.
4 §
Om den ena maken utan den andra makens samtycke inom tre  år innan talan om äktenskapsskillnad väcktes i inte obetydlig  omfattning genom gåva har minskat sitt giftorättsgods eller  använt sitt giftorättsgods till att öka värdet av sin enskilda  egendom, ska den andra makens andel vid bodelning med  anledning av äktenskapsskillnad beräknas som om gåvans värde  eller värdet av det använda giftorättsgodset alltjämt hade  ingått i den förstnämnda makens giftorättsgods. Dennes del i  det sammanlagda giftorättsgodset ska minskas i motsvarande  mån.
Det som anges i första stycket om enskild egendom ska även  gälla sådana rättigheter som enligt 10 kap. 3 § inte ska ingå  i bodelning. Därvid ska med ökning av värdet av en sådan  rättighet jämställas förvärv av rättigheten. Vidare ska, om en  makes användning av sitt giftorättsgods har medfört att värdet  av egen pensionsförsäkring, eget pensionssparkonto eller eget  sparande i en sådan PEPP-produkt som avses i  Europaparlamentets och rådets förordning (EU) 2019/1238 ökat  eller att maken förvärvat förmån på grund av sådan försäkring,  på grund av pensionssparavtal eller på grund av sparande i en  PEPP-produkt, bestämmelserna i första stycket tillämpas även  om den andra maken har samtyckt till åtgärden.
Lag (2022:1749)
.
4 a §
Om en skuld som uppkommit genom brott har räknats av från den ena makens giftorättsgods enligt 2 § eller om ena maken har använt sitt giftorättsgods till att betala en sådan skuld, skall den andra makens andel vid bodelningen beräknas som om skulden inte hade räknats av eller betalningen inte hade skett.
Den förstnämnda makens del i det sammanlagda giftorättsgodset skall minskas i motsvarande mån.
Första stycket gäller endast skulder som har uppkommit inom tre år innan talan om äktenskapsskillnad väcktes, anmälan enligt 9 kap. 1 § andra stycket gjordes eller dödsfallet inträffade.
Lag (2007:184)
.
5 §
Skall vid bodelning med anledning av en makes död förskott på arv som har getts ur någon makes giftorättsgods avräknas på arvet efter den döde, skall på den lott som vid bodelningen tillkommer den dödes arvingar avräkning ske för förskottet eller, om det inte kan avräknas helt på arvet, för vad som kan avräknas av förskottet. Sedan avdrag har gjorts för att skulderna skall täckas, skall förskottsgivarens giftorättsgods före sammanläggningen med den andra makens giftorättsgods ökas med ett belopp som motsvarar vad som skall avräknas vid bodelningen.
6 §
Summan av det giftorättsgods som den ena maken skall få för täckning av skulder och vid delning av återstående giftorättsgods utgör den makens andel i boet. Ett underhållsbidrag som har förfallit till betalning och som en make enligt 6 kap. 8 § skall betala med ett engångsbelopp till den andra maken skall vid bodelningen dock tas från vad den bidragsskyldiga maken har rätt till utöver egendom till täckning av skuld. Den bidragsskyldiga makens andel skall minskas och den andra makens andel ökas med de belopp som detta föranleder.
Egendomens fördelning på lotter
7 §
Med ledning av de andelar som har beräknats för makarna skall giftorättsgodset fördelas på lotter. Varje make har rätt att på sin lott i första hand få sin egendom eller den del av denna som den maken önskar.
8 §
Den make som bäst behöver makarnas gemensamma bostad eller bohag har rätt att få denna egendom i avräkning på sin lott eller, om värdet är ringa, utan avräkning. Denna rätt gäller dock inte om egendomen är den andra makens enskilda enligt 7 kap. 2 § första stycket 2--4. En förutsättning för att en make skall få överta en bostad eller bohag som tillhör den andra maken är vidare att ett sådant övertagande även med hänsyn till omständigheterna i övrigt kan anses skäligt.
Svarar egendomen för fordran som är förenad med särskild förmånsrätt i egendomen, är en ytterligare förutsättning för ett övertagande att den andra maken befrias från ansvar för fordringen eller att medel till att betala denna har satts under särskild vård.
När den ena maken är död, gäller första stycket endast till förmån för den efterlevande maken.
9 §
En make, vars giftorättsgods i värde överstiger den makens andel, har rätt att i stället för att lämna egendom till den andra maken betala motsvarande belopp i pengar. Om godtagbar säkerhet ställs för betalningen, kan maken få skäligt anstånd med denna. Lämnas inte någon betalning, har den andra maken rätt att så långt det är möjligt få sådan egendom som inte är uppenbart olämplig för den maken.
Vid bodelning med anledning av den ena makens död gäller första stycket endast till förmån för den efterlevande maken.
10 §
Om en make övertar makarnas gemensamma bostad eller bohag mot avräkning och inte tillgodoser den andra maken med egendom ur giftorättsgodset, skall den övertagande maken betala motsvarande belopp i pengar. Om godtagbar säkerhet ställs för betalningen, kan maken få skäligt anstånd med denna.
11 §
En make, som vid fördelningen på lotter inte har kunnat få ut hela sin andel, har en fordran på den andra maken för bristen.
12 kap. Jämkning vid bodelning
1 §
I den mån det med hänsyn särskilt till äktenskapets längd men även till makarnas ekonomiska förhållanden och omständigheterna i övrigt är oskäligt att en make vid bodelning skall lämna egendom till den andra maken i den omfattning som följer av 11 kap., skall bodelningen i stället göras så att den förstnämnda maken får behålla mer av sitt giftorättsgods.
Är en make försatt i konkurs när bodelningen skall förrättas eller finns det andra särskilda skäl att inte dela makarnas giftorättsgods, skall varje make behålla sitt giftorättsgods som sin andel.
Första stycket gäller inte vid bodelning med anledning av en makes död.
2 §
Vid bodelning med anledning av en makes död skall, om den efterlevande maken begär det, vardera sidan som sin andel behålla sitt giftorättsgods.
Om den efterlevande maken begränsar sin begäran till att avse endast en del av sitt giftorättsgods, skall den andra sidan behålla motsvarande kvotdel av den avlidna makens giftorättsgods, varefter återstoden fördelas enligt 11 kap.
Bestämmelserna i 15 kap. 1 och 3 §§ ärvdabalken om förlust av rätt till arv skall också gälla i fråga om rätten för den efterlevande maken att vid bodelning få del i den avlidnes giftorättsgods liksom beträffande rätten för den efterlevande maken att få behålla sitt giftorättsgods.
3 §
Om ett villkor i ett äktenskapsförord är oskäligt med hänsyn till förordets innehåll, omständigheterna vid förordets tillkomst, senare inträffade förhållanden och omständigheterna i övrigt, får det jämkas eller lämnas utan avseende vid bodelningen.
Vad som sägs i första stycket om villkor i äktenskapsförord skall gälla även villkor i föravtal.
13 kap. Verkan av bodelning
1 §
En make får inte vid bodelning till skada för sina  borgenärer låta enskild egendom ingå i bodelningen eller, på  annat sätt än som anges i denna balk, avstå egendom som ska  ingå i bodelningen.
En make får inte heller vid fördelning på lotter till skada  för sina borgenärer avstå utmätningsbar egendom i utbyte mot  sådan egendom som inte får utmätas. Detta gäller dock inte om  den egendom som avstås eller förvärvas utgör makarnas  gemensamma bostad eller bohag och övertas med stöd av 11 kap. 
8 §.
Om den ena maken till följd av en sådan åtgärd som avses i  första eller andra stycket inte kan betala en skuld som har  uppkommit före bodelningen eller om det av annan anledning kan  antas att maken är på obestånd, svarar den andra maken för  bristen upp till värdet av vad den förstnämnda makens  utmätningsbara egendom har minskat genom åtgärden. Detta  gäller dock inte om den förstnämnda maken efter bodelningen  hade kvar utmätningsbar egendom som uppenbarligen motsvarade  skulderna.
En makes ansvar enligt denna paragraf får inte göras gällande  så länge ett mål pågår om återvinning av bodelningen enligt  konkurslagen (1987:672) eller lagen (2022:964) om  företagsrekonstruktion.
Lag (2022:968)
.
2 §
Om ansvaret för en avliden makes skulder gäller särskilda bestämmelser i ärvdabalken i stället för vad som sägs i 1 §.
Har bodelning förrättats mellan en make och den andra makens arvingar eller universella testamentstagare och har den efterlevande maken vidtagit en sådan åtgärd som avses 1 §, svarar arvingarna och testamentstagarna solidariskt för betalningsskyldighet enligt 1 §.
3 §
Har en makes andel enligt 11 kap. 4 § första stycket beräknats som om värdet av en gåva hade ingått bland tillgångarna och kan maken vid bodelningen inte få ut sin andel, gäller följande. Om den som fick gåvan insåg eller borde ha insett att gåvan var till skada för maken, skall gåvotagaren återbära så stor del av gåvan eller dess värde som fordras för att makens rätt skall tillgodoses. Talan om detta skall väckas inom fem år från det att gåvan fullbordades.
Om gåvan inte var fullbordad vid tiden för bodelningen, får den inte göras gällande i den mån den skulle hindra att maken får ut sin andel.
4 §
Om en makes andel enligt 11 kap. 4 § andra stycket har  beräknats som om värde av en pensionsförsäkring hade ingått  bland tillgångarna och maken vid bodelningen inte kan få ut  sin andel, är försäkringsgivaren skyldig att av  försäkringstagarens tillgodohavande betala tillbaka vad som  fattas. Återbetalningen får göras direkt till  försäkringstagarens make. Vad som nu angetts ska tillämpas på  motsvarande sätt i fråga om tillgångar på pensionssparkonto  eller ett tillgodohavande vid sparande i en sådan PEPP-produkt  som avses i Europaparlamentets och rådets förordning (EU) 
2019/1238.
Lag (2022:1749)
.
5 §
Om en bodelning har lett till att en fastighet har delats så, att makarna har fått skilda andelar utan att villkor om utbrytning har ställts upp i bodelningshandlingen, innehar makarna fastigheten med samäganderätt.
I den mån bodelningen i andra fall innebär att en del av en fastighet kommer i en särskild ägares hand är bodelningen utan verkan.
6 §
När bodelning har förrättats, får makarna eller en av dem ge in bodelningshandlingen till Skatteverket för registrering.
Lag (2011:891)
.
Fjärde avdelningen
Rättegångsbestämmelser
14 kap. Äktenskapsmål och mål om underhåll
Äktenskapsmål
1 §
Äktenskapsmål är mål om äktenskapsskillnad och mål där talan förs om fastställelse av att ett äktenskap består eller inte består.
2 §
Talan om fastställelse av att ett äktenskap består eller inte består kan föras endast i en tvist mellan makarna.
Frågan huruvida ett äktenskap består kan i övrigt prövas i tvister där någons rätt är beroende av det.
Lag (2009:253)
.
3 §
Äktenskapsmål tas upp av tingsrätten i den ort där en av  makarna har sin hemvist.
Om det kan antas att sekretess gäller för de uppgifter som  behövs för att avgöra makarnas hemvist, får målet tas upp även  av Stockholms tingsrätt. Detsamma gäller om det kan antas att  sekretess gäller för de uppgifter som behövs för att avgöra en  makes hemvist och den andra maken saknar hemvist i landet.
Om ingen av makarna har sin hemvist i landet, tas målet upp av  Stockholms tingsrätt.
Lag (2021:529)
.
4 §
Vill båda makarna ha äktenskapsskillnad, får de gemensamt  ansöka om detta. I andra fall skall talan i äktenskapsmål  väckas genom ansökan om stämning.
5 §
I mål om äktenskapsskillnad får domstolen pröva frågor om  underhållsbidrag, vårdnad om barn, barns boende, umgänge med  barn, rätt att bo kvar i makarnas gemensamma bostad till dess  att bodelning sker och förbud att besöka varandra. Yrkanden i  sådana frågor framställs i den ansökan genom vilken talan om  äktenskapsskillnad väcks. Om en sådan talan redan har väckts,  får yrkandena framställas muntligen inför domstolen eller  skriftligen utan särskild stämning.
I målet får även prövas frågan om förordnande av  bodelningsförrättare.
I 6 kap. 17 c § föräldrabalken finns bestämmelser om att  domstolen i vissa fall inte får ta upp en förälders yrkande om  vårdnad om barn, barns boende eller umgänge med barn till  prövning om föräldern inte har deltagit i informationssamtal.
Lag (2021:529)
.
6 §
Sedan talan om äktenskapsskillnad har väckts, skall domstolen pröva om dom på äktenskapsskillnad kan meddelas genast. Behövs betänketid, skall domstolen underrätta parterna om att betänketid löper och ge besked om målets fortsatta handläggning.
7 §
I mål om äktenskapsskillnad får domstolen, för tiden till  dess att frågan har avgjorts genom en dom som har fått laga  kraft, på yrkande av någon av makarna
1. bestämma vem av makarna som ska ha rätt att bo kvar i ma-
karnas gemensamma bostad, dock längst för tiden till dess att  bodelning har skett,
2. besluta om skyldighet för den ena maken att betala under-
hållsbidrag till den andra maken.
I ett sådant mål får domstolen också, för tiden till dess att  skillnadsfrågan har avgjorts genom en dom som har fått laga  kraft, på yrkande av någon av makarna förbjuda makarna att be-
söka varandra.
Ett beslut enligt första stycket får verkställas på samma sätt  som en dom som har fått laga kraft. Ett beslut enligt andra  stycket gäller på samma sätt som en dom som har fått laga  kraft. Beslut enligt första eller andra stycket får dock när  som helst ändras av domstolen.
Överträder någon ett förbud enligt andra stycket, tillämpas 24 
§ första och tredje styckena lagen (1988:688) om kontaktför-
bud.
I mål om äktenskapsskillnad får domstolen dessutom, med till-
lämpning av bestämmelserna i föräldrabalken, besluta om vad  som ska gälla i fråga om vårdnad, boende, umgänge och bidrag  till barns underhåll för tiden till dess att en sådan fråga  har avgjorts genom en dom som har fått laga kraft eller till  dess att föräldrarna har träffat ett avtal om frågan och, i de  fall det krävs för att avtalet ska gälla, avtalet har godkänts  av socialnämnden.
Lag (2025:560)
.
8 §
Den make som domstolen har berättigat att bo kvar i makarnas gemensamma bostad har rätt att använda även den andra makens bohag som finns i bostaden. Domstolen får dock beträffande viss egendom bestämma annat. Avtal som den sistnämnda maken därefter ingår med tredje man inskränker inte nyttjanderätten till bostaden eller bohaget.
Har den ena maken berättigats att bo kvar i bostaden, är den andra maken skyldig att genast flytta därifrån.
9 §
Innan rätten meddelar ett beslut enligt 7 §, skall den andra maken få tillfälle att yttra sig över yrkandet.
Lag (2000:173)
.
10 §
Särskilt yrkande om dom på äktenskapsskillnad efter betänketid skall framställas muntligen inför domstolen eller skriftligen. Har yrkandet framställts av endast en av makarna, skall domstolen bereda den andra maken tillfälle att yttra sig över yrkandet.
11 §
Om en make återkallar ett yrkande om äktenskapsskillnad sedan gemensam ansökan om äktenskapsskillnad har getts in till domstolen eller sedan den makens yrkande om äktenskapsskillnad har delgetts den andra maken, skall yrkandet ändå prövas om den andra maken yrkar det. Den andra maken skall underrättas om detta när återkallelsen skickas till honom eller henne.
Om käranden uteblir från en förhandling i ett mål om äktenskapsskillnad, skall yrkandet om äktenskapsskillnad ändå prövas om svaranden begär det. Rätten skall underrätta käranden om detta i kallelsen till förhandlingen.
Lag (2000:173)
.
12 §
När makarna eller en av dem yrkar äktenskapsskillnad får yrkandet prövas utan huvudförhandling. Andra frågor i målet kan avgöras utan huvudförhandling enligt bestämmelserna i rättegångsbalken.
Lag (2000:173)
.
13 §
Dömer domstolen till äktenskapsskillnad, skall den samtidigt ompröva beslut som har meddelats enligt 7 § första stycket 1 eller andra stycket. När domstolen dömer i fråga om skyldighet för den ena maken att utge bidrag till den andra makens underhåll, skall den ompröva beslut som har meddelats enligt 7 § första stycket 2.
14 §
Har frågan om äktenskapsskillnad fallit enligt 5 kap. 3 §, skall målet avskrivas. Parterna svarar då för sina egna rättegångskostnader.
Mål om underhåll
15 §
Vad som sägs i 7, 9 och 13 §§ beträffande förordnande om underhållsbidrag för tiden till dess att frågan har avgjorts genom dom som har vunnit laga kraft gäller även när
1. en make utan samband med ett mål om äktenskapsskillnad har yrkat att den andra maken skall utge underhållsbidrag enligt 6 kap. 5 § eller 6 §
första stycket,
2. frågor om underhåll enligt 6 kap. 7 § handläggs sedan dom på äktenskapsskillnad har meddelats, eller
3. talan om jämkning av dom eller avtal om underhåll förs enligt 6 kap. 11 §.
16 §
I fall som avses i 6 kap. 6 § andra stycket får domstolen på yrkande av en av makarna besluta i frågan om nyttjanderätt för tiden till dess att frågan har avgjorts genom dom som har vunnit laga kraft. Innan rätten meddelar beslut, skall den andra maken få tillfälle att yttra sig över yrkandet. Beslutet får verkställas på samma sätt som en dom som har vunnit laga kraft men får när som helst ändras av domstolen.
Lag (2000:173)
.
Domstols sammansättning m.m.
17 §
Vid huvudförhandling i äktenskapsmål och mål om  underhåll ska tingsrätten bestå av en lagfaren domare och tre  nämndemän. Tingsrätten är vid huvudförhandlingen dock domför  med en lagfaren domare, om rätten anser att det är  tillräckligt att en domare sitter i rätten och parterna  samtycker till det eller målet är av enkel beskaffenhet. När  huvudförhandlingen hålls i förenklad form ska tingsrätten  bestå av en lagfaren domare. Dessa regler gäller även för  andra mål som handläggs i samma rättegång.
Om en av nämndemännen får förhinder sedan huvudförhandlingen  har påbörjats, är rätten domför med en lagfaren domare och  två nämndemän.
Om det finns skäl för det, får antalet lagfarna domare utökas  med en utöver det som följer av första stycket första  meningen. Detsamma gäller i fråga om antalet nämndemän. Om  någon eller några av ledamöterna får förhinder sedan  huvudförhandlingen har påbörjats, gäller andra stycket i  fråga om domförhet.
När nämndemän ingår i tingsrätten, ska ordföranden vid  överläggning redogöra för omständigheterna i målet och  innehållet i gällande rätt. Vid omröstning ska först  ordföranden och därefter nämndemännen säga sin mening. I  övrigt gäller bestämmelserna i rättegångsbalken om  överläggning och omröstning i tvistemål.
Lag (2016:245)
.
18 §
I äktenskapsmål och mål om underhåll är hovrätten domför med tre lagfarna domare och två nämndemän. Om en av de lagfarna domarna eller en av nämndemännen får förhinder sedan huvudförhandling har påbörjats, är rätten ändå domför. Fler än fyra lagfarna domare och tre nämndemän får inte delta. Vid handläggning som inte sker vid huvudförhandling, liksom när målet i tingsrätten har avgjorts utan nämndemän, är hovrätten domför även med enbart lagfarna domare enligt 2 kap. 4 § första stycket rättegångsbalken. Hovrätten är i övrigt domför enligt 2 kap. 4 § tredje-femte styckena rättegångsbalken.
Tar nämndemän del i målets avgörande, ska vid överläggning ordföranden eller, om målet har beretts av en annan lagfaren domare, denne redogöra för omständigheterna i målet och innehållet i gällande rätt. Vid omröstning ska nämndemännen säga sin mening sist. I övrigt gäller bestämmelserna i rättegångsbalken om överläggning och omröstning i tvistemål.
Lag (2008:645)
.
15 kap. Ärenden om äktenskaps ingående
1 §
En ansökan om tillstånd till äktenskap enligt 2 kap. 3 §
prövas av länsstyrelsen i ett län där en sökande är folkbokförd. Om det saknas en sådan behörig länsstyrelse, prövas ansökan av Länsstyrelsen i Stockholms län.
I ärenden som rör halvsyskon ska länsstyrelsen inhämta ett yttrande från Socialstyrelsen.
Lag (2014:376)
.
2 §
Skatteverkets beslut i fråga om hindersprövning får överklagas hos en förvaltningsrätt inom vars domkrets någon av dem som begärt hindersprövningen är folkbokförd. Finns ingen sådan behörig förvaltningsrätt, överklagas beslutet hos Förvaltningsrätten i Stockholm.
Prövningstillstånd krävs vid överklagande till kammarrätten.
Lag (2010:8)
.
3 §
Beslut av särskilt förordnade vigselförrättare om förrättande av vigsel får överklagas hos länsstyrelsen.
Lag (2009:253)
.
4 §
Länsstyrelsens beslut om tillstånd till äktenskap eller om förrättande av vigsel får överklagas hos allmän förvaltningsdomstol.
Prövningstillstånd krävs vid överklagande till kammarrätten.
Lag (1995:1681)
.
5 §
Länsstyrelsens beslut att inte förordna någon som vigselförrättare får inte överklagas.
Lag (2009:253)
.
16 kap. Registreringsärenden
1 §
För hela landet gemensamt ska Skatteverket föra ett  äktenskapsregister för inskrivning av de uppgifter som ska  registreras enligt denna balk eller som ska tas in i  registret enligt andra bestämmelser.
Lag (2015:900)
.
2 §
Ansökan om registrering görs hos Skatteverket.
Till ansökan ska fogas den handling som ska registreras.
Begärs registrering av en gåva som inte har skett skriftligen, ska uppgift om gåvan lämnas i en handling som har undertecknats av båda makarna.
Beträffande anmälan om bodelning finns bestämmelser i 9 kap.
1 § andra stycket.
Lag (2011:891)
.
3 §
Begärs registrering av en gåva, ska Skatteverket kungöra detta i Post- och Inrikes Tidningar. Detsamma gäller om makar gör en anmälan om bodelning enligt 9 kap. 1 § andra stycket eller om makarna eller en av dem ger in en bodelningshandling för registrering.
Lag (2011:891)
.
4 §
Om ansökan bifalls, anses registrering ha skett den dag handlingen kom in till Skatteverket.
Lag (2011:891)
.
5 §
Skatteverkets beslut i fråga om registrering får överklagas till den tingsrätt där någon av sökandena ska svara i tvistemål i allmänhet.
Vid ett överklagande gäller lagen (1996:242) om domstolsärenden.
Lag (2011:891)
.
17 kap. Bodelningsförrättare
1 §
Om makarna inte kan enas om en bodelning, skall domstolen på ansökan av make förordna någon att vara bodelningsförrättare. Om det behövs får flera bodelningsförrättare förordnas.
Om boet efter den ena makens död ställs under förvaltning av en boutredningsman, är denne utan särskilt förordnande bodelningsförrättare.
Detta gäller dock ej, om någon annan redan har förordnats eller om boutredningsmannen är delägare i boet.
2 §
Ansökan om förordnande av bodelningsförrättare skall, om mål om äktenskapsskillnad pågår, göras i målet. I annat fall skall ansökan ges in till en tingsrätt som är behörig att pröva tvister om bodelning mellan makarna.
3 §
Skall ansökan prövas i mål om äktenskapsskillnad, gäller vad som sägs i 14 kap. 9 § också förordnande av bodelningsförrättare. Även i annat fall skall domstolen, innan den avgör frågan, bereda den andra maken tillfälle att yttra sig.
4 §
Till bodelningsförrättare får endast förordnas den som har samtyckt till det. Bodelningsförrättaren skall entledigas om det finns skäl för det. Innan beslut fattas om entledigande skall bodelningsförrättaren få tillfälle att yttra sig.
Förordnanden som meddelas i mål om äktenskapsskillnad upphör att gälla, om talan förfaller eller om målet avskrivs av annan anledning än den ena makens död.
5 §
Bodelningsförrättaren skall vid behov se till att bouppteckning förrättas. Varje make skall uppge sina tillgångar och skulder. Om en make underlåter att lämna uppgifter till bouppteckningen, får domstolen på ansökan av bodelningsförrättaren förelägga och döma ut vite.
En make är skyldig att bekräfta riktigheten av en upprättad bouppteckning med ed inför domstolen, om den andra maken begär det. I ett sådant fall får domstolen inte avsluta målet förrän eden har avlagts. Domstolen får för detta ändamål förelägga och döma ut vite.
6 §
Bodelningsförrättaren skall bestämma tid och plats för bodelning samt kalla makarna till förrättningen.
Kan makarna inte komma överens, skall bodelningsförrättaren pröva sådana tvistiga frågor som är av betydelse för bodelningen och inte är föremål för rättegång. I sådant fall skall han i en av honom underskriven handling själv bestämma om bodelning i enlighet med denna balk. Finns det inget att dela, skall detta anges i bodelningshandlingen.
7 §
Bodelningsförrättaren har rätt att få arvode och ersättning för sina utgifter.
Kostnaderna skall betalas av makarna med hälften vardera.
Bodelningsförrättaren kan dock vid bodelningen bestämma en annan fördelning, om den ena maken genom vårdslöshet eller försummelse har orsakat ökade kostnader eller om makarnas ekonomiska förhållanden ger särskild anledning till det.
I förhållande till bodelningsförrättaren svarar makarna solidariskt för dennes ersättning.
7 a §
Om det är skäligt med hänsyn till en makes ekonomiska och personliga förhållanden samt omständigheterna i övrigt, kan domstol på ansökan av denne besluta att ersättning till bodelningsförrättare för högst fem timmars arbete skall betalas av allmänna medel på de villkor som anges i andra stycket (ersättningsgaranti). I fråga om sådan ersättning tillämpas 27 § rättshjälpslagen (1996:1619).
Ersättning enligt den beslutade ersättningsgarantin skall betalas ut, om den make som har utverkat garantin har en andel i boet som efter avdrag för täckning av skulder är värd mindre än 100 000 kr.
Ersättningen skall betalas ut till bodelningsförrättaren efter ansökan. Utbetalt belopp skall vid tillämpningen av 7 §
tillgodoräknas samme make.
Ansökan enligt första och andra stycket görs hos den domstol som avses i 2 §.
Lag (1996:1622)
.
8 §
Den bodelningshandling som bodelningsförrättaren har upprättat skall i original eller bestyrkt kopia så snart som möjligt delges båda makarna.
En make som är missnöjd med bodelningen får klandra den genom att inom fyra veckor efter delgivningen väcka talan mot den andra maken vid den tingsrätt som har förordnat bodelningsförrättaren. Klandras inte bodelningen inom denna tid, har maken förlorat sin talan. I bodelningshandingen skall anges vad en make i dessa avseenden har att iaktta.
I mål om klander av bodelning får domstolen inhämta yttrande av bodelnings-
förrättaren och återförvisa ärendet till honom.
9 §
Bestämmelserna om särskilda rättsmedel i 58 och 59 kap.
rättegångsbalken skall tillämpas i fråga om bodelning som förrättats av bodelningsförrättare. Härvid skall det som sägs i 58 kap. 10 a och 13 §§ och 59 kap. 5 § rättegångsbalken om överklagande gälla klander av bodelning.
Lag (1994:1035)
.
18 kap. Gemensamma bestämmelser
1 §
Om den som talan enligt denna balk riktas mot saknar känt hemvist och det inte heller kan klarläggas var den parten uppehåller sig, skall dennes rätt i saken bevakas av god man enligt 11 kap. föräldrabalken. Detsamma gäller, om den som har känt hemvist utom riket inte kan nås för delgivning eller om denne underlåter att utse ombud för sig och det finns särskilda skäl att förordna god man.
Gode mannen skall samråda med den som han har förordnats för, om det kan ske.
I fråga om ersättning till gode mannen gäller 20 kap. 2 b § föräldrabalken.
Lag (1988:1254)
.
2 §
Om handläggningen av ett mål om äktenskapsskillnad har avslutats utan att det har bestämts vem av makarna som ska ha rätt att bo kvar i deras gemensamma bostad till dess att bodelning har skett, får domstolen på ansökan av en av makarna meddela sådant förordnande. Domstolen får därvid också för samma tid, på begäran av någon av makarna, förbjuda makarna att besöka varandra. Domstolen får även ändra ett tidigare förordnande.
På begäran av någon av makarna får domstolen besluta om vad som ska gälla enligt första stycket för tiden till dess att frågan har avgjorts genom beslut som har vunnit laga kraft. Ett sådant interimistiskt beslut får verkställas och gäller på samma sätt som ett beslut som har vunnit laga kraft. Beslutet får dock när som helst ändras av domstolen och ska omprövas när ärendet slutligt avgörs.
Om någon överträder ett förbud som meddelats enligt första eller andra stycket, tillämpas 24 § lagen (1988:688) om kontaktförbud.
Innan domstolen meddelar ett beslut ska motparten få tillfälle att yttra sig.
En ansökan enligt första stycket ska ges in till en tingsrätt som är behörig att pröva tvist om bodelning mellan makarna.
Till samma tingsrätt inges ansökan om rättens tillstånd enligt 7 kap. 8 § eller om rättens förordnande enligt 9 kap. 8 § att egendom ska sättas under särskild förvaltning. Om ett mål om äktenskapsskillnad pågår, ska dock en sådan ansökan alltid ges in till den tingsrätt som har tagit upp målet.
Lag (2011:484)
.
3 §
Meddelar domstolen under rättegången beslut i frågor som avses i 14 kap. 7, 15 eller 16 § eller 17 kap., skall talan mot beslutet föras särskilt.
4 §
Hovrättens dom eller slutliga beslut i mål om underhåll enligt 6 kap. får inte överklagas. Hovrätten får dock tillåta att domen eller beslutet överklagas, om det finns särskilda skäl för en prövning om tillstånd skall ges enligt 54 kap. 10 § första stycket 1 rättegångsbalken.
Första stycket första meningen gäller inte, om någon annan del av domen överklagas.
Hovrättens beslut i frågor som avses i 14 kap. 7, 15 eller 16 §
eller 17 kap. 7 a § får aldrig överklagas.
Lag (1996:1622)
.
4 a §
Vid handläggning som sker enligt lagen (1996:242) om domstolsärenden består tingsrätten av en lagfaren domare. Om det finns särskilda skäl med hänsyn till ärendets beskaffenhet, får tingsrätten dock bestå av en lagfaren domare och tre nämndemän.
Regeringen får bestämma att även sådana anställda i en tingsrätt som inte är lagfarna domare skall få handlägga enkla ärenden enligt 17 kap. 1 §.
Lag (1996:243)
.
5 §
Uppgifter om ingångna och upplösta äktenskap registreras inom folkbok-
föringen enligt särskilda bestämmelser.
Lag (1991:495)
.
Övergångsbestämmelser
1988:690
Denna lag träder i kraft den 1 juli 1988. Äldre bestämmelser gäller dock i fråga om förbud enligt 14 kap. 7 § andra stycket som har meddelats före ikraftträdandet.
1989:353
Denna lag träder i kraft den 1 juli 1989. Äldre bestämmelser tillämpas dock i fråga om avgöranden av hovrätt som meddelats före ikraftträdandet.
1989:657
Denna lag träder i kraft den 1 september 1989. Äldre föreskrifter gäller alltjämt vid huvudförhandlingar som har påbörjats före ikraftträdandet.
1989:925
1. Denna lag träder i kraft den 1 januari 1990.
2. Ligger den dag som avses i 9 kap. 2 § äktenskapsbalken före den 1 januari 1990 tillämpas 10 kap. 3 § och 11 kap. 4 § i deras äldre lydelse.
1991:495
1. Denna lag träder i kraft den 1 juli 1991.
2. Hindersprövning hos pastorsämbetet som inte har beslutats före ikraftträdandet skall göras av skattemyndigheten.
3. I fråga om överklagande av sådant beslut av pastorsämbetet eller av präst inom svenska kyrkan om förrättande av vigsel som har meddelats före ikraft-
trädandet gäller äldre bestämmelser.
1993:130
1. Denna lag träder i kraft den 1 april 1993.
2. Den nya lagen tillämpas endast beträffande villkor om enskild egendom vilka har tillkommit efter ikraftträdandet.
1995:1681
Denna lag träder i kraft den 1 maj 1996 men tillämpas inte i de fall där det första beslutet i ärendet fattats dessförinnan.
1996:765
1. Denna lag träder i kraft den 1 september 1996.
2. Har god man förordnats enligt ackordslagen (1970:847) före ikraftträdandet gäller dock äldre bestämmelser.
1997:390
1. Denna lag träder i kraft den 1 september 1997.
2. Om huvudförhandlingen har påbörjats före ikraftträdandet gäller 14 kap. 17 § i sin äldre lydelse.
1997:994
Denna lag träder i kraft den 1 januari 1998 men tillämpas inte i de fall där det första beslutet i ärendet fattats dessförinnan. I mål som anhängiggörs hos Regeringsrätten från och med den 1 januari 1998 skall dock Riksskatteverket föra det allmännas talan.
1998:619
1. Denna lag träder i kraft den 1 januari 1999.
2. Ligger den dag som avses i 9 kap. 2 § äktenskapsbalken före den 1 januari 1999, tillämpas 6 kap. 7 och 8 §§, 9 kap. 11 §
samt 10 kap. 3 och 4 §§ i deras äldre lydelse.
2003:644
Denna lag träder i kraft den 1 januari 2004. Äldre föreskrifter i 15 kap. 2 § gäller fortfarande för överklagande av beslut som har meddelats före ikraftträdandet. I dessa fall skall dock Skatteverket föra det allmännas talan.
2004:142
Denna lag träder i kraft den 1 maj 2004. För äktenskap som har ingåtts före ikraftträdandet gäller bestämmelserna i 5 kap. 5 §
i sin äldre lydelse.
2004:763
1. Denna lag träder i kraft den 1 januari 2005.
2. Äldre bestämmelser gäller fortfarande för hindersprövning som har begärts före den 1 januari 2005.
2006:212
1. Denna lag träder i kraft den 15 april 2006.
2. Ett förordnande som vigselförrättare eller som registreringsförrättare enligt lagen (1994:1117) om registrerat partnerskap som gäller vid ikraftträdandet skall därefter anses avse såväl behörighet att förrätta vigsel som behörighet att registrera partnerskap.
2007:184
1. Denna lag träder i kraft den 1 juli 2007.
2. Ligger den dag som avses i 9 kap. 2 § äktenskapsbalken före den 1 juli 2007, tillämpas inte 10 kap. 2 a § och 11 kap.
4 a §.
2009:253
1. Denna lag träder i kraft den 1 maj 2009.
2. Bestämmelsen i 4 kap. 3 § första stycket 1 i dess äldre lydelse ska fortsätta att gälla till utgången av april 2010.
3. I fråga om ärenden om förordnande av vigselförrättare som en länsstyrelse avgjort före ikraftträdandet gäller äldre bestämmelser.
2011:891
1. Denna lag träder i kraft den 1 oktober 2011.
2. Äldre föreskrifter gäller om en ansökan eller anmälan har kommit in till tingsrätten före ikraftträdandet.
2014:376
1. Denna lag träder i kraft den 1 juli 2014.
2. Äldre bestämmelser gäller för ett äktenskap som har ingåtts före ikraftträdandet eller som ingås efter ikraftträdandet med stöd av ett tillstånd som har meddelats före ikraftträdandet. Äldre bestämmelser gäller också om en ansökan om tillstånd har kommit in till länsstyrelsen före ikraftträdandet och prövningen sker efter ikraftträdandet.
2019:235
1. Denna lag träder i kraft den 1 juni 2019.
2. För äktenskapsförord som har getts in för registrering hos  Skatteverket före ikraftträdandet gäller 7 kap. 3 § i den  äldre lydelsen, om inte något annat följer av rådets  förordning (EU) 2016/1103 av den 24 juni 2016 om genomförande  av ett fördjupat samarbete på området för domstols behörighet,  tillämplig lag samt erkännande och verkställighet av domar i  mål om makars förmögenhetsförhållanden eller rådets förordning 
(EU) 2016/1104 av den 24 juni 2016 om genomförande av ett  fördjupat samarbete på området för domstols behörighet,  tillämplig lag samt erkännande och verkställighet av domar i  mål om förmögenhetsrättsliga verkningar av registrerade  partnerskap.
2021:529
Denna lag träder i kraft den 1 juli 2021 i fråga om 14 kap. 
3 § och i övrigt den 1 mars 2022.
2022:968
1. Denna lag träder i kraft den 1 augusti 2022.
2. Den äldre lydelsen av 6 kap. 10 § gäller fortfarande för  ett ackord som kommer till stånd enligt den upphävda lagen 
(1996:764) om företagsrekonstruktion.
3. Den äldre lydelsen av 8 kap. 3 § och 13 kap. 1 § gäller  fortfarande om ett mål om återvinning av gåvan respektive  bodelningen pågår enligt den upphävda lagen (1996:764) om  företagsrekonstruktion.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.