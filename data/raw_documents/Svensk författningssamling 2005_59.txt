Title: Lag (2005:59) om distansavtal och avtal utanför affärslokaler
SFS Number: Svensk författningssamling 2005:59
URL: https://www.riksdagen.se/sv/dokument-och-lagar/dokument/svensk-forfattningssamling/lag-200559-om-distansavtal-och-avtal-utanfor_sfs-2005-59/
Source Link: http://rkrattsbaser.gov.se/sfst?bet=2005:59
Amendment Register Link: http://rkrattsbaser.gov.se/sfsr?bet=2005:59
Ministry/Authority: Justitiedepartementet L2
Issued: 2005-02-24
Metadata: {"Utfärdad": "2005-02-24", "Ändrad": "t.o.m. SFS 2022:1756"}

==================================================

Lag (2005:59) om distansavtal och avtal utanför affärslokaler
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2005:59
Departement/myndighet
:   
Justitiedepartementet L2
Utfärdad
:   
2005-02-24
Ändrad
:   
t.o.m. SFS 2022:1756
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Avtal om varor och icke finansiella tjänster
3 kap. Avtal om finansiella tjänster och finansiella instrument
4 kap. Har upphävts genom lag (2014:14).
5 kap. Har upphävts genom lag (2014:14).
Övergångsbestämmelser
1 kap. Inledande bestämmelser
Lagens innehåll
1 §
Denna lag innehåller bestämmelser om konsumentskydd vid distansavtal och avtal utanför affärslokaler.
Lag (2014:14)
.
Definitioner
2 §
I lagen avses med
affärslokal: fast eller rörligt affärsställe där  näringsidkaren varaktigt eller vanligen driver verksamhet,
avtal utanför affärslokaler: avtal som ingås
- då näringsidkaren och konsumenten samtidigt är närvarande på  någon annan plats än i näringsidkarens affärslokal eller efter  det att konsumenten lämnat ett anbud på en sådan plats,
- i näringsidkarens affärslokal eller med hjälp av ett medel  för distanskommunikation i omedelbar anslutning till att  konsumenten kontaktats av näringsidkaren på någon annan plats  där de samtidigt varit närvarande, eller
- under en utflykt som har organiserats av näringsidkaren i  marknadsförings- eller försäljningssyfte,
digitalt innehåll: data som framställs och tillhandahålls i  digital form,
digital tjänst: en tjänst som gör det möjligt för konsumenten  att skapa, bearbeta, lagra eller få tillgång till uppgifter i  digital form, eller att utbyta uppgifter eller interagera på  annat sätt med uppgifter i digital form som laddas upp eller  skapas av konsumenten eller av andra användare av tjänsten,
distansavtal: avtal som ingås inom ramen för ett av  näringsidkaren organiserat system för att träffa avtal på  distans, om kommunikationen uteslutande sker på distans,
driftskompatibilitet: förmåga att fungera med annan hårdvara  eller programvara än sådan som normalt används med samma typ  av varor med digitala delar, digitalt innehåll eller digitala  tjänster,
kompatibilitet: förmåga att utan konvertering fungera med  sådan hårdvara eller programvara som normalt används med samma  typ av varor med digitala delar, digitalt innehåll eller  digitala tjänster,
konsument: en fysisk person som handlar huvudsakligen för  ändamål som faller utanför näringsverksamhet,
marknadsplats online: en tjänst som använder programvara,  inbegripet en webbplats, en del av en webbplats eller en  applikation, som administreras av en näringsidkare eller för  dennes räkning och som gör det möjligt för konsumenten att  ingå distansavtal med andra näringsidkare eller konsumenter,
näringsidkare: en fysisk eller juridisk person som handlar för  ändamål som har samband med den egna näringsverksamheten,
personuppgifter: sådan information som avses i artikel 4.1 i  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning),
vara: lös sak, med eller utan digitala delar,
vara med digitala delar: lös sak som är integrerad eller  sammankopplad med ett digitalt innehåll eller en digital  tjänst på ett sådant sätt att avsaknaden av det digitala  innehållet eller den digitala tjänsten gör att varan inte kan  användas på det sätt som är avsett.
Lag (2022:655)
.
Behörighet för näringsidkarens ombud
3 §
Om näringsidkaren anlitar ett ombud, ska denne alltid anses behörig att handla på näringsidkarens vägnar när det gäller att
- ingå distansavtal eller avtal utanför affärslokaler,
- utfästa förmåner som är avsedda att ingå i ett sådant avtal, och
- ta emot betalning för näringsidkarens räkning.
Näringsidkaren får inte till nackdel för konsumenten inskränka denna behörighet.
Lag (2014:14)
.
Avtalsvillkor som avviker från lagen
4 §
Ett avtalsvillkor som i jämförelse med bestämmelserna i denna lag är till nackdel för konsumenten är utan verkan mot denne, om inte annat anges i lagen.
Lag (2014:14)
.
Behandling av personuppgifter
5 §
Bestämmelser om behandling av personuppgifter finns i  Europaparlamentets och rådets förordning (EU) nr 2016/679 av  den 27 april 2016 om skydd för fysiska personer med avseende  på behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning), i lagen (2018:218) med  kompletterande bestämmelser till EU:s dataskyddsförordning och  i föreskrifter som har meddelats i anslutning till den lagen.
Lag (2022:655)
.
2 kap. Avtal om varor och icke finansiella tjänster
Tillämpningsområde
1 §
Detta kapitel gäller för ett avtal genom vilket en  näringsidkare mot betalning överlåter eller upplåter lös  egendom till eller utför en tjänst åt en konsument. Med tjänst  avses i detta kapitel också uthyrning av fast egendom.
Kapitlet gäller också för ett avtal genom vilket en  näringsidkare i utbyte mot endast konsumentens personuppgifter  ska tillhandahålla ett digitalt innehåll på något annat sätt  än på ett fysiskt medium eller en digital tjänst åt en  konsument. Detta gäller dock inte om personuppgifterna  behandlas av näringsidkaren endast för att uppfylla rättsliga  krav som gäller för denne eller för att tillhandahålla det  digitala innehållet eller den digitala tjänsten.
För avtal om finansiella tjänster eller om överlåtelse eller  emission av finansiella instrument gäller i stället 3 kap.
Lag (2022:655)
.
1 a §
Detta kapitel gäller inte för avtal som
1. avser uthyrning för varaktigt boende,
2. avser uppförande av byggnad eller annan fast anläggning på  mark eller i vatten,
3. ingås med hjälp av en varuautomat eller annan liknande  automat eller i en automatiserad affärslokal,
4. ingås med en operatör genom användning av en offentlig  telefonautomat,
5. avser en tjänst som fullgörs genom användning av en  telefon-, internet- eller faxuppkoppling, om tjänsten utförs  vid ett enda tillfälle,
6. avser vadhållning, kasinospel eller andra lotteritjänster,
7. avser försäljning av livsmedel eller andra dagligvaror för  hushållet som levereras till en konsuments bostad eller  arbetsplats i ett distributionssystem med regelbunden  utkörning, eller
8. omfattas av lagen (2011:914) om konsumentskydd vid avtal om  tidsdelat boende eller långfristig semesterprodukt eller  omfattas av bestämmelserna om paketresor i paketreselagen 
(2018:1217).
Kapitlet gäller inte för avtal utanför affärslokaler, om det  pris som konsumenten sammanlagt ska betala understiger 400  kronor.
I fråga om avtal om transport av personer gäller endast 3 §  tredje stycket och 9 §.
Lag (2022:655)
.
Information innan ett avtal ingås
2 §
Innan ett avtal ingås ska näringsidkaren ge konsumenten  information om
1. sitt namn, organisationsnummer, telefonnummer, adress, e-
postadress och andra medel för kommunikation via internet som  näringsidkaren tillhandahåller och som gör det möjligt för  konsumenten att bevara uppgifter i en läsbar och varaktig  form, och, om näringsidkaren agerar för någon annans räkning,  motsvarande uppgifter för den näringsidkaren,
2. varans eller tjänstens huvudsakliga egenskaper i den  omfattning som är lämplig med hänsyn till varan eller tjänsten  och till hur informationen ges,
3. varans eller tjänstens pris, inbegripet skatter och  avgifter, eller, om priset inte kan anges i förväg, hur priset  beräknas; om avtalet löper på obegränsad tid eller avser en  prenumeration, ska även kostnaderna per faktureringsperiod och  per månad anges,
4. personanpassning av priset på grund av automatiserat  beslutsfattande,
5. kostnader för leverans eller porto och andra tillkommande  kostnader,
6. kostnaden för att ett medel för distanskommunikation  används, om inte kostnaden är beräknad efter normaltaxa,
7. villkoren för betalning samt för leverans eller fullgörande  på något annat sätt och tidpunkt för leverans eller  fullgörande; om avtalet ska ingås på näringsidkarens  webbplats, ska det i början av beställningsprocessen anges  vilka betalningssätt som godtas och om det finns några  begränsningar för leveransen,
8. handpenning eller andra ekonomiska garantier som  konsumenten ska lämna och de villkor som gäller för detta,
9. den rätt som konsumenten har att reklamera enligt lag, hur  reklamation kan göras och gatuadressen till det  verksamhetsställe dit konsumenten kan vända sig för att  framställa klagomål,
10. huruvida och under vilka förutsättningar det finns en  ångerrätt, tidsfristen och övriga villkor för ångerrätten, hur  ångerrätten utövas samt att det finns ett standardformulär för  utövande av ångerrätten,
11. den skyldighet konsumenten vid utövande av ångerrätten kan  ha att på egen bekostnad återsända varan samt, vid  distansavtal, kostnaden för att återsända varan om den är  sådan att den inte kan återsändas med post,
12. huruvida konsumenten är skyldig att ersätta näringsidkaren  enligt 15 § 3 eller 4,
13. åtaganden från näringsidkaren eller tillverkaren om att,  utöver vad som följer av lag, betala tillbaka det som betalats  för varan, byta ut eller reparera den eller utföra någon form  av service på den, ifall varan inte överensstämmer med  uppgifter som lämnats i utfästelser eller marknadsföring eller  om det finns andra avvikelser från uppgifter som lämnats på  ett sådant sätt,
14. den assistans och service som gäller efter försäljningen,
15. uppförandekoder som gäller för näringsidkaren och hur  konsumenten kan ta del av dem,
16. avtalets löptid,
17. kortaste giltighetstid för konsumentens skyldigheter  enligt avtalet,
18. villkoren för att säga upp avtalet, om det gäller tills  vidare eller förnyas automatiskt,
19. funktionen hos en vara med digitala delar, digitalt  innehåll eller en digital tjänst, inbegripet tekniska  skyddsåtgärder,
20. kompatibilitet och driftskompatibilitet mellan varor med  digitala delar, digitalt innehåll och digitala tjänster, i den  utsträckning näringsidkaren känner till eller borde känna till  det, och
21. vilka möjligheter som finns att få en tvist med  näringsidkaren prövad utanför domstol.
Vid en auktion får informationen enligt första stycket 1  ersättas med motsvarande uppgifter om auktionsförrättaren, om  det är möjligt att delta i auktionen även på ett annat sätt än  genom att använda ett medel för distanskommunikation. Under  samma förutsättning får information enligt första stycket 9 om  gatuadressen till det verksamhetsställe dit konsumenten kan  framställa klagomål avse auktionsförrättarens  verksamhetsställe.
Lag (2022:655)
.
2 a §
Innan ett avtal ingås ska näringsidkaren, om det finns  en ångerrätt, ge konsumenten ett standardformulär för utövande  av ångerrätten.
Lag (2020:169)
.
2 b §
Innan ett avtal ingås på en marknadsplats online ska den  näringsidkare som tillhandahåller marknadsplatsen ge  konsumenten information om
1. de kriterier som främst bestämmer rankningen av erbjudanden  som presenteras vid en sökning och deras betydelse jämfört med  andra kriterier,
2. huruvida den som erbjuder en vara, en tjänst eller digitalt  innehåll är näringsidkare eller inte, baserat på den uppgift  om det som denne lämnat,
3. ifall den som erbjuder en vara, en tjänst eller digitalt  innehåll inte är näringsidkare, att bestämmelserna i denna lag  och andra konsumentskyddande lagar inte gäller, och
4. i de fall förpliktelserna enligt avtalet är uppdelade  mellan den som erbjuder en vara, en tjänst eller digitalt  innehåll och den som tillhandahåller marknadsplatsen, hur  förpliktelserna är uppdelade.
Lag (2022:655)
.
Hur information ska ges innan ett distansavtal ingås
3 §
I fråga om distansavtal ska informationen enligt 2-2 b §§  ges klart och begripligt och på ett sätt som är anpassat till  det medel för distanskommunikation som används. Särskild  hänsyn ska tas till behoven hos underåriga och andra särskilt  utsatta personer. Informationen enligt 2 b § 1 ska ges i ett  särskilt avsnitt i onlinegränssnittet och vara direkt och lätt  tillgänglig från den plats där sökresultaten presenteras.
Om avtalet ska ingås genom ett sådant medel för  distanskommunikation som gör att information endast kan ges i  begränsad omfattning eller under begränsad tid, ska åtminstone  information enligt 2 § första stycket 1, i fråga
om näringsidkarens namn och organisationsnummer, 2-5, 16 och 
18 ges med hjälp av det kommunikationsmedlet. Om det finns en  ångerrätt, ska information enligt 2 § första stycket 10 också  ges med hjälp av kommunikationsmedlet. Övrig information  enligt 2 § första stycket och 2 a § ska ges på något annat  lämpligt sätt i enlighet med kraven i första stycket i denna  paragraf.
Om avtalet ska ingås på näringsidkarens webbplats, ska  konsumenten särskilt uppmärksammas på innehållet i den  information som ges enligt 2 § första stycket 2-5 och 16-18.
Lag (2022:655)
.
Särskilda regler vid telefonförsäljning
3 a §
Om näringsidkaren på eget initiativ kontaktar  konsumenten per telefon i syfte att ingå ett distansavtal,  ska konsumenten i början av samtalet informeras om  näringsidkarens identitet, syftet med samtalet och namnet  på den person som är i kontakt med konsumenten och hans  eller hennes relation till näringsidkaren.
Om ett avtal ska ingås till följd av en sådan kontakt som  avses i första stycket, ska näringsidkaren bekräfta sitt  anbud i en handling eller i någon annan läsbar och varaktig  form som är tillgänglig för konsumenten.
Ett avtal ingås genom att konsumenten efter samtalet  skriftligen accepterar näringsidkarens anbud. Ett avtal som  inte har ingåtts på detta sätt är ogiltigt och konsumenten är  då inte skyldig att betala för några varor eller tjänster.  Konsumenten ska informeras om detta i näringsidkarens  bekräftelse av anbudet.
Lag (2018:1321)
.
Hur information ska ges efter det att ett distansavtal har  ingåtts
4 §
När ett distansavtal har ingåtts ska näringsidkaren inom  rimlig tid ge konsumenten en bekräftelse på avtalet.  Bekräftelsen ska ges senast när varan levereras eller tjänsten  börjar utföras.
Bekräftelsen ska ges i en handling eller i någon annan läsbar  och varaktig form som är tillgänglig för konsumenten och  innehålla den information enligt 2 och 2 a §§ som inte redan  har getts i sådan form. Om konsumenten i enlighet med 11 § 11  har gått med på att det inte finns någon ångerrätt vid köp av  digitalt innehåll, ska det framgå av bekräftelsen.
Lag (2020:169)
.
Hur information ska ges vid avtal utanför affärslokaler
5 §
I fråga om avtal utanför affärslokaler ska informationen  enligt 2 och 2 a §§ ges klart och begripligt i en handling  eller, om konsumenten samtycker till det, i en annan läsbar  och varaktig form som är tillgänglig för konsumenten. Särskild  hänsyn ska tas till behoven hos underåriga och andra särskilt  utsatta personer.
När ett avtal har ingåtts ska näringsidkaren ge konsumenten en  kopia av det undertecknade avtalet eller en bekräftelse på  avtalet. Kopian eller bekräftelsen ska ges i en handling  eller, om konsumenten samtycker till det, i en annan läsbar  och varaktig form som är tillgänglig för konsumenten. Om  konsumenten i enlighet med 11 § 11 har gått med på att det  inte finns någon ångerrätt vid köp av digitalt innehåll, ska  det framgå av kopian eller bekräftelsen.
Lag (2020:169)
.
Påföljder vid utebliven information
6 §
Om näringsidkaren inte ger information i enlighet med 2-5 §§, ska marknadsföringslagen (2008:486) tillämpas. Sådan  information ska anses vara väsentlig enligt 10 § tredje  stycket marknadsföringslagen.
Lag (2022:655)
.
7 §
Om näringsidkaren inte före avtalets ingående och på det  sätt som anges i 3 § eller 5 § första stycket har gett sådan  information om tillkommande kostnader som anges i 2 § första  stycket 5, är konsumenten inte skyldig att betala dessa  kostnader.
Lag (2022:655)
.
Informationen som avtalsinnehåll
8 §
Informationen enligt 2 § är en del av avtalet, såvida  parterna inte uttryckligen har kommit överens om något  annat.
Lag (2018:1321)
.
Beställning som görs på en webbplats
9 §
Vid distansavtal som ingås på en webbplats är konsumenten bunden av en beställning som medför en betalningsförpliktelse endast om förpliktelsen har tydliggjorts före beställningen och konsumenten uttryckligen har påtagit sig förpliktelsen.
Lag (2014:14)
.
Konsumentens ångerrätt
10 §
Konsumenten har rätt att frånträda avtalet (ångerrätt)  genom att till näringsidkaren lämna eller sända ett tydligt  meddelande om detta inom 14 dagar från den dag som anges i 
12 § (ångerfrist). Konsumenten kan för detta ändamål använda  det standardformulär för utövande av ångerrätten som avses i 
2 a §. Om konsumenten lämnar meddelandet på näringsidkarens  webbplats, ska näringsidkaren utan dröjsmål bekräfta  mottagandet av meddelandet i en läsbar och varaktig form som  är tillgänglig för konsumenten.
Om konsumenten i rätt tid och på ett ändamålsenligt sätt har  lämnat eller sänt ett meddelande enligt första stycket, får  meddelandet åberopas även om det försenas, förvanskas eller  inte kommer fram.
Lag (2020:169)
.
Undantag från ångerrätten
11 §
Ångerrätten gäller inte för avtal som
1. avser en tjänst som har fullgjorts
- mot betalning om konsumenten uttryckligen har samtyckt till  att tjänsten börjar utföras och gått med på att det inte finns  någon ångerrätt när tjänsten har fullgjorts, eller
- i utbyte mot endast konsumentens personuppgifter,
2. avser en vara eller tjänst vars pris beror på sådana  svängningar på marknaden som näringsidkaren inte kan påverka  och som kan inträffa under ångerfristen,
3. avser en vara som har tillverkats enligt konsumentens  anvisningar eller som annars har fått en tydlig personlig  prägel,
4. avser en vara som snabbt kan försämras eller bli för  gammal,
5. avser en vara som med bruten försegling inte lämpligen kan  återlämnas på grund av hälso- eller hygienskäl och  förseglingen har brutits av konsumenten,
6. avser en vara som till sin natur är sådan att den efter  leverans sammanblandas med en annan vara på så sätt att  varorna inte kan skiljas från varandra,
7. avser alkoholhaltig dryck till ett bestämt pris, när  leverans inte kan ske inom 30 dagar och värdet på drycken vid  leveransen beror på sådana svängningar på marknaden som  näringsidkaren inte kan påverka,
8. avser en förseglad ljud- eller bildupptagning eller ett  förseglat datorprogram och förseglingen har brutits av  konsumenten,
9. avser lösnummer av en tidning eller en tidskrift,
10. ingås vid en auktion, om det är möjligt att delta i  auktionen även på ett annat sätt än genom att använda ett  medel för distanskommunikation,
11. avser tillhandahållande av digitalt innehåll på något  annat sätt än på ett fysiskt medium om tillhandahållandet har  påbörjats och, ifall avtalet innebär en betalningsförpliktelse  för konsumenten,
- konsumenten uttryckligen har samtyckt till att  tillhandahållandet påbörjas och gått med på att det därigenom  inte finns någon ångerrätt, och
- näringsidkaren antingen gett en bekräftelse på avtalet  enligt 4 § eller gett en kopia av eller en bekräftelse på  avtalet enligt 5 § andra stycket,
12. avser kulturevenemang, idrottsevenemang eller någon annan  liknande fritidsaktivitet, servering, catering eller någon  annan liknande tjänst, inkvartering, varutransport eller  biluthyrning, om näringsidkaren ska tillhandahålla tjänsten på  en bestämd dag eller under en bestämd tidsperiod,
13. avser en brådskande reparations- eller underhållsåtgärd  vid ett besök i konsumentens bostad, om besöket äger rum på  konsumentens initiativ och uttryckliga begäran och  reparations- eller underhållsåtgärden omfattas av konsumentens  begäran eller har ett direkt samband med denna, eller
14. avser en tjänst som har fullgjorts, om konsumenten  uttryckligen har begärt ett besök från näringsidkaren i syfte  att denne ska utföra reparationsåtgärder och konsumenten  uttryckligen har samtyckt till att tjänsten börjar utföras.
Lag (2022:655)
.
Ångerfristen
12 §
Vid avtal om överlåtelse eller upplåtelse av en vara  börjar ångerfristen löpa den dag då konsumenten får varan i  sin besittning. Vid avtal om en tjänst börjar ångerfristen  löpa den dag då avtalet ingås.
Om avtalet avser flera varor eller en vara som består av flera  delar, börjar ångerfristen löpa den dag då konsumenten får den  sista varan respektive den sista delen av varan i sin  besittning. I fråga om regelbunden leverans av varor under en  viss tid börjar ångerfristen dock löpa när konsumenten får  varorna från den första leveransen i sin besittning.
I fråga om avtal om leverans av vatten, gas eller el, när  försäljningen inte sker i en begränsad volym eller en  fastställd kvantitet, och i fråga om avtal om leverans av  fjärrvärme, börjar ångerfristen löpa den dag då avtalet ingås.  Detsamma gäller i fråga om avtal om digitalt innehåll som  levereras på något annat sätt än på ett fysiskt medium.
Ångerfristen enligt första-tredje styckena börjar aldrig löpa  förrän konsumenten har fått information om ångerrätten enligt 
2 § första stycket 10 på det sätt som anges i 3 § eller 5 §  första stycket. Rätten att ångra sig upphör dock senast ett år  efter det att ångerfristen skulle ha löpt ut om information  hade getts på föreskrivet sätt.
Lag (2022:655)
.
Verkan av att konsumenten utövar sin ångerrätt
13 §
Om konsumenten utövar sin ångerrätt, ska konsumenten utan  onödigt dröjsmål och senast inom 14 dagar på egen bekostnad  lämna eller sända tillbaka varan till näringsidkaren. Om  näringsidkaren har gått med på att stå för kostnaden för  återsändande av varan eller inte har gett konsumenten  information enligt 2 § första stycket 11 på det sätt som anges  i 3 § eller 5 § första stycket, ska kostnaden bäras av  näringsidkaren.
Första stycket gäller inte, om näringsidkaren har erbjudit sig  att hämta varan eller, vid avtal utanför affärslokaler, varan  levererats till konsumentens bostad när avtalet ingicks och  inte lämpligen kan återsändas med post. I sådana fall ska  näringsidkaren på egen bekostnad hämta varan.
Lag (2022:655)
.
13 a §
Om konsumenten utövar sin ångerrätt avseende ett avtal  om tillhandahållande av digitalt innehåll eller en digital  tjänst, ska konsumenten avstå från att använda det digitala  innehållet eller den digitala tjänsten och från att göra detta  tillgängligt för annan. Näringsidkaren får, utom i fall som  avses i 14 a § tredje stycket, hindra sådan användning.
Lag (2022:655)
.
14 §
Om konsumenten utövar sin ångerrätt, ska näringsidkaren betala tillbaka vad konsumenten har betalat till näringsidkaren. Återbetalning ska göras utan onödigt dröjsmål och senast inom 14 dagar från den dag då näringsidkaren tog emot konsumentens meddelande om att avtalet frånträtts.
Vid avtal om överlåtelse eller upplåtelse av en vara behöver återbetalning dock inte göras förrän näringsidkaren tagit emot varan från konsumenten eller konsumenten visat att varan sänts tillbaka. Detta gäller inte om näringsidkaren enligt 13 § andra stycket på egen bekostnad ska hämta varan.
Näringsidkaren ska använda samma betalningssätt som konsumenten, om inte konsumenten uttryckligen går med på något annat. Konsumenten får inte drabbas av några kostnader på grund av att ett annat betalningssätt används.
Lag (2014:14)
.
14 a §
Om konsumenten utövar sin ångerrätt avseende ett avtal  om tillhandahållande av digitalt innehåll eller en digital  tjänst, får näringsidkaren inte använda innehåll som  konsumenten har tillhandahållit eller skapat vid användningen  av det digitala innehållet eller den digitala tjänsten och som  inte är personuppgifter.
Näringsidkaren får dock använda sådant innehåll om det
1. inte har något annat användningsområde än det digitala  innehåll eller den digitala tjänst som tillhandahålls av  näringsidkaren,
2. endast rör konsumentens verksamhet vid dennes användning av  det digitala innehåll eller den digitala tjänst som  tillhandahålls av näringsidkaren,
3. har satts samman med andra uppgifter av näringsidkaren och  det inte är möjligt eller endast med oproportionella  ansträngningar går att dela upp innehållet, eller
4. har skapats gemensamt med andra och innehållet kan användas  av andra konsumenter.
På konsumentens begäran ska näringsidkaren tillgängliggöra  sådant innehåll som avses i första stycket för konsumenten,  förutom i de fall som avses i andra stycket 1-3. Innehållet  ska göras tillgängligt utan kostnad, inom skälig tid och i ett  allmänt använt, maskinläsbart format.
Lag (2022:655)
.
15 §
Om konsumenten utövar sin ångerrätt, ska konsumenten  ersätta näringsidkaren för
1. förhöjda leveranskostnader på grund av konsumentens val av  leveransmetod,
2. en varas värdeminskning i den mån den beror på att  konsumenten hanterat varan i större omfattning än som varit  nödvändigt för att fastställa dess egenskaper eller funktion,  under förutsättning att näringsidkaren har gett konsumenten  information enligt 2 § första stycket 10 på det sätt som anges  i 3 § eller 5 § första stycket,
3. en proportionell andel av det avtalade priset, i den mån  priset är skäligt, för en tjänst som delvis utförts innan  konsumenten utövade ångerrätten, under förutsättning att  konsumenten uttryckligen, och i fråga om avtal utanför  affärslokaler i en handling eller i någon annan läsbar och  varaktig form, har begärt att tjänsten skulle börja utföras  under ångerfristen, och näringsidkaren har gett konsumenten  information enligt 2 § första stycket 10 och 12 på det sätt  som anges i 3 § eller 5 § första stycket, och
4. en proportionell andel av det avtalade priset, i den mån  priset är skäligt, för vatten, gas eller el, när försäljningen  inte skett i en begränsad volym eller en fastställd kvantitet,  eller fjärrvärme, där leveransen påbörjats innan konsumenten  utövade ångerrätten, allt under förutsättning att konsumenten  uttryckligen, och i fråga om avtal utanför affärslokaler i en  handling eller i någon annan läsbar och varaktig form, har  begärt att leverans skulle påbörjas under ångerfristen, och  näringsidkaren har gett konsumenten information enligt 2 §  första stycket 10 och 12 på det sätt som anges i 3 § eller 5 §  första stycket.
Lag (2022:655)
.
15 a §
Om konsumenten utövar sin ångerrätt i fråga om digitalt  innehåll som levereras på något annat sätt än på ett fysiskt  medium, är han eller hon inte skyldig att betala för det som  har levererats.
Lag (2020:169)
.
Anknytande avtal
16 §
Om konsumenten utövar sin ångerrätt och med anledning av avtalet har ingått ett anknytande avtal med näringsidkaren eller med någon annan på grund av en överenskommelse mellan denne och näringsidkaren, ska det anknytande avtalet upphöra att gälla utan att konsumenten får åläggas någon påföljd för detta. Detsamma ska gälla om konsumenten utövar ångerrätten och det är fråga om ett sådant kreditköp som avses i konsumentkreditlagen (2010:1846).
Lag (2014:14)
.
3 kap. Avtal om finansiella tjänster och finansiella instrument
Tillämpningsområde
1 §
Detta kapitel gäller för distansavtal mellan en  näringsidkare och en konsument om kredit, försäkring,  betalning eller andra finansiella tjänster eller om  överlåtelse eller emission av finansiella instrument.
Kapitlet gäller även för avtal utanför affärslokaler mellan  en näringsidkare och en konsument om finansiella tjänster.  Kapitlet gäller dock inte för ett sådant avtal, om det pris  som konsumenten sammanlagt ska betala understiger 400 kronor  eller om avtalet omfattas av konsumentkreditlagen 
(2010:1846).
Bestämmelserna gäller inte för de enskilda tjänster eller  överlåtelser som utförs inom ramen för ett avtal om  fortlöpande tjänster eller återkommande överlåtelser.
Om parterna inom ett år ingår ett nytt avtal om samma slag av  finansiella tjänster eller finansiella instrument, behöver  näringsidkaren inte på nytt lämna information enligt 3 och 
4 a §§.
Med finansiella instrument avses detsamma som i lagen 
(1991:980) om handel med finansiella instrument. Det som sägs  i detta kapitel om finansiella instrument gäller också andra  finansiella produkter.
Lag (2018:1321)
.
2 §
Bestämmelserna om ångerrätt i 7-12 §§ gäller inte avtal  om
1. finansiell tjänst eller överlåtelse av finansiellt  instrument, om priset beror på sådana svängningar på  finansmarknaden som näringsidkaren inte kan påverka och som  kan inträffa under ångerfristen,
2. deltagande i emission eller annan likartad aktivitet, om  priset för den rättighet som aktiviteten avser efter  teckningstidens utgång kommer att bero på sådana svängningar  på finansmarknaden som sägs i 1,
3. en bostadskredit enligt 2 § konsumentkreditlagen 
(2010:1846), eller
4. försäkring med en avtalad giltighetstid om en månad eller  mindre.
Bestämmelserna om ångerrätt gäller inte heller om båda parter  på konsumentens begäran har fullgjort sina förpliktelser  enligt avtalet.
Lag (2016:1028)
.
Information innan ett avtal ingås
3 §
I rimlig tid innan ett avtal ingås ska näringsidkaren  ge information om
1. sitt namn och organisationsnummer, sin adress, sitt  telefonnummer eller sin e-postadress och sin huvudsakliga  verksamhet samt motsvarande uppgifter beträffande en  mellanman som näringsidkaren anlitar, inklusive uppgift om  dennes relation till näringsidkaren,
2. ansvarig tillsynsmyndighet, om verksamheten kräver  tillstånd,
3. den finansiella tjänstens eller det finansiella  instrumentets huvudsakliga egenskaper,
4. den finansiella tjänstens eller det finansiella  instrumentets pris, inbegripet arvoden, skatter och  avgifter,
5. att det med avtalet kan följa skatter, avgifter eller  kostnader som varken betalas genom näringsidkaren eller  påförs av denne,
6. de särskilda risker som följer med det finansiella  instrument som avtalet avser, inklusive uppgift om att den  tidigare värdeutvecklingen och avkastningen inte ger någon  säker vägledning i fråga om den framtida utvecklingen och  avkastningen,
7. sättet för betalning och för fullgörande,
8. vad som gäller om ångerrätt enligt denna lag, inklusive  uppgift om vad konsumenten enligt 11 § kan komma att få  betala vid utövande av ångerrätten,
9. kostnaden för att ett medel för distanskommunikation  används, om inte kostnaden är beräknad efter normaltaxa,
10. den tid under vilken erbjudandet gäller,
11. avtalets kortaste löptid, om avtalet avser en fortlöpande  eller periodiskt återkommande finansiell tjänst,
12. vad som gäller om uppsägning av avtalet i förtid eller  ensidigt,
13. vilket lands lag om marknadsföring som har följts,
14. avtalsvillkor om vilket lands lag som ska tillämpas på  avtalet och om vilken domstol som är behörig,
15. på vilket språk avtalsvillkoren och informationen  tillhandahålls och på vilket språk näringsidkaren åtar sig  att kommunicera under avtalstiden,
16. hur klagomål i fråga om avtalet behandlas och vilka  möjligheter som finns att få en tvist med näringsidkaren  prövad utanför domstol, och
17. vilka garantifonder eller liknande ersättningssystem som  finns.
Informationen ska ges klart och begripligt och på ett sätt  som är anpassat till det medel för distanskommunikation som  används. Näringsidkaren ska ta särskild hänsyn till behovet  av skydd för underåriga och andra särskilt utsatta  personer.
I rimlig tid innan ett avtal ingås ska  näringsidkaren också tillhandahålla samtliga avtalsvillkor.
Informationen och avtalsvillkoren ska ges i en handling eller  i någon annan läsbar och varaktig form som är tillgänglig för  konsumenten. Om avtalet ska ingås genom ett medel för  distanskommunikation som inte tillåter att informationen och  avtalsvillkoren ges i sådan form före avtalsslutet, ska  näringsidkaren ge konsumenten informationen i denna form  snarast efter det att avtalet har ingåtts.
Om avtalet avser en betaltjänst enligt lagen (2010:751) om  betaltjänster gäller inte första stycket 1-4, 11, 12 och 
14-16.
Lag (2018:1321)
.
Särskilda regler vid telefonförsäljning
4 §
Om näringsidkaren på eget initiativ kontaktar  konsumenten per telefon i syfte att ingå ett distansavtal,  ska konsumenten i början av samtalet informeras om  näringsidkarens identitet, syftet med samtalet och namnet på  den person som är i kontakt med konsumenten och hans eller  hennes relation till näringsidkaren.
Om ett avtal ska ingås till följd av en sådan kontakt som  avses i första stycket, ska näringsidkaren bekräfta sitt  anbud i en handling eller i någon annan läsbar och varaktig  form som är tillgänglig för konsumenten.
Ett avtal ingås genom att konsumenten efter samtalet  skriftligen accepterar näringsidkarens anbud. Ett avtal som  inte har ingåtts på detta sätt är ogiltigt och konsumenten är  då inte skyldig att betala för några finansiella tjänster  eller finansiella instrument. Konsumenten ska informeras om  detta i näringsidkarens bekräftelse av anbudet.
Lag (2018:1321)
.
4 a §
I de fall ett avtal får ingås per telefon behöver  näringsidkaren, om konsumenten uttryckligen samtycker till  det, under samtalet endast ge information enligt 3 § första  stycket 3-6, 8 och 15. Näringsidkaren ska dock upplysa  konsumenten om att ytterligare information finns tillgänglig  på begäran och ange vad denna information avser.
Snarast efter det att avtalet har ingåtts ska näringsidkaren  ge konsumenten all den information som avses i 3 § första  stycket och samtliga avtalsvillkor i en handling eller i  någon annan läsbar och varaktig form som är tillgänglig för  konsumenten.
Lag (2018:1321)
.
Tillhandahållande av avtalsvillkoren under avtalstiden, m.m.
5 §
Konsumenten har rätt att när som helst under avtalstiden på begäran få del av avtalsvillkoren i en handling.
Konsumenten har rätt att under avtalstiden ändra det medel för distanskommunikation som används, om inte detta är oförenligt med avtalet eller den finansiella tjänstens beskaffenhet.
Påföljd vid utebliven information
6 §
Om näringsidkaren inte ger information i enlighet med 
3-5 §§, ska marknadsföringslagen (2008:486) tillämpas. Sådan  information ska anses vara väsentlig enligt 10 § tredje  stycket marknadsföringslagen.
Lag (2022:655)
.
Konsumentens ångerrätt
7 §
Konsumenten har rätt att frånträda avtalet (ångerrätt)  genom att till näringsidkaren lämna eller sända ett meddelande  om detta inom 14 dagar från den dag som anges i 8 § 
(ångerfrist). Vid avtal om livförsäkring, privat individuellt  pensionssparande eller sparande i en sådan PEPP-produkt som  avses i Europaparlamentets och rådets förordning (EU) 
2019/1238 av den 20 juni 2019 om en paneuropeisk privat  pensionsprodukt (PEPP-produkt) är ångerfristen dock 30 dagar.
Om konsumenten i rätt tid och på ett ändamålsenligt sätt har  lämnat eller sänt ett meddelande enligt första stycket, får  meddelandet åberopas även om det försenas, förvanskas eller  inte kommer fram.
Lag (2022:1756)
.
8 §
Ångerfristen börjar löpa den dag då avtalet ingås.  Vid avtal om livförsäkring börjar ångerfristen dock löpa den  dag då konsumenten får kännedom om att försäkringsavtalet  kommit till stånd.
Ångerfristen börjar löpa tidigast den dag då information och  avtalsvillkor enligt 3 § fjärde stycket eller 4 a § andra  stycket kommer konsumenten till handa.
Lag (2018:1321)
.
Verkan av att konsumenten utövar sin ångerrätt
9 §
Om konsumenten utövar sin ångerrätt, skall konsumenten snarast och senast inom 30 dagar betala tillbaka de belopp och sända tillbaka det material som konsumenten har erhållit från näringsidkaren. Tiden skall räknas från den dag då konsumenten lämnade eller sände sitt meddelande om att avtalet frånträds.
10 §
Om konsumenten utövar sin ångerrätt, skall näringsidkaren snarast och senast inom 30 dagar betala tillbaka vad konsumenten har betalat till näringsidkaren, med avräkning för vad näringsidkaren får kräva enligt 11 §. Tiden skall räknas från den dag då näringsidkaren tog emot konsumentens meddelande om att avtalet frånträds.
11 §
Näringsidkaren har rätt till ersättning för den tjänst som har tillhandahållits enligt avtalet innan ångerrätten utövades. Ersättningen får inte överstiga ett belopp som står i proportion till omfattningen av den tillhandahållna tjänsten, jämförd med den fullständiga tjänsten enligt avtalet.
Näringsidkaren får inte kräva betalning enligt första stycket, om näringsidkaren
1. har underlåtit att lämna information enligt 3 § första stycket 8 om vad konsumenten kan komma att få betala vid utövande av ångerrätten, eller
2. utan begäran från konsumenten har påbörjat fullgörandet av avtalet innan ångerfristen har löpt ut.
Lag (2014:14)
.
Anknytande avtal
12 §
Om konsumenten utövar sin ångerrätt och det med anledning av avtalet har ingåtts ett anknytande avtal om tjänster som tillhandahålls av näringsidkaren eller av någon annan på grund av en överenskommelse mellan denne och näringsidkaren, ska det anknytande avtalet upphöra att gälla utan att konsumenten får åläggas någon påföljd för detta.
Lag (2014:14)
.
Förhållandet till ångerrätten enligt konsumentkreditlagen
13 §
I fråga om kreditavtal enligt konsumentkreditlagen
(2010:1846) tilllämpas 21-25 §§ den lagen i stället för 7-12 §§.
Lag (2010:1854)
.
Lagval
14 §
Ett avtalsvillkor som anger att lagen i ett land utanför Europeiska ekonomiska samarbetsområdet ska tillämpas på avtalet gäller inte, om den lag som gäller med bortseende från villkoret är lagen i ett land inom Europeiska ekonomiska samarbetsområdet och den lagen ger konsumenten ett bättre skydd.
Lag (2014:14)
.
4 kap. Har upphävts genom
lag (2014:14)
.
5 kap. Har upphävts genom
lag (2014:14)
.
Övergångsbestämmelser
2005:59
1. Denna lag träder i kraft den 1 april 2005, då lagen
(2000:274) om konsumentskydd vid distansavtal och hemförsäljningsavtal skall upphöra att gälla.
2. I fråga om avtal som har ingåtts före ikraftträdandet gäller äldre bestämmelser.
3. I fråga om försäkringsavtal som har förnyats efter ikraftträdandet gäller den nya lagen.
2012:68
1. Denna lag träder i kraft den 1 mars 2012.
2. I fråga om avtal som har ingåtts före ikraftträdandet gäller äldre bestämmelser.
2014:14
1. Denna lag träder i kraft den 13 juni 2014.
2. Äldre föreskrifter gäller för avtal som har ingåtts före ikraftträdandet.
2018:1338
1. Denna lag träder i kraft den 1 augusti 2018.
2. Äldre föreskrifter gäller fortfarande för avtal som har  ingåtts före ikraftträdandet.
2020:169
1. Denna lag träder i kraft den 1 maj 2020.
2. Äldre föreskrifter gäller för avtal som har ingåtts före  ikraftträdandet.
2022:655
1. Denna lag träder i kraft den 1 september 2022.
2. Äldre bestämmelser gäller för avtal som har ingåtts före  ikraftträdandet. Äldre bestämmelser gäller även om avtalet har  ingåtts efter ikraftträdandet för information som  näringsidkaren till grund för avtalet har lämnat före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.