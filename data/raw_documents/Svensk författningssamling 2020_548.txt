Title: Lag (2020:548) om omställningsstöd
SFS Number: Svensk författningssamling 2020:548
URL: https://www.riksdagen.se/sv/dokument-och-lagar/dokument/svensk-forfattningssamling/lag-2020548-om-omstallningsstod_sfs-2020-548/
Source Link: http://rkrattsbaser.gov.se/sfst?bet=2020:548
Amendment Register Link: http://rkrattsbaser.gov.se/sfsr?bet=2020:548
Ministry/Authority: Finansdepartementet S2
Issued: 2020-06-17
Metadata: {"Utfärdad": "2020-06-17", "Ändrad": "t.o.m. SFS 2021:284"}

==================================================

Lag (2020:548) om omställningsstöd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:548
Departement/myndighet
:   
Finansdepartementet S2
Utfärdad
:   
2020-06-17
Ändrad
:   
t.o.m. SFS 2021:284
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Omställningsstöd
1 §
Denna lag innehåller bestämmelser om ekonomiskt stöd till  företag vars nettoomsättning har minskat i större omfattning  till följd av spridningen av sjukdomen covid-19 
(omställningsstöd).
Vem har rätt till omställningsstöd?
2 §
Rätt till omställningsstöd har företag som är en fysisk  eller juridisk person som vid tidpunkten för prövningen av  ansökan om omställningsstöd
1. bedriver sådan näringsverksamhet i Sverige som avses i 
13 kap. 1 § inkomstskattelagen (1999:1229), och
2. är godkänd för F-skatt enligt 9 kap. 1 §  skatteförfarandelagen (2011:1244) eller är en sådan stiftelse,  förening eller registrerat trossamfund som undantas från  skattskyldighet enligt 7 kap. 3 § inkomstskattelagen eller är  ett privatbostadsföretag enligt 2 kap. 17 § samma lag.
En ideell förening har rätt till omställningsstöd endast om  organisationsnummer för föreningen har fastställts senast vid  utgången av 2019.
3 §
Rätt till omställningsstöd har inte
1. staten, regioner, kommuner och kommunalförbund,
2. företag över vilka staten, regioner, kommuner och  kommunalförbund var för sig eller tillsammans, har ett direkt  eller indirekt rättsligt bestämmande inflytande, om inte  verksamheten som ett sådant företag bedriver avser  affärsverksamhet,
3. företag som hör hemma i en stat eller jurisdiktion som är  upptagen i en förteckning över stater eller jurisdiktioner  utanför Europeiska unionen som av medlemsstaterna gemensamt  eller inom ramen för Organisationen för ekonomiskt samarbete  och utveckling (OECD) har bedömts vara icke samarbetsvilliga  på skatteområdet,
4. företag som ingår i samma intressegemenskap som ett företag  som avses i 3, och
5. begränsat skattskyldiga enligt 3 kap. 17 § och 6 kap. 7 §  inkomstskattelagen (1999:1229), om näringsverksamheten i  Sverige inte bedrivs från ett sådant fast driftställe som  avses i 2 kap. 29 § samma lag.
Företag ska anses vara i sådan intressegemenskap som avses i  första stycket 4 om
1. företagen ingår i en koncern av sådant slag som anges i 
1 kap. 4 § årsredovisningslagen (1995:1554), eller
2. det företag som ansöker om omställningsstöd, direkt eller  indirekt, innehar minst 25 procent av kapitalet eller rösterna  i det andra företaget eller har rätt till minst 25 procent av  vinsten i det andra företaget.
Skattepliktigt näringsbidrag
4 §
Vid tillämpning av bestämmelserna om näringsbidrag i 
29 kap. 2-8 §§ inkomstskattelagen (1999:1229) ska  omställningsstöd tas upp i sin helhet det beskattningsår då  stödet beslutas. Detta gäller dock inte till den del stödet  motsvarar kostnader som är hänförliga till en verksamhet som  företaget inte är skattskyldigt för enligt 7 kap. 3 §  inkomstskattelagen. Till den del stödet är hänförligt till  kostnader under det föregående beskattningsåret får det tas  upp detta år i stället.
Återbetalas stöd som tagits upp, ska det återbetalda beloppet  dras av.
Handläggningen av en ansökan om omställningsstöd
5 §
En ansökan om omställningsstöd prövas av Skatteverket och  ska innehålla följande uppgifter:
1. nedgången i företagets nettoomsättning vid en jämförelse  mellan nettoomsättningen för de månader som stödet avser och  nettoomsättningen för referensperioden,
2. vad nedgången i nettoomsättning beror på,
3. om företaget har redovisat ett negativt rörelseresultat  före finansiella poster för det räkenskapsår som avslutats  närmast före den 1 maj 2020,
4. de fasta kostnader som ansökan avser,
5. ett skriftligt undertecknat yttrande från en auktoriserad  eller godkänd revisor eller ett registrerat revisionsbolag om  det sökta omställningsstödet uppgår till minst 100 000 kronor,
6. försäkringsersättning, skadestånd och annan liknande  ersättning för sådan förlorad omsättning eller sådana  kostnader som stödet ska beräknas på,
7. statligt stöd som företaget har tagit emot för sådan  förlorad omsättning eller sådana kostnader som stödet ska  beräknas på, och
8. de övriga uppgifter som Skatteverket behöver för att kunna  fatta beslut om omställningsstöd.
Uppgifterna i en ansökan om omställningsstöd ska lämnas på  heder och samvete.
Lag (2021:284)
.
6 §
Ett företag som ansökt om omställningsstöd ska till  Skatteverket omgående anmäla om de uppgifter som lämnats till  Skatteverket visar sig vara felaktiga eller om det inträffat  sådana förändringar som kan påverka rätten till stöd eller  stödets storlek.
Ett företag som har fått omställningsstöd ska till  Skatteverket omgående anmäla omständigheter som skulle ha  påverkat rätten till stöd eller stödets storlek om  omständigheterna varit kända vid tidpunkten för prövningen av  ansökan. Skatteverkets beslut om stöd ska innehålla en  upplysning om denna skyldighet.
Kreditering på skattekonto
7 §
Omställningsstöd tillgodoförs ett företag genom  kreditering på ett sådant skattekonto som avses i 61 kap. 1 §  skatteförfarandelagen (2011:1244).
Om en avstämning av skattekontot visar att det finns ett  överskott på kontot efter kreditering av ett omställningsstöd,  ska utbetalning ske om det inte finns hinder mot detta enligt 
64 kap. 4 § skatteförfarandelagen.
Om det finns ett överskott på skattekontot efter kreditering  av ett omställningsstöd, ska intäktsränta enligt 65 kap. 4 §  tredje stycket skatteförfarandelagen beräknas på överskottet  från och med dagen efter tillgodoförandet.
Utredning och kontroll
8 §
Ett företag som har ansökt om eller fått omställningsstöd  ska ge Skatteverket tillfälle att granska verksamheten med  avseende på företagets rätt till stöd och lämna de uppgifter  som behövs för granskningen.
Skatteverket får begära att företaget lämnar ett sådant  revisorsintyg som avses i 5 § första stycket 5, även om det  sökta stödet understiger 100 000 kr.
9 §
Skatteverket får förelägga ett företag att fullgöra sina  skyldigheter enligt 8 §. Om företagets ansökan om  omställningsstöd ännu inte har prövats, får ansökan avvisas om  företaget inte följer ett sådant föreläggande. Föreläggandet  ska innehålla en upplysning om detta.
Kontroll av någon annans uppgiftsskyldighet
10 §
Skatteverket får förelägga en fysisk eller juridisk  person att lämna uppgift om en rättshandling med den som har  fått omställningsstöd. Fysiska personer som inte är eller inte  kan antas vara bokföringsskyldiga enligt bokföringslagen 
(1999:1078) får dock föreläggas endast om det finns särskilda  skäl.
Föreläggandet ska avse förhållanden som är av betydelse för  kontroll av att den som har fått stödet har lämnat riktiga och  fullständiga uppgifter i sin ansökan om omställningsstöd.
11 §
Ett föreläggande enligt 10 § får förenas med vite.
Föreläggandet får dock inte förenas med vite om
1. det finns anledning att anta att den som ska föreläggas har  begått en gärning som är straffbelagd, och
2. föreläggandet avser utredning av en fråga som har samband  med den misstänkta gärningen.
Om den som ska föreläggas är en juridisk person, gäller andra  stycket även ställföreträdare för den juridiska personen.
Revision
12 §
Skatteverket får besluta om revision för att kontrollera  ett företag som har fått omställningsstöd med avseende på  företagets rätt till stöd. I fråga om revision gäller  bestämmelserna i 41 kap. 4-14 §§ skatteförfarandelagen 
(2011:1244).
Kontrollbesök
13 §
Skatteverket får besluta om kontrollbesök för att  kontrollera att det företag som har ansökt om eller fått  omställningsstöd har rätt till sådant stöd. Kontrollbesök får  bara genomföras i verksamhetslokaler. Kontrollbesök får dock  inte genomföras i en lägenhet som är avsedd att helt eller  till en inte oväsentlig del användas som bostad.
Skatteverket får vid kontrollbesöket kontrollera sådant  räkenskapsmaterial och andra handlingar som kan ligga till  grund för beslut om omställningsstöd. Skatteverket får vid  besöket ställa frågor om verksamheten till en behörig  företrädare för företaget. De uppgifter som lämnas får  kontrolleras mot uppgifterna i ansökan om omställningsstöd.
Den som enligt ett beslut om kontrollbesök ska kontrolleras  behöver inte underrättas om beslutet före besöket.  Kontrollbesöket ska genomföras på ett sådant sätt att  verksamheten inte hindras i onödan.
Bevissäkring
14 §
För att kontrollera ett företag som har fått  omställningsstöd får Skatteverket genomföra revision i den  reviderades verksamhetslokaler, eftersöka och omhänderta  handlingar samt försegla lokal, förvaringsplats eller annat  utrymme. I fråga om bevissäkring gäller bestämmelserna i 
45 kap. och 69 kap. 212 §§ skatteförfarandelagen (2011:1244).
Undantag från kontroll
15 §
Bestämmelserna i 47 kap. skatteförfarandelagen 
(2011:1244) om att vissa uppgifter och handlingar kan undantas  från granskning gäller även vid föreläggande, revision,  bevissäkring och kontrollbesök hos ett företag som ansökt om  eller fått omställningsstöd.
Återbetalningsskyldighet och återkrav
16 §
Ett företag är återbetalningsskyldigt för det  omställningsstöd som har tillgodoförts felaktigt eller med ett  för högt belopp.
17 §
Om ett företag är återbetalningsskyldigt får Skatteverket  besluta att återkräva det felaktigt tillgodoförda beloppet.  Ett sådant beslut ska innehålla uppgifter om det belopp som  företaget ska betala tillbaka och när beloppet senast ska  betalas.
Avbetalning och anstånd
18 §
Skatteverket får träffa avtal med ett företag om  avbetalning av ett återkrav på omställningsstöd om återkravet  skulle medföra betydande skadeverkningar för företaget, om det  annars framstår som oskäligt att betala hela beloppet på  förfallodagen eller om ett sådant avtal kan antas vara till  fördel för det allmänna.
19 §
Vid återkrav enligt 17 § ska Skatteverket efter ansökan  bevilja anstånd med hela eller delar av betalningen om det är  tveksamt hur stort belopp som kommer att behöva betalas. Ett  sådant anstånd får bestämmas till längst tre månader efter  dagen för beslutet i den fråga som har föranlett anståndet.
Skatteverket får också bevilja anstånd med betalningen om det  kan antas vara till fördel för det allmänna.
Om det kan antas att återkravet inte kommer att betalas i rätt  tid, får anstånd enligt första stycket beviljas bara om  säkerhet ställs för återbetalningen, om det inte finns  särskilda skäl som talar mot detta. Bestämmelserna i 63 kap. 
9 och 10 §§ skatteförfarandelagen (2011:1244) gäller i dessa  fall. Om en sådan säkerhet ska tas i anspråk gäller vad som  sägs om Kronofogdemyndigheten i 13 § lagen (1993:891) om  indrivning av statliga fordringar m.m. i stället Skatteverket.
20 §
Om förhållandena har ändrats väsentligt sedan ett anstånd  enligt 19 § första stycket beviljats, om företaget har lämnat  felaktiga uppgifter som legat till grund för anståndet eller  om det finns andra särskilda skäl, får Skatteverket
1. återkalla anståndet,
2. sätta ned anståndsbeloppet, eller
3. kräva säkerhet för fortsatt anstånd.
Återbetalning
21 §
Ett återkrav enligt denna lag ska återbetalas genom  insättning på ett särskilt konto för återbetalning.
Återbetalningen anses ha gjorts den dag då betalningen har  bokförts på det särskilda kontot.
22 §
Återbetalning ska göras senast den sista dagen i månaden  efter den månad då Skatteverket beslutat om återkrav.
Om det finns särskilda skäl får Skatteverket besluta att  återbetalningen ska göras senast en annan dag.
Dröjsmålsränta
23 §
Om ett belopp som har återkrävts inte betalas i rätt tid,  ska dröjsmålsränta tas ut på det obetalda beloppet från och  med dagen efter att omställningsstödet tillgodoförts till och  med den dag betalning sker. Dröjsmålsränta beräknas efter en  räntesats som motsvarar basräntan enligt 65 kap. 3 §  skatteförfarandelagen (2011:1244).
Om det finns särskilda skäl, får Skatteverket helt eller  delvis avstå från kravet på ränta.
Betalningssäkring
24 §
Skatteverket får ta en betalningsskyldigs egendom i  anspråk för att säkerställa betalning av återkrav av  omställningsstöd. I fråga om betalningssäkring avseende ett  sådant återkrav gäller bestämmelserna i 46 kap. 5-7 och 
9-22 §§ och 69 kap. 13-18 §§ skatteförfarandelagen (2011:1244).
Företrädaransvar
25 §
Om en företrädare för en juridisk person uppsåtligen  eller av grov oaktsamhet har lämnat oriktiga uppgifter som har  lett till att omställningsstöd har tillgodoförts med ett för  stort belopp, är företrädaren tillsammans med den juridiska  personen skyldig att betala det belopp som den juridiska  personen har gjorts ansvarig för.
Vid tillämpningen av första stycket gäller bestämmelserna i 
59 kap. 15 och 16 §§, 17 § första stycket, 18 §, 19 § första  och andra styckena, 20, 21, 26 och 27 §§ skatteförfarandelagen 
(2011:1244).
Besluts verkställbarhet
26 §
Beslut enligt denna lag gäller omedelbart.
Överklagande
27 §
Skatteverkets beslut enligt denna lag överklagas till den  förvaltningsrätt som anges i 67 kap. 7-9 §§  skatteförfarandelagen (2011:1244).
Skatteverkets beslut som avser föreläggande utan vite,  revision, kontrollbesök, avbetalningsplan och anstånd enligt 
19 § andra stycket får dock inte överklagas. En  granskningsledares beslut om bevissäkring eller om att ta  egendom i förvar får inte heller överklagas.
Prövningstillstånd krävs vid överklagande till kammarrätten.
Indrivning och verkställighet
28 §
Om ett återkrav av omställningsstöd inte har betalats i  rätt tid, ska fordran lämnas till Kronofogdemyndigheten för  indrivning. Bestämmelser om indrivning finns i lagen 
(1993:891) om indrivning av statliga fordringar.
29 §
Om det finns särskilda skäl får Skatteverket
1. avstå från att lämna en fordran på återkrav för indrivning,  eller
2. lämna en fordran för indrivning även om förfallodagen inte  har inträffat.
30 §
Vid indrivning får verkställighet enligt utsökningsbalken  ske.
31 §
Om en fordran på återkrav av omställningsstöd har lämnats  för indrivning, ska Kronofogdemyndigheten beräkna räntan efter  en räntesats som motsvarar basräntan enligt 65 kap. 3 §  skatteförfarandelagen (2011:1244) för tiden efter  överlämnandet och driva in den.
Förbud mot överlåtelse
32 §
Ett företags fordran på omställningsstöd som ska  tillgodoföras enligt 7 § får inte överlåtas innan beloppet kan  betalas ut.
33 §
En fordran som avses i 32 § får utmätas trots att den  inte får överlåtas. Utmätning får dock göras först efter att  Kronofogdemyndigheten har fått tillfälle att ta fordran i  anspråk enligt lagen (1985:146) om avräkning vid återbetalning  av skatter och avgifter.
Bestämmelserna i 5 kap. 1-3 §§ utsökningsbalken tillämpas inte  vid utmätning av en fordran på omställningsstöd som ska  betalas.
Lag (2021:53)
.
Preskription
34 §
En fordran på återkrav av omställningsstöd ska vid  tillämpning av lagen (1982:188) om preskription av  skattefordringar m.m. anses vara en sådan fordran som har  påförts enligt skatteförfarandelagen (2011:1244).
Straffbestämmelser
35 §
För omställningsstödsbrott döms den som lämnar oriktiga  uppgifter i ett ärende enligt denna lag eller inte anmäler  ändrade förhållanden som han eller hon är skyldig att anmäla  enligt 6 § och på så sätt orsakar fara för
1. att omställningsstöd tillgodoförs felaktigt eller  tillgodoförs med ett för högt belopp, eller
2. att ett stöd som företaget helt eller delvis saknar rätt  till inte återkrävs.
Straffet är fängelse i högst två år.
36 §
Om brott som avses i 35 § är grovt, döms för grovt  omställningsstödsbrott till fängelse, lägst sex månader och  högst sex år.
Vid bedömningen av om brottet är grovt ska det särskilt  beaktas
1. om brottet rört betydande belopp,
2. om den som begått brottet använt falska handlingar eller  vilseledande bokföring, eller
3. om gärningen ingått i en brottslighet som utövats  systematiskt eller i större omfattning.
37 §
Den som av grov oaktsamhet begår en sådan gärning som  avses i 35 § döms för vårdslöst omställningsstödsbrott till  böter eller fängelse i högst ett år.
Om gärningen med hänsyn till beloppet och övriga  omständigheter är mindre allvarlig, döms det inte till ansvar.
38 §
Den som, innan ett omställningsstöd tillgodoförts,  frivilligt vidtar en åtgärd som leder till att det kan fattas  ett korrekt beslut om stödet, döms inte till ansvar enligt 
35-37 §§.
Rätt att meddela föreskrifter
39 §
Regeringen kan med stöd av 8 kap. 7 § regeringsformen  meddela ytterligare föreskrifter om
1. när omställningsstöd får lämnas,
2. hur omställningsstöd ska beräknas,
3. ansökan om omställningsstöd, och
4. utbetalning och återbetalning av omställningsstöd.
Övergångsbestämmelser
2021:284
1. Denna lag träder i kraft den 19 april 2021.
2. Bestämmelsen i 5 § första stycket 3 i den äldre lydelsen  tillämpas på ansökningar om stöd som kom in till Skatteverket  före den 25 februari 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.