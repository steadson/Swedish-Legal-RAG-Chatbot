Title: Säkerhetsskyddsförordning (2021:955)
SFS Number: Svensk författningssamling 2021:955
URL: https://www.riksdagen.se/sv/dokument-och-lagar/dokument/svensk-forfattningssamling/sakerhetsskyddsforordning-2021955_sfs-2021-955/
Source Link: http://rkrattsbaser.gov.se/sfst?bet=2021:955
Amendment Register Link: http://rkrattsbaser.gov.se/sfsr?bet=2021:955
Ministry/Authority: Justitiedepartementet L4
Issued: 2021-10-28
Metadata: {"Utfärdad": "2021-10-28", "Ändrad": "t.o.m. SFS 2025:740"}

==================================================

Säkerhetsskyddsförordning (2021:955)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:955
Departement/myndighet
:   
Justitiedepartementet L4
Utfärdad
:   
2021-10-28
Ändrad
:   
t.o.m. SFS 2025:740
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Förordningens tillämpningsområde
2 kap. Grundläggande bestämmelser om säkerhetsskydd
3 kap. Informationssäkerhet
4 kap. Fysisk säkerhet
5 kap. Personalsäkerhet
6 kap. Skyldigheter när en annan aktör kan få tillgång till  säkerhetskänslig verksamhet
7 kap. Internationell samverkan och säkerhetsintyg
8 kap. Tillsyn, föreskrifter och stöd
Övergångsbestämmelser
1 kap. Förordningens tillämpningsområde
1 §
Denna förordning innehåller kompletterande bestämmelser  till säkerhetsskyddslagen (2018:585).
Förordningen gäller inte för riksdagen och dess myndigheter.
2 §
För Regeringskansliet, utlandsmyndigheterna och sådana  kommittéer och särskilda utredare som avses i  kommittéförordningen (1998:1474) gäller endast följande  bestämmelser i
1. säkerhetsskyddslagen (2018:585):
- 1 kap.,
- 2 kap. 1-5 §§, 7 § första och andra styckena och 8 §,
- 3 kap.,
- 4 kap. 1-6 §§,
- 5 kap.,
- 8 kap. 1-3 §§ och 4 § tredje stycket, och
2. denna förordning:
- 1 kap.,
- 2 kap. 1-3 §§,
- 3 kap. 1, 3-8 och 10 §§,
- 4 kap.,
- 5 kap.,
- 6 kap. 1-3 §§,
- 7 kap.,
- 8 kap. 6-9, 11 och 13 §§.
3 §
Ord och uttryck som används i denna förordning har samma  innebörd som i säkerhetsskyddslagen (2018:585).
Med säkerhetsskyddsklassificerad handling avses en handling  som innehåller en säkerhetsskyddsklassificerad uppgift enligt 
1 kap. 2 § säkerhetsskyddslagen.
Med informationssystem avses ett system av sammansatt mjuk-  och hårdvara som behandlar information.
2 kap. Grundläggande bestämmelser om säkerhetsskydd
Säkerhetsskyddsanalys
1 §
En verksamhetsutövare ska enligt 2 kap. 1 §  säkerhetsskyddslagen (2018:585) göra en säkerhetsskyddsanalys.
Säkerhetsskyddsanalysen ska identifiera vilka  säkerhetsskyddsklassificerade uppgifter och vilken  säkerhetskänslig verksamhet i övrigt som finns i verksamheten  samt vilka hot och sårbarheter som finns kopplade till dessa  skyddsvärden. Säkerhetsskyddsanalysen ska även innehålla en  bedömning av vilka säkerhetsskyddsåtgärder som är nödvändiga.  Analysen ska uppdateras vid behov och åtminstone vartannat år.
Behörighet att medverka i säkerhetskänslig verksamhet
2 §
Behörig att få del av säkerhetsskyddsklassificerade  uppgifter eller tillgång till säkerhetskänslig verksamhet i  övrigt är, om inte något annat följer av bestämmelser i lag,  endast den som
1. har bedömts pålitlig från säkerhetssynpunkt,
2. har tillräckliga kunskaper om säkerhetsskydd, och
3. behöver uppgifterna eller annan tillgång till verksamheten  för att kunna utföra sitt arbete eller på annat sätt medverka  i den säkerhetskänsliga verksamheten.
3 §
En verksamhetsutövare ska upplysa den som tillåts ta del  av säkerhetsskyddsklassificerade uppgifter om räckvidden och  innebörden av den sekretess och tystnadsplikt som följer av  offentlighets- och sekretesslagen (2009:400) respektive 8 kap. 
2 § säkerhetsskyddslagen (2018:585).
Anmälan vid säkerhetshotande händelser eller verksamhet
4 §
En verksamhetsutövare ska skyndsamt anmäla till  Säkerhetspolisen om
1. det finns skäl att anta att en säkerhetsskyddsklassificerad  uppgift otillåtet har röjts,
2. det inträffat en it-incident i ett informationssystem som  verksamhetsutövaren är ansvarig för och som har betydelse för  säkerhetskänslig verksamhet och där incidenten allvarligt kan  påverka säkerheten i systemet, eller
3. verksamhetsutövaren får kännedom eller misstanke om någon  annan för denne allvarlig säkerhetshotande verksamhet.
Om verksamhetsutövaren tillhör Försvarsmaktens tillsynsområde  ska anmälan göras också till Försvarsmakten.
Säkerhetspolisen ska underrätta verksamhetsutövarens  tillsynsmyndighet om en anmälan som gjorts enligt första  stycket.
5 §
En verksamhetsutövare som är skyldig att anmäla  säkerhetshotande händelser enligt 4 § första stycket 1 eller 2  och som tillhandahåller tjänster åt en annan  verksamhetsutövare ska i samband med anmälan informera och vid  behov samråda med de uppdragsgivare som berörs av incidenten.
Vid anmälan enligt 4 § första stycket 1 eller 2 som rör  säkerhetsskyddsklassificerade uppgifter som omfattas av ett  internationellt säkerhetsskyddsåtagande enligt 7 kap. 1 §, ska  Säkerhetspolisen underrätta den myndighet som är nationell  säkerhetsmyndighet enligt det internationella  säkerhetsskyddsåtagandet.
3 kap. Informationssäkerhet
Förberedande åtgärder inför driftsättning av ett  informationssystem
1 §
Innan ett informationssystem som har betydelse för  säkerhetskänslig verksamhet tas i drift ska  verksamhetsutövaren genom en särskild säkerhetsskyddsbedömning  ta ställning till vilka säkerhetskrav i systemet som är  motiverade och se till att säkerhetsskyddet utformas så att  dessa krav tillgodoses. Säkerhetsskyddsbedömningen ska  dokumenteras.
2 §
Innan ett informationssystem som kan förutses komma att  behandla säkerhetsskyddsklassificerade uppgifter i  säkerhetsskyddsklassen konfidentiell eller högre tas i drift,  eller i väsentliga avseenden förändras, ska  verksamhetsutövaren skriftligen samråda med Säkerhetspolisen.  Om verksamhetsutövaren hör till Försvarsmaktens eller  Försvarets materielverks tillsynsområde ska denne i stället  samråda med Försvarsmakten.
Samrådsskyldigheten gäller även i fråga om andra  informationssystem än sådana som anges i första stycket, om  obehörig åtkomst till systemen kan medföra en skada för  Sveriges säkerhet som inte är obetydlig.
Säkerhetspolisen och Försvarsmakten ska underrätta  verksamhetsutövarens tillsynsmyndighet om samråd som skett  enligt första stycket.
3 §
Ett informationssystem som ska användas i säkerhetskänslig  verksamhet får inte tas i drift förrän det har godkänts från  säkerhetsskyddssynpunkt av verksamhetsutövaren. Godkännandet  ska dokumenteras.
Säkerhetskrav för informationssystem som används i  säkerhetskänslig verksamhet
4 §
En verksamhetsutövare som ansvarar för ett  informationssystem som ska användas i säkerhetskänslig  verksamhet ska vidta lämpliga skyddsåtgärder för att kunna  upptäcka, försvåra och hantera skadlig inverkan på  informationssystemet samt obehörig avlyssning av, åtkomst till  och nyttjande av informationssystemet. Verksamhetsutövaren ska  också se till att spårbarhet finns för händelser som är av  betydelse för säkerheten i systemet.
En verksamhetsutövare som ansvarar för ett informationssystem  enligt första stycket ska beakta förekomsten av röjande  signaler och vidta lämpliga skyddsåtgärder för systemet om  informationssystemet avses behandla  säkerhetsskyddsklassificerade uppgifter i  säkerhetsskyddsklassen konfidentiell eller högre.
5 §
Innan säkerhetsskyddsklassificerade uppgifter behandlas i  ett informationssystem utanför verksamhetsutövarens kontroll  ska denne försäkra sig om att säkerhetsskyddet för uppgifterna  i systemet är tillräckligt.
Om säkerhetsskyddsklassificerade uppgifter ska kommuniceras  till ett informationssystem utanför verksamhetsutövarens  kontroll, ska uppgifterna skyddas med hjälp av kryptografiska  funktioner som har godkänts av Försvarsmakten.
6 §
Försvarsmakten får inom sitt och Försvarets materielverks  tillsynsområde meddela föreskrifter om undantag från kraven i 
4 § första stycket. Säkerhetspolisen får meddela sådana  föreskrifter inom övriga tillsynsområden. Regeringskansliet  får meddela sådana föreskrifter i fråga om Regeringskansliet,  utlandsmyndigheterna och sådana kommittéer och särskilda  utredare som avses i kommittéförordningen (1998:1474).
Försvarsmakten får, om det finns särskilda skäl, också besluta  om undantag från kraven i 5 § andra stycket. Försvarsmakten  ska samråda med Säkerhetspolisen innan ett beslut om undantag  meddelas om det gäller verksamhet som hör till ett annat  tillsynsområde än Försvarsmaktens eller Försvarets  materielverks tillsynsområde och med Regeringskansliet 
(Utrikesdepartementet) om kravet följer av ett internationellt  säkerhetsskyddsåtagande.
Hantering av säkerhetsskyddsklassificerade handlingar
Anteckning om säkerhetsskyddsklass
7 §
En säkerhetsskyddsklassificerad handling ska förses med en  anteckning om vilken säkerhetsskyddsklass uppgifterna i  handlingen har. Om handlingen innehåller uppgifter med olika  säkerhetsskyddsklass, ska den högsta säkerhetsskyddsklassen  avgöra vilken anteckning handlingen ska ha. Försvarsmakten får  inom sitt och Försvarets materielverks tillsynsområde meddela  föreskrifter om undantag från kravet på anteckning om  säkerhetsskyddsklass. Säkerhetspolisen får meddela sådana  föreskrifter inom övriga tillsynsområden. Regeringskansliet  får meddela sådana föreskrifter i fråga om Regeringskansliet,  utlandsmyndigheterna och sådana kommittéer och särskilda  utredare som avses i kommittéförordningen (1998:1474).
Om en säkerhetsskyddsklassificerad handling kan antas komma  att lämnas över till en utländsk myndighet, mellanfolklig  organisation eller utländsk leverantör, ska den förses med en  anteckning om ursprungsland om det inte är olämpligt.
8 §
Säkerhetsskyddsklassificerade handlingar som innehåller  uppgifter i säkerhetsskyddsklassen kvalificerat hemlig ska  inventeras minst en gång per år. Säkerhetsskyddsklassificerade  handlingar som innehåller uppgifter i säkerhetsskyddsklassen  hemlig eller konfidentiell ska inventeras i den omfattning som  anges i Säkerhetspolisens föreskrifter eller, om det gäller  verksamhet som hör till Försvarsmaktens eller Försvarets  materielverks tillsynsområde, Försvarsmaktens föreskrifter.  Regeringskansliet får meddela föreskrifter om i vilken  omfattning inventering ska ske i fråga om Regeringskansliet,  utlandsmyndigheterna och sådana kommittéer och särskilda  utredare som avses i kommittéförordningen (1998:1474).
För arkiverade handlingar gäller kravet på inventering enbart  för handlingar i säkerhetsskyddsklassen kvalificerat hemlig.
Hos verksamhetsutövare där offentlighets- och sekretesslagen 
(2009:400) är tillämplig gäller kravet på inventering endast  för allmänna handlingar.
Skydd för säkerhetsskyddsklassificerade uppgifter som lämnas  till utländska aktörer
9 §
Säkerhetsskyddsklassificerade uppgifter som lämnas till en  utländsk myndighet eller en mellanfolklig organisation ska  omfattas av ett internationellt säkerhetsskyddsåtagande som  Sverige har ingått med den andra staten eller organisationen,  om det inte finns särskilda skäl för att sådana uppgifter ändå  kan lämnas.
Säkerhetsskyddsklassificerade uppgifter får inte lämnas till  en utländsk leverantör om inte Sverige har ingått ett  internationellt säkerhetsskyddsåtagande med den andra staten  och leverantören har godkänts genom en kontroll enligt den  andra statens säkerhetsskyddslagstiftning.
10 §
För sådana försändelser till och från utlandet som  innehåller säkerhetsskyddsklassificerade handlingar och som  inte skyddas av kryptografiska funktioner enligt 5 § ska  Utrikesdepartementets kurirförbindelser anlitas.
Försvarsmakten får inom sitt och Försvarets materielverks  tillsynsområde meddela föreskrifter om undantag från kravet i  första stycket. Säkerhetspolisen får meddela sådana  föreskrifter inom övriga tillsynsområden. Regeringskansliet  får meddela sådana föreskrifter i fråga om Regeringskansliet,  utlandsmyndigheterna och sådana kommittéer och särskilda  utredare som avses i kommittéförordningen (1998:1474).
4 kap. Fysisk säkerhet
1 §
Områden, byggnader och andra anläggningar eller objekt där  säkerhetsskyddsklassificerade uppgifter förvaras eller annars  behandlas, eller där säkerhetskänslig verksamhet i övrigt  bedrivs, ska vara försedda med funktioner för att upptäcka,  försvåra och hantera obehörigt tillträde och skadlig inverkan  utifrån ett identifierat säkerhetsskyddsbehov.
5 kap. Personalsäkerhet
Utbildning i säkerhetsskydd
1 §
En verksamhetsutövare ska se till att den som anställs  eller på annat sätt deltar i verksamheten får utbildning i  säkerhetsskydd. Behovet av utbildning ska följas upp under den  tid deltagandet i den säkerhetskänsliga verksamheten pågår.
Genomförandet av säkerhetsprövningen
2 §
Med grundutredning enligt 3 kap. 3 §  säkerhetsskyddslagen 
(2018:585) avses en utredning om personliga förhållanden av  betydelse för säkerhetsprövningen. Utredningen ska omfatta  betyg, intyg, referenser och uppgifter som den som prövningen  gäller har lämnat samt andra uppgifter i den utsträckning det  är relevant för prövningen. Vid behov ska en  identitetskontroll göras.
3 §
Bestämmelser om registerkontroll och särskild  personutredning som utförs efter ett beslut om placering i  säkerhetsklass finns i 11-20 §§. Om det redan efter  grundutredningen står klart att den som prövningen gäller inte  uppfyller kraven för en godkänd säkerhetsprövning enligt 
3 kap. 2 § säkerhetsskyddslagen (2018:585), ska  registerkontroll och särskild personutredning inte göras.
4 §
Resultatet av säkerhetsprövningen ska dokumenteras i de  fall en person har bedömts vara pålitlig ur säkerhetssynpunkt  och beslut har fattats om anställning eller annat deltagande i  verksamheten.
Beslut om placering i säkerhetsklass
5 §
Regeringen beslutar om placering i säkerhetsklass om inget  annat anges i 7-10 §§.
6 §
Om den som enligt 8, 9 eller 10 § beslutar om placering i  säkerhetsklass 2 och 3 bedömer att det finns behov av att  placera en anställning eller annat deltagande i  säkerhetsklass 1, ska den begära att regeringen beslutar om en  sådan placering.
7 §
Regeringskansliet beslutar om placering i säkerhetsklass 2  och 3 när det gäller
1. utlandsmyndigheterna och sådana kommittéer och särskilda  utredare som avses i kommittéförordningen (1998:1474),
2. övriga anställningar, uppdrag eller annat deltagande i  verksamhet som regeringen beslutar om, och
3. uppdrag som styrelseledamot i bolag med statligt ägande där  staten nominerar samtliga styrelseledamöter.
I fråga om ordinarie domare i en allmän domstol, en allmän  förvaltningsdomstol och Arbetsdomstolen och hyresråd i en  hyres- och arrendenämnd beslutar Regeringskansliet om  placering i säkerhetsklass 2 och 3 endast när det gäller  anställningar som chef för en sådan domstol eller nämnd.
8 §
Kommuner, regioner och de myndigheter som anges i bilagan  till denna förordning beslutar om placering i säkerhetsklass 2  och 3 i fråga om
1. anställning eller annat deltagande i den egna verksamheten,  och
2. anställning eller uppdrag hos en aktör som de har ingått  ett säkerhetsskyddsavtal med enligt 4 kap. 1 §   säkerhetsskyddslagen (2018:585).
Kommuner och regioner beslutar även om placering i  säkerhetsklass 2 och 3 i fråga om anställning eller annat  deltagande hos enskilda verksamhetsutövare som de utövar ett  rättsligt bestämmande inflytande över enligt 2 kap. 3 §  offentlighets- och sekretesslagen (2009:400).
Beslut om placering i säkerhetsklass 2 och 3 enligt första  eller andra stycket i verksamhet som omfattas av ett  internationellt säkerhetsskyddsåtagande på området  luftfartsskydd fattas i stället av Transportstyrelsen.
9 §
I andra fall än de som anges i 7 § beslutar Kungl.  Hovstaterna, Sveriges Radio Aktiebolag, Sveriges Television  Aktiebolag, Teracom Group AB och Teracom Group AB:s helägda  dotterbolag om placering i säkerhetsklass 2 och 3 i fråga om
1. anställning eller annat deltagande i den egna verksamheten,  och
2. anställning eller uppdrag hos en aktör som de har ingått  ett säkerhetsskyddsavtal med enligt 4 kap. 1 §  säkerhetsskyddslagen (2018:585).
10 §
I andra fall än de som anges i 7-9 §§ beslutar  tillsynsmyndigheterna om placering i säkerhetsklass 2 och 3 i  fråga om
1. anställning eller annat deltagande hos en enskild  verksamhetsutövare som de utövar tillsyn över, och
2. anställning eller uppdrag hos en aktör som en sådan enskild  verksamhetsutövare har ingått säkerhetsskyddsavtal med enligt 
4 kap. 1 § säkerhetsskyddslagen (2018:585).
Registerkontroll och särskild personutredning
Registerkontroll och särskild personutredning vid placering i  säkerhetsklass
11 §
Ett beslut om att en anställning eller annat deltagande i  säkerhetskänslig verksamhet ska placeras i säkerhetsklass  medför att
1. säkerhetsprövningen vid en sådan anställning eller ett  sådant deltagande ska omfatta en registerkontroll i enlighet  med 3 kap. 13 §  säkerhetsskyddslagen (2018:585), och
2. en särskild personutredning ska göras vid  registerkontrollen i den utsträckning som anges i 3 kap. 
17 §  säkerhetsskyddslagen.
Registerkontroll utan placering i säkerhetsklass
12 §
En registerkontroll av den som ska delta i  säkerhetskänslig verksamhet får göras utan placering i  säkerhetsklass om det finns särskilda skäl.
Regeringen beslutar om en sådan registerkontroll.
Vid större evenemang, statsbesök eller andra liknande  händelser med närvaro av någon vars personskydd  Säkerhetspolisen ansvarar för, får beslut om registerkontroll  i stället fattas av Säkerhetspolisen. I förhållande till någon  vars personskydd Säkerhetspolisen ansvarar för och som innehar  en särskilt skyddsvärd funktion, får Säkerhetspolisen besluta  om registerkontroll även av den som återkommande i sin  tjänsteutövning kan antas få självständigt tillträde till  skyddspersonens bostad eller liknande. Förordning (2022:1668).
Förutsättningar för registerkontroll
13 §
En ansökan om registerkontroll får göras endast om den  som säkerhetsprövningen gäller kan antas komma att anställas  eller på annat sätt delta i den aktuella verksamheten. Om det  finns synnerliga skäl får en ansökan göras utan ett sådant  antagande.
Utförande av registerkontroll och särskild personutredning
14 §
Säkerhetspolisen ska utföra en registerkontroll efter  ansökan från den som beslutar om placering i säkerhetsklass  eller från den som i annat fall beslutar om registerkontroll.
När regeringen beslutat om placering i säkerhetsklass ska, om  inte något annat anges i beslutet, kontrollen utföras efter  ansökan från den som beslutar om placering i säkerhetsklass 2  och 3.
När det gäller sådana anställningar som anges i 25 §  första  och andra styckena förordningen (2007:1266) med instruktion  för Försvarsmakten ska kontrollen utföras efter ansökan från  Försvarsmakten.
När det gäller sådana anställningar som ordinarie domare och  hyresråd som anges i 3 kap. 4 a §  första stycket  säkerhetsskyddslagen (2018:585) ska kontrollen utföras efter  ansökan från Domarnämnden.
15 §
Verksamhetsutövaren ansvarar för att samtycke enligt 
3 kap. 18 §  säkerhetsskyddslagen (2018:585) har inhämtats. Om  registerkontrollen avser en anställning eller annat deltagande  i en verksamhet som har placerats i säkerhetsklass 1 eller 2,  ska det i ansökan om registerkontroll anges uppgifter om  personliga förhållanden för den som kontrollen avser.
15 a §
Totalförsvarspliktiga som skrivs in för värnplikt  enligt lagen (1994:1809) om totalförsvarsplikt eller som efter  avslutad grundutbildning med värnplikt har krigsplacerats  enligt samma lag och för vilka krav på samtycke till  registerkontroll inte gäller enligt 3 kap. 18 a §  säkerhetsskyddslagen (2018:585) ska få information av  Försvarsmakten om att befattningen är placerad i  säkerhetsklass och att registerkontroll kommer att göras.
Förordning (2023:523).
16 §
Säkerhetspolisens uppgift att utföra registerkontrollen  innefattar även uppgiften att göra en särskild personutredning  enligt 3 kap. 17 §  säkerhetsskyddslagen (2018:585).
17 §
När den särskilda personutredningen gäller anställning  eller annat deltagande i verksamhet som har placerats i  säkerhetsklass 1, ska Säkerhetspolisen hålla ett personligt  samtal med den som prövningen gäller, om det inte står klart  att samtalet inte behövs.
Ett personligt samtal ska, om det behövs, även hållas när  utredningen gäller anställning eller annat deltagande i  verksamhet som har placerats i säkerhetsklass 2.
Säkerhetspolisen får vid behov begära ett uppföljande samtal  med den som prövningen gäller.
Utlämnande av uppgifter
18 §
Om det vid registerkontrollen eller den särskilda  personutredningen kommer fram en uppgift som kan antas vara av  betydelse för säkerhetsprövningen ska Säkerhetspolisen, efter  att ha hört Säkerhets- och integritetsskyddsnämnden, ge den  som uppgiften gäller tillfälle att yttra sig enligt de  förutsättningar som anges i 3 kap. 20 §  säkerhetsskyddslagen 
(2018:585). I brådskande fall får Säkerhetspolisen inhämta ett  sådant yttrande utan att ha hört nämnden.
Säkerhetspolisen ska därefter underställa Säkerhets- och  integritetsskyddsnämnden frågan om huruvida uppgiften ska  lämnas ut för säkerhetsprövning enligt 3 kap. 19 §  säkerhetsskyddslagen.
Säkerhetspolisen ska ge Säkerhets- och  integritetsskyddsnämnden tillgång till samtliga uppgifter som  kan vara av betydelse för prövningen. Säkerhetspolisen ska  dokumentera och verkställa nämndens beslut.
19 §
En uppgift som efter beslut av Säkerhets- och  integritetsskyddsnämnden ska lämnas ut för säkerhetsprövning  får inte åtföljas av något annat yttrande än en förtydligande  kommentar till uppgiften. Det får inte framgå av svaret på en  ansökan om registerkontroll att det finns någon uppgift om den  kontrollerade som inte lämnas ut.
Avanmälan
20 §
När en anställning eller något annat deltagande som  föranlett en placering i säkerhetsklass upphör, eller vid en  omplacering till en annan säkerhetsklass, ska den som beslutar  om placering i säkerhetsklass skyndsamt anmäla till  Säkerhetspolisen att registerkontrollen ska avslutas. Saknar  verksamhetsutövaren rätt att besluta om placering i  säkerhetsklass ska verksamhetsamhetsutövaren skyndsamt  informera den som har beslutanderätten för vidarebefordran  till Säkerhetspolisen.
6 kap. Skyldigheter när en annan aktör kan få tillgång till  säkerhetskänslig verksamhet
Undantag från skyldigheterna
1 §
Förutsatt att säkerhetsskyddet ändå kan tillgodoses gäller  skyldigheten att ingå säkerhetsskyddsavtal enligt 4 kap. 1 §  säkerhetsskyddslagen (2018:585) inte
1. förfaranden som för att genomföras kräver tillstånd enligt  lagen (1992:1300) om krigsmateriel eller lagen (2000:1064) om  kontroll av produkter med dubbla användningsområden och av  tekniskt bistånd,
2. anskaffningar mellan myndigheter inom Försvarsmaktens  tillsynsområde,
3. statliga myndigheters avtal, samverkan eller samarbete med  en annan stat än Sverige eller en mellanfolklig organisation,  och
4. avtal, samverkan eller samarbete inom militär  säkerhetstjänst, försvarsunderrättelseverksamhet eller  säkerhetsunderrättelseverksamhet samt Försvarsmaktens eller  Försvarets radioanstalts avtal, samverkan eller samarbete inom  cyberförsvar.
2 §
Skyldigheten att göra en särskild säkerhetsskyddsbedömning  och lämplighetsprövning och att samråda enligt 4 kap. 7 §  första stycket samt 8 och 9 §§ säkerhetsskyddslagen (2018:585)  gäller inte samarbeten och samverkan mellan verksamhetsutövare  inom totalförsvarsplaneringen och krisberedskapen med stöd av
1. lagen (1982:1004) om skyldighet för näringsidkare,  arbetsmarknadsorganisationer m.fl. att delta i  totalförsvarsplaneringen,
2. 2 kap. 7 § lagen (2006:544) om kommuners och regioners  åtgärder inför och vid extraordinära händelser i fredstid och  höjd beredskap,
3. 7 § förordningen (2007:1266) med instruktion för  Försvarsmakten,
4. förordningen (2017:870) om länsstyrelsernas krisberedskap  och uppgifter inför och vid höjd beredskap, eller
5. 10 § andra stycket och 20 § andra stycket 3 förordningen 
(2022:524) om statliga myndigheters beredskap.
Förordning (2022:1005).
3 §
Skyldigheten att göra en särskild säkerhetsskyddsbedömning  och lämplighetsprövning samt att samråda enligt 4 kap. 13 §  första stycket samt 14 och 15 §§ säkerhetsskyddslagen 
(2018:585) gäller inte överlåtelser
1. som för att genomföras kräver tillstånd enligt lagen 
(1992:1300) om krigsmateriel eller lagen (2000:1064) om  kontroll av produkter med dubbla användningsområden och av  tekniskt bistånd,
2. mellan två myndigheter inom Försvarsmaktens tillsynsområde  eller vid samverkan på försvarsunderrättelseområdet,
3. av tillstånd eller del av tillstånd att använda  radiosändare som kräver ett medgivande enligt 3 kap. 25 §  lagen (2022:482) om elektronisk kommunikation, eller
4. till en tillsynsmyndighet. Förordning (2022:523).
Anmälan om säkerhetsskyddsavtal
4 §
En verksamhetsutövare som avser att ingå ett  säkerhetsskyddsavtal enligt 4 kap. 1 § säkerhetsskyddslagen 
(2018:585) ska utan dröjsmål anmäla det till den som beslutar  om placering i säkerhetsklass och tillsynsmyndigheten.
5 §
En verksamhetsutövare som har ingått ett  säkerhetsskyddsavtal enligt 4 kap. 1 § säkerhetsskyddslagen 
(2018:585) ska anmäla det till den som beslutar om placering i  säkerhetsklass och tillsynsmyndigheten. En sådan anmälan ska  också göras när ett säkerhetsskyddsavtal upphör att gälla. Den  som beslutar om placering i säkerhetsklass ska skyndsamt  vidarebefordra anmälan till Säkerhetspolisen.
Underrättelse och möjlighet till yttrande
6 §
Så snart en fråga om föreläggande enligt 4 kap. 12 eller 
19 § säkerhetsskyddslagen (2018:585) eller förbud enligt 
4 kap. 18 § andra stycket samma lag aktualiseras vid  tillsynsmyndigheten ska tillsynsmyndigheten underrätta  Försvarsmakten, om verksamhetsutövaren hör till  Försvarsmaktens eller Försvarets materielverks tillsynsområde,  och annars Säkerhetspolisen.
Tillsynsmyndigheten ska, om det inte är uppenbart obehövligt,  ge Säkerhetspolisen möjlighet att yttra sig innan  tillsynsmyndigheten avslutar ett samråd som avses i 4 kap. 9, 
10, 15 eller 16 § säkerhetsskyddslagen på något annat sätt än  genom ett beslut om att förfarandet inte får genomföras.  Tillsynsmyndigheten får inte fatta beslut i frågan innan tiden  för yttrande har gått ut. Om samrådet gäller en  verksamhetsutövare som hör till Försvarsmaktens eller  Försvarets materielverks tillsynsområde, ska i stället  Försvarsmakten ges möjlighet att yttra sig.
Samverkan vid samråd inför överlåtelse av säkerhetskänslig  verksamhet och viss egendom
7 §
I ärenden om samråd enligt 4 kap. 15 §  säkerhetsskyddslagen ska tillsynsmyndigheten vid behov  samverka med Inspektionen för strategiska produkter.
Säkerhetsskyddsavtal vid internationellt samarbete
8 §
Den nationella industrisäkerhetsmyndigheten får ingå ett  säkerhetsskyddsavtal med en leverantör, om det är nödvändigt  för att leverantören ska kunna delta i ett internationellt  samarbete och det behövs för att utfärda säkerhetsintyg enligt 
5 kap. 1 §  säkerhetsskyddslagen (2018:585).  Säkerhetsskyddsavtalet ska anmälas till Säkerhetspolisen.
7 kap. Internationell samverkan och säkerhetsintyg
1 §
Regeringskansliet ska vara nationell säkerhetsmyndighet  för internationella säkerhetsskyddsåtaganden gentemot  Europeiska unionen och dess medlemsländer inom ramen för EU-
arbetet, Nato och Europeiska rymdorganet (ESA) och fullgöra de  uppgifter som en sådan myndighet ska ansvara för i enlighet  med dessa internationella säkerhetsskyddsåtaganden. Tillsyn  över säkerhetsskyddet hos en verksamhetsutövare som bedriver  verksamhet som omfattas av ett internationellt  säkerhetsskyddsåtagande utövas av tillsynsmyndigheten.
För andra generella internationella säkerhetsskyddsåtaganden  ska regeringen besluta vilken myndighet som ska vara nationell  säkerhetsmyndighet och fullgöra de uppgifter som en sådan  myndighet ska ansvara för i enlighet med det internationella  säkerhetsskyddsåtagandet.
2 §
Försvarets materielverk ska vara nationell  industrisäkerhetsmyndighet och fullgöra de uppgifter som en  sådan myndighet ska ansvara för i enlighet med internationella  säkerhetsskyddsåtaganden.
3 §
Regeringskansliet beslutar om registerkontroll, utfärdar  intyg och lämnar underlag enligt 5 kap. 1, 2 och 4 §§  säkerhetsskyddslagen (2018:585). Regeringskansliet får besluta  att även andra myndigheter som anges i bilagan till denna  förordning ska utföra dessa uppgifter för personer som deltar  i myndigheternas egen verksamhet.
Om en registerkontroll föranleds av ett ärende om  säkerhetsintyg för en leverantör, beslutar i stället  Försvarets materielverk om registerkontrollen och utfärdar  intyg enligt 5 kap. 1 § säkerhetsskyddslagen.
4 §
Om en person eller en leverantör ansöker om ett  säkerhetsintyg enligt 5 kap. 1 § säkerhetsskyddslagen 
(2018:585), får en tidigare gjord säkerhets-prövning eller ett  tidigare träffat säkerhetsskyddsavtal läggas till grund för  utfärdande av ett sådant intyg i den utsträckning som är  lämpligt.
5 §
Bestämmelserna i 5 kap. om säkerhetsprövning,  registerkontroll och särskild personutredning gäller vid  ärenden enligt 5 kap. 1 och 4 §§ säkerhetsskyddslagen 
(2018:585).
8 kap. Tillsyn, föreskrifter och stöd
Tillsyn
1 §
Följande myndigheter är tillsynsmyndigheter enligt  säkerhetsskyddslagen (2018:585) och denna förordning för  angivna tillsynsområden.
Tillsynsmyndighet	Tillsynsområde
Försvarsmakten	        Fortifikationsverket, Försvarshögskolan
och de myndigheter som hör till
Försvarsdepartementet
Säkerhetspolisen	Affärsverket svenska kraftnät,
Boverket, Domarnämnden, domstolarna
som inte hör till Försvarsdepartementet,
Domstolsverket, E-hälsomyndigheten,
Ekobrottsmyndigheten, Finansinspektionen,
Folkhälsomyndigheten, Fondtorgsnämnden,
Försäkringskassan, Inspektionen för
strategiska produkter, Kriminalvården,
Kommerskollegium, Lantmäteriet,
Livsmedelsverket, Luftfartsverket,
Läkemedelsverket, länsstyrelserna,
Migrationsverket, Pensionsmyndigheten,
Polismyndigheten, Post- och
telestyrelsen, Riksarkivet,
Riksgäldskontoret, Sjöfartsverket,
Skatteverket, Socialstyrelsen, Statens
energimyndighet, Statens fastighetsverk,
Statens jordbruksverk, Statens
servicecenter, Statens
veterinärmedicinska anstalt,
Strålsäkerhetsmyndigheten, Sveriges
geologiska undersökning, Säkerhets- och
integritetsskyddsnämnden,
Tillväxtverket, Trafikverket,
Transportstyrelsen, Tullverket,
Utbetalningsmyndigheten, Valmyndigheten
och Åklagarmyndigheten
Affärsverket svenska    enskilda verksamhetsutövare inom
kraftnät        	områdena elförsörjning och
dammanläggningar, med undantag för
kärnteknisk verksamhet
Transportstyrelsen	enskilda verksamhetsutövare inom
områdena vägtrafik, sjöfart, spårbunden
trafik, civil luftfart, flygtrafik-
tjänster för civil luftfart och
flygtrafikledningstjänst för militär
luftfart
Post- och telestyrelsen enskilda verksamhetsutövare inom
områdena elektronisk kommunikation och
posttjänst
Försvarets materielverk	enskilda verksamhetsutövare inom
området försvarsmateriel
Finansinspektionen	enskilda verksamhetsutövare inom
området finansiella företag samt för
motsvarande utländska företag som
är etablerade i Sverige
Statens energimyndighet enskilda verksamhetsutövare inom
områdena fjärrvärme-, naturgas-, olje-
och drivmedelsförsörjning
Strålsäkerhets-         enskilda verksamhetsutövare inom
myndigheten             området kärnteknisk verksamhet
Länsstyrelsen i         kommuner och regioner som hör till
Stockholms län          Stockholms, Uppsala, Södermanlands,
Västmanlands, Värmlands, Gotlands,
Örebro, Dalarnas eller Gävleborgs län
och statliga myndigheter, utom
Säkerhetspolisen och Justitiekanslern,
och enskilda verksamhetsutövare som har
sitt säte i något av dessa län, om de
inte hör till någon annan tillsyns-
myndighets tillsynsområde
Länsstyrelsen i         kommuner och regioner som hör till
Skåne län               Kronobergs, Blekinge, Kalmar eller
Skåne län och statliga myndigheter och
enskilda verksamhetsutövare som har
sitt säte i något av dessa län, om de
inte hör till någon annan tillsyns-
myndighets tillsynsområde
Länsstyrelsen i         kommuner och regioner som hör till
Västra Götalands län	Hallands, Jönköpings, Västra Götalands
eller Östergötlands län och statliga
myndigheter och enskilda verksamhets-
utövare som har sitt säte i något av
dessa län, om de inte hör till någon
annan tillsynsmyndighets tillsynsområde
Länsstyrelsen i         kommuner och regioner som hör till
Norrbottens län         Västernorrlands, Jämtlands,
Västerbottens eller Norrbottens
län och statliga myndigheter och
enskilda verksamhetsutövare som har
sitt säte i något av dessa län, om de
inte hör till någon annan tillsyns-
myndighets tillsynsområde
En tillsynsmyndighet får utöva tillsyn hos en aktör som en  verksamhetsutövare inom tillsynsmyndighetens tillsynsområde  har ingått ett säkerhetsskyddsavtal med enligt 4 kap. 1 §  säkerhetsskyddslagen (2018:585). Förordning (2025:740).
2 §
Säkerhetspolisen och Försvarsmakten ska vara  samordningsmyndigheter. Myndigheterna ska
1. i samverkan följa upp, utvärdera och utveckla arbetet med  tillsyn och samråd,
2. i samråd ta fram och tillhandahålla metodstöd för tillsyn  och samråd,
3. förmedla relevant hotinformation till  tillsynsmyndigheterna, och
4. leda ett samarbetsforum där tillsynsmyndigheterna ingår, i  syfte att underlätta samordning och åstadkomma en effektiv och  likvärdig tillsyn.
3 §
Säkerhetspolisen och Försvarsmakten får, om det finns  särskilda skäl, ta över tillsynsansvaret för en  verksamhetsutövare som hör till någon av de andra  tillsynsmyndigheternas tillsynsområde eller för en aktör som  en sådan verksamhetsutövare har ingått säkerhetsskyddsavtal  med enligt 4 kap. 1 § säkerhetsskyddslagen (2018:585). När det  inte längre finns skäl för övertagandet ska tillsynsansvaret  återgå till tillsynsmyndigheten. Tillsynsmyndigheten ska  underrättas vid övertagandet och när tillsynsansvararet  återgår.
4 §
Tillsynsmyndigheterna ska genom systematisk kartläggning  identifiera vilka verksamhetsutövare och andra tillsynsobjekt  som finns inom sina respektive tillsynsområden. Kartläggningen  ska genomföras regelbundet.
Tillsynsmyndigheterna ska ha en aktuell förteckning över sina  tillsynsobjekt.
Första och andra styckena gäller inte för Säkerhetspolisen och  Försvarsmakten.
5 §
Det som anges om undantag för brottsbekämpande verksamhet  i 3 § förvaltningslagen (2017:900) gäller inte vid  Säkerhetspolisens handläggning av ärenden om samråd,  förelägganden och förbud enligt säkerhetsskyddslagen 
(2018:585). Detsamma gäller i fråga om tillsyn och  sanktionsavgifter enligt säkerhetsskyddslagen.
Rätt att meddela föreskrifter
6 §
Säkerhetspolisen får meddela föreskrifter om
1. säkerhetsskyddsanalys, anmälnings- och  rapporteringsskyldighet, säkerhetsskyddsåtgärder,  säkerhetsskyddsklassificering och säkerhetsskyddsavtal enligt  säkerhetsskyddslagen (2018:585) och denna förordning, och
2. verkställigheten av säkerhetsskyddslagen.
Säkerhetspolisens rätt att meddela föreskrifter enligt första  stycket gäller inte i de fall som Försvarsmakten, Försvarets  materielverk eller Regeringskansliet har föreskriftsrätt  enligt denna förordning.
Innan föreskrifter meddelas ska Säkerhetspolisen ge  Försvarsmakten tillfälle att yttra sig. Detsamma gäller innan  föreskrifter meddelas enligt 3 kap. 6 § första stycket, 7 och 
10 §§. Regeringskansliet ska underrättas om innehållet i  Säkerhetspolisens föreskrifter.
7 §
Försvarsmakten får meddela föreskrifter om
1. kryptografiska funktioner som är avsedda för skydd av  säkerhetskänslig verksamhet, utöver det bemyndigande för  myndigheten som finns i 33 § förordningen (2007:1266) med  instruktion för Försvarsmakten,
2. säkerhetsskyddsanalys, anmälnings- och  rapporteringsskyldighet, säkerhetsskyddsåtgärder,  säkerhetsskyddsklassificering och säkerhetsskyddsavtal enligt  säkerhetsskyddslagen (2018:585) och denna förordning inom sitt  och Försvarets materielverks tillsynsområde, och
3. verkställigheten av säkerhetsskyddslagen inom sitt och  Försvarets materielverks tillsynsområde med undantag för  föreskrifter om förfarandet vid registerkontroll.
Försvarsmaktens rätt att meddela föreskrifter enligt första  stycket gäller inte i de fall som Regeringskansliet eller  Försvarets materielverk har föreskriftsrätt enligt denna  förordning.
Innan föreskrifter meddelas ska Försvarsmakten ge  Säkerhetspolisen tillfälle att yttra sig. Detsamma gäller  innan föreskrifter meddelas enligt 3 kap. 6 § första stycket, 
7 och 10 §§. Regeringskansliet ska underrättas om innehållet i  Försvarsmaktens föreskrifter.
8 §
Regeringskansliet får meddela föreskrifter om  säkerhetsskyddsanalys, anmälnings- och  rapporteringsskyldighet, säkerhetsskyddsåtgärder,  säkerhetsskyddsklassificering och säkerhetsskyddsavtal enligt  säkerhetsskyddslagen (2018:585) och denna förordning samt  verkställigheten av säkerhetsskyddslagen i övrigt för  Regeringskansliet, utlandsmyndigheterna och sådana kommittéer  och särskilda utredare som avses i kommittéförordningen 
(1998:1474).
Regeringskansliet får meddela föreskrifter om verkställigheten  av säkerhetsskyddslagen när det gäller utfärdande av  säkerhetsintyg enligt 5 kap. 1 § säkerhetsskyddslagen för  personer som har hemvist i Sverige. Innan sådana föreskrifter  meddelas ska Regeringskansliet samråda med Säkerhetspolisen,  Försvarsmakten och Försvarets materielverk.
9 §
Försvarets materielverk får meddela föreskrifter om  verkställigheten av säkerhetsskyddslagen (2018:585) i fråga om  utfärdande av säkerhetsintyg enligt 5 kap. 1 §  säkerhetsskyddslagen för leverantörer med säte i Sverige.  Försvarets materielverk ska innan sådana föreskrifter meddelas  samråda med Säkerhetspolisen och Försvarsmakten.  Regeringskansliet (Utrikes-departementet) ska underrättas om  innehållet i föreskrifterna.
10 §
En tillsynsmyndighet som utövar tillsyn över enskilda  verksamhetsutövare får inom sitt tillsynsområde meddela  föreskrifter som kompletterar sådana föreskrifter som  meddelats med stöd av 6, 7 eller 9 §. Innan en  tillsynsmyndighet meddelar sådana föreskrifter ska myndigheten  samråda med Säkerhetspolisen och Försvarsmakten.
Råd och vägledning
11 §
Säkerhetspolisen och Försvarsmakten ska på begäran lämna  råd om säkerhetsskydd till Regeringskansliet, riksdagen och  dess myndigheter och till Justitiekanslern.
Säkerhetspolisen och Försvarsmakten ska informera varandra när  råd har lämnats enligt första stycket.
12 §
Tillsynsmyndigheterna ska inom sina respektive  tillsynsområden ge vägledning om säkerhetsskydd.
Överklagande
13 §
Beslut enligt denna förordning får inte överklagas.
Övergångsbestämmelser
2021:955
1. Denna förordning träder i kraft den 1 december 2021.
2. Genom förordningen upphävs säkerhetsskyddsförordningen 
(2018:658).
3. Förordningen tillämpas inte på sådana internationella  åtaganden om säkerhetsskydd som anges i 7 kap. 1 § och som  ingåtts före den 1 april 2019.
4. Bestämmelsen i 3 kap. 7 § tillämpas inte på handlingar som  är arkiverade före den 1 april 2019. I fråga om andra  handlingar som har märkts enligt  säkerhetsskyddslagen (1996:627) ska 3 kap. 7 § tillämpas från  och med den 1 januari 2022.
5. Ett beslut om registerkontroll enligt 26 eller 27 §   säkerhetsskyddsförordningen (1996:633) ska, om inte annat  beslutas, motsvara ett beslut om placering i säkerhetsklass 3  enligt 3 kap. 8 § säkerhetsskyddslagen (2018:585), dock längst  till dess att ett beslut om placering i säkerhetsklass  meddelas enligt den lagen. Ett sådant beslut ska meddelas  senast vid utgången av 2024.
6. Bestämmelsen i 3 kap. 9 § om säkerhetsskyddsklassificerade  uppgifter som lämnas till en utländsk myndighet, mellanfolklig  organisation eller utländsk leverantör behöver inte tillämpas  förrän den 1 januari 2028. Förordning (2023:899).
Bilaga
Följande statliga myndigheter beslutar om placering i  säkerhetsklass i enlighet med 5 kap. 8 § :
- Affärsverket svenska kraftnät
- Allmänna domstolarna
- Allmänna förvaltningsdomstolarna
- Arbetsdomstolen
- Arbetsförmedlingen
- Arbetsgivarverket
- Arbetsmiljöverket
- Bolagsverket
- Boverket
- Brottsförebyggande rådet
- Centrala studiestödsnämnden
- Domarnämnden
- Domstolsverket
- E-hälsomyndigheten
- Ekobrottsmyndigheten
- Ekonomistyrningsverket
- Elsäkerhetsverket
- Energimarknadsinspektionen
- Exportkreditnämnden
- Finansinspektionen
- Folke Bernadotteakademin
- Folkhälsomyndigheten
- Fortifikationsverket
- Försvarets materielverk
- Försvarets radioanstalt
- Försvarshögskolan
- Försvarsmakten
- Försvarsunderrättelsedomstolen
- Försäkringskassan
- Granskningsnämnden för försvarsuppfinningar
- Göteborgs universitet
- Havs- och vattenmyndigheten
- Hyres- och arrendenämnderna
- Inspektionen för strategiska produkter
- Inspektionen för vård och omsorg
- Institutet för rymdfysik
- Integritetsskyddsmyndigheten
- Justitiekanslern
- Kammarkollegiet
- Karolinska institutet
- Kemikalieinspektionen
- Kommerskollegium
- Konkurrensverket
- Kriminalvården
- Kronofogdemyndigheten
- Kungl. Tekniska högskolan
- Kustbevakningen
- Lantmäteriet
- Linköpings universitet
- Livsmedelsverket
- Luftfartsverket
- Luleå tekniska universitet
- Lunds universitet
- Läkemedelsverket
- Länsstyrelserna
- Migrationsverket
- Myndigheten för digital förvaltning
- Myndigheten för samhällsskydd och beredskap
- Myndigheten för psykologiskt försvar
- Myndigheten för tillväxtpolitiska utvärderingar och analyser
- Myndigheten för totalförsvarsanalys
- Mälardalens universitet
- Naturvårdsverket
- Patent- och registreringsverket
- Pensionsmyndigheten
- Polarforskningssekretariatet
- Polismyndigheten
- Post- och telestyrelsen
- Regeringskansliet
- Riksantikvarieämbetet
- Riksarkivet
- Riksgäldskontoret
- Rymdstyrelsen
- Rättshjälpsmyndigheten
- Sjöfartsverket
- Skatteverket
- Socialstyrelsen
- Statens energimyndighet
- Statens fastighetsverk
- Statens haverikommission
- Statens inspektion för försvarsunderrättelseverksamheten
- Statens jordbruksverk
- Statens servicecenter
- Statens skolverk
- Statens tjänstepensionsverk
- Statens veterinärmedicinska anstalt
- Statens överklagandenämnd
- Statistiska centralbyrån
- Statskontoret
- Stockholms universitet
- Strålsäkerhetsmyndigheten
- Styrelsen för internationellt utvecklingssamarbete
- Sveriges geologiska undersökning
- Sveriges lantbruksuniversitet
- Sveriges meteorologiska och hydrologiska institut
- Säkerhets- och integritetsskyddsnämnden
- Säkerhetspolisen
- Tillväxtverket
- Totalförsvarets forskningsinstitut
- Totalförsvarets plikt- och prövningsverk
- Trafikverket
- Transportstyrelsen
- Tullverket
- Umeå universitet
- Uppsala universitet
- Utbetalningsmyndigheten
- Valmyndigheten
- Verket för innovationssystem
- Vetenskapsrådet
- Åklagarmyndigheten.
Förordning (2025:740).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.