Title: Förordning (2025:74) om statsbidrag till kommuner och regioner för utökade hembesöksprogram via barnhälsovården
SFS Number: Svensk författningssamling 2025:74
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202574-om-statsbidrag-till-kommuner_sfs-2025-74/
Source Link: http://rkrattsbaser.gov.se/sfst?bet=2025:74
Amendment Register Link: http://rkrattsbaser.gov.se/sfsr?bet=2025:74
Ministry/Authority: Socialdepartementet
Issued: 2025-02-06
Metadata: {"Utfärdad": "2025-02-06"}

==================================================

Förordning (2025:74) om statsbidrag till kommuner och regioner för utökade hembesöksprogram via barnhälsovården
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:74
Departement/myndighet
:   
Socialdepartementet
Utfärdad
:   
2025-02-06
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till kommuner och regioner för att genomföra utökade  hembesöksprogram via barnhälsovården i syfte att bidra till en  god och jämlik hälsa hos barn och att främja barns utveckling  i det svenska språket.
Förordningen är meddelad med stöd av 8 kap. 7 §  regeringsformen.
Förutsättningar för bidrag
2 §
Bidrag får, i mån av tillgång på medel, lämnas till  kommuner och regioner som i samverkan med varandra genomför  utökade hembesöksprogram för barn i åldrarna 0-5 år. De  utökade hembesöksprogrammen ska
1. genomföras utöver barnhälsovårdens ordinarie verksamhet och  i områden där utanförskapet är stort,
2. prioritera barn som utifrån kända riskfaktorer löper en  förhöjd risk att utvecklas ogynnsamt,
3. vara situationsanpassade, genomföras regelbundet och utgå  från den enskilda familjens behov och önskemål,
4. genomföras av minst två personer, varav en sjuksköterska  från barnhälsovården och en person från socialtjänstens  verksamhet, och
5. vid behov leda till att kontakt tas med andra professioner  än de som framgår av 4 eller med andra verksamheter såsom  förskolan, mödrahälsovården och tandvården.
3 §
Bidrag får inte ges till en kommun eller region som har  beviljats annat offentligt stöd för verksamheten med utökade  hembesöksprogram.
Rekvisition
4 §
Kommuner och regioner får rekvirera bidrag från  Socialstyrelsen utan ansökningsförfarande. Rekvisitionen ska  ha kommit in till Socialstyrelsen senast det datum som  myndigheten bestämmer.
5 §
Rekvisitionen ska innehålla uppgifter om
1. vilken kommun eller region som rekvirerar bidraget,
2. rekvirerat belopp, och
3. kommunen eller regionen, utöver rekvirerat belopp, vill ta  del av eventuella medel som inte har rekvirerats.
6 §
Medel som inte har rekvirerats senast vid den tidpunkt som  Socialstyrelsen bestämmer får lämnas till de kommuner och  regioner som angett att de önskar ta del av dessa medel.
Fördelning av bidrag
7 §
Socialstyrelsen ska beräkna och fördela bidraget utifrån  tillgänglig statistik om områden där utanförskapet är stort  och antalet barn i åldrarna 0-5 år i respektive kommun.
Beslut och utbetalning
8 §
Socialstyrelsen beslutar om och betalar ut bidraget.
9 §
Ett beslut om bidrag ska avse ett kalenderår och får  förenas med villkor som ska framgå av beslutet. I beslutet ska  också sista dag för redovisning enligt 10 § anges.
Redovisning
10 §
En kommun eller en region som har tagit emot bidrag ska  senast vid den tidpunkt som anges i beslutet lämna en  redovisning till Socialstyrelsen.
Av redovisningen ska det framgå
1. hur medlen har använts,
2. de resultat som har uppnåtts,
3. hur resultaten förhåller sig till det syfte som anges i 1 §  första stycket och de förutsättningar som anges i 2 §, och
4. övriga uppgifter och handlingar som myndigheten begär.
11 §
Socialstyrelsen ska årligen senast den 30 juni lämna en  samlad redovisning till regeringen av de bidrag som har  lämnats enligt denna förordning.
Av redovisningen ska det framgå
1. vilka som har fått bidrag,
2. hur medlen har använts, och
3. en sammanfattande bedömning av bidragets resultat i  förhållande till det syfte som anges i 1 § första stycket och  de förutsättningar som anges i 2 §.
Hinder mot utbetalning
12 §
Socialstyrelsen får besluta att ett beslutat bidrag helt  eller delvis inte ska betalas ut om det finns grund för  återbetalning enligt 13 §. Beslutet gäller omedelbart.
Återbetalning och återkrav
13 §
Mottagaren av ett bidrag är skyldig att betala tillbaka  bidraget om
1. bidraget har lämnats felaktigt eller med för högt belopp,
2. bidraget helt eller delvis inte har använts,
3. bidraget inte har använts för de syften som det har lämnats  för,
4. mottagaren inte har lämnat en sådan redovisning som avses i 
10 §, eller
5. villkor i beslutet inte har följts.
14 §
Om mottagaren är återbetalningsskyldig enligt 13 §, ska  Socialstyrelsen besluta att helt eller delvis kräva tillbaka  bidraget.
Socialstyrelsen får besluta att helt eller delvis avstå ifrån  att kräva tillbaka bidraget om det finns särskilda skäl för  det.
Överklagande
15 §
Beslut enligt denna förordning får inte överklagas.
Bemyndigande
16 §
Socialstyrelsen får meddela föreskrifter om  verkställigheten av denna förordning.
Övergångsbestämmelser
2025:74
1. Denna förordning träder i kraft den 11 mars 2025.
2. Bidrag enligt förordningen lämnas dock för tid från och med  den 1 januari 2025.
3. Redovisningen enligt 11 § ska första gången lämnas senast  den 30 juni 2026.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.