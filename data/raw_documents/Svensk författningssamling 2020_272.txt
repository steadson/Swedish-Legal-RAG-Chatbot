Title: Lag (2020:272) om konto- och värdefackssystem
SFS Number: Svensk författningssamling 2020:272
URL: https://www.riksdagen.se/sv/dokument-och-lagar/dokument/svensk-forfattningssamling/lag-2020272-om-konto-och-vardefackssystem_sfs-2020-272/
Source Link: http://rkrattsbaser.gov.se/sfst?bet=2020:272
Amendment Register Link: http://rkrattsbaser.gov.se/sfsr?bet=2020:272
Ministry/Authority: Finansdepartementet FMA B
Issued: 2020-04-30
Metadata: {"Utfärdad": "2020-04-30", "Ändrad": "t.o.m. SFS 2025:36"}

==================================================

Lag (2020:272) om konto- och värdefackssystem
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:272
Departement/myndighet
:   
Finansdepartementet FMA B
Utfärdad
:   
2020-04-30
Ändrad
:   
t.o.m. SFS 2025:36
Ändringsregister
:
SFSR (Regeringskansliet)
Källa
:
Fulltext (Regeringskansliet)
Konto- och värdefackssystem
1 §
Skatteverket ska tillhandahålla en teknisk plattform som  ger myndigheter tillgång till uppgifter om innehavare av  konton och värdefack hos institut (konto- och  värdefackssystem). Uppgifterna ska vara direkt och omedelbart  tillgängliga för sökning genom konto- och värdefackssystemet.
Med institut avses
1. kreditinstitut och utländska kreditinstitut som driver  verksamhet från filial i Sverige, och
2. värdepappersbolag och utländska värdepappersföretag som  driver verksamhet från filial i Sverige och som har tillstånd  att ta emot kunders medel på konto.
2 §
Konto- och värdefackssystemet ska, i fråga om
1. fysiska personer, ge tillgång till uppgifter om namn och  person- eller samordningsnummer eller, om sådant nummer  saknas, födelsedatum för samtliga innehavare av ett konto  eller värdefack och, i förekommande fall, motsvarande  uppgifter om företrädare för innehavare,
2. juridiska personer, ge tillgång till uppgifter om  företagsnamn, särskilt företagsnamn och i förekommande fall  organisationsnummer för samtliga innehavare av ett konto eller  värdefack samt namn och person- eller samordningsnummer eller,  om sådant nummer saknas, födelsedatum för innehavares verkliga  huvudmän och fullmaktshavare,
3. konton, ge tillgång till uppgifter om Iban-nummer eller, om  sådant nummer saknas, annat nummer som identifierar kontot  samt datum för kontots öppnande och avslutande, och
4. värdefack, ge tillgång till uppgifter om hyresperiodens  varaktighet.
Ett institut ska se till att uppgifterna enligt första stycket  är direkt och omedelbart tillgängliga för sökning i konto- och  värdefackssystemet fram till dess att fem år har gått från det  att tjänsten avslutades.
3 §
Följande myndigheter har rätt att ta del av uppgifter  genom konto- och värdefackssystemet:
1. Polismyndigheten, Säkerhetspolisen, en åklagarmyndighet,  Tullverket, Kustbevakningen och Skatteverket, om uppgifterna  behövs i en utredning enligt bestämmelserna om förundersökning  i brottmål eller för att besvara en begäran från Europol,
2. Polismyndigheten, Säkerhetspolisen, en åklagarmyndighet och  Skatteverket, om uppgifterna behövs i en utredning om  självständigt förverkande,
3. Polismyndigheten, Säkerhetspolisen, Tullverket och  Skatteverket, om uppgifterna behövs i verksamhet för att  förebygga, förhindra eller upptäcka sådan brottslighet som  anges i bilaga I till Europaparlamentets och rådets förordning 
(EU) 2016/794 av den 11 maj 2016 om Europeiska unionens byrå  för samarbete inom brottsbekämpning (Europol) och om  ersättande och upphävande av rådets beslut 2009/371/RIF, 
2009/934/RIF, 2009/935/RIF, 2009/936/RIF och 2009/968/RIF,
4. en åklagarmyndighet, om uppgifterna behövs i ett ärende om  rättslig hjälp i brottmål, på framställning av en annan stat  eller en mellanfolklig domstol, eller i ett ärende om  erkännande och verkställighet av en europeisk utredningsorder,  och
5. Polismyndigheten och Ekobrottsmyndigheten, om uppgifterna  behövs i deras verksamhet som kontor för återvinning av  tillgångar enligt rådets beslut 2007/845/RIF av den 
6 december 2007 om samarbete mellan medlemsstaternas kontor  för återvinning av tillgångar när det gäller att spåra och  identifiera vinning eller annan egendom som härrör från brott.
Lag (2024:890)
.
3 a §
Följande myndigheter ska, om de enligt annan författning  har rätt att begära att få ta del av uppgifterna, få tillgång  till uppgifter genom konto- och värdefackssystemet:
1. Skatteverket för att
- utföra revision och annan kontrollverksamhet,
- fullgöra Sveriges åtaganden att lämna upplysningar inom  ramen för Sveriges deltagande i det administrativa samarbetet  inom Europeiska unionen i fråga om beskattning eller andra  avtal som medför en skyldighet att lämna upplysningar i  skatteärenden,
2. Kronofogdemyndigheten för att
- utreda om någon har egendom som kan tas i anspråk för  utmätning, kvarstad eller betalningssäkring,
- utöva tillsyn över meddelade näringsförbud,
- fullgöra Sveriges åtaganden vid gränsöverskridande  unionsförfaranden i fråga om kvarstad på bankmedel i mål och  ärenden av privaträttslig natur,
- lämna upplysningar inom ramen för Sveriges deltagande i det  administrativa samarbetet inom Europeiska unionen i fråga om  informationsutbyte mellan medlemsstaternas  socialförsäkringsinstitutioner, och
3. Utbetalningsmyndigheten för att genomföra fördjupade  granskningar.
Lag (2025:36)
.
Tystnadsplikt
3 b §
Ett institut, dess styrelseledamöter eller dess  anställda får inte obehörigen röja för kunden eller för någon  utomstående att en myndighet har gjort en sökning enligt 3  eller 3 a § i konto- och värdefackssystemet.
Bestämmelser om ansvar för den som bryter mot tystnadsplikten  finns i 20 kap. 3 § brottsbalken.
Lag (2022:618)
.
Personuppgiftsbehandling
4 §
Skatteverket är personuppgiftsansvarigt bara för den  behandling av personuppgifter som Skatteverket utför i konto-  och värdefackssystemet.
5 §
Skatteverket får behandla personuppgifter i konto- och  värdefackssystemet om det är nödvändigt för att
1. de myndigheter som anges i 3 och 3 a §§ ska kunna göra  sökningar i systemet för de ändamål som anges i de  paragraferna, eller
2. föra loggar enligt 7 §.
Lag (2022:618)
.
6 §
Besked om att personuppgifter behandlas enligt 5 § får  inte lämnas ut till den enskilde.
Rätten att göra invändningar enligt artikel 21.1 i  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning) gäller inte vid behandling av  personuppgifter enligt denna lag.
7 §
Skatteverket ska, om sådan skyldighet inte redan följer av 
3 kap. 5 § brottsdatalagen (2018:1177), se till att det i  konto- och värdefackssystemet förs loggar över de  personuppgifter som behandlas.
Bemyndiganden
8 §
Regeringen eller den myndighet som regeringen bestämmer  får meddela föreskrifter om
1. hur institut ska ge tillgång till uppgifter i konto- och  värdefackssystemet, och
2. hur myndigheter ska få tillgång till uppgifter i konto- och  värdefackssystemet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.