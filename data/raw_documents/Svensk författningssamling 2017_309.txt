Title: Förordning (2017:309) om försöksverksamhet med automatiserade fordon
SFS Number: Svensk författningssamling 2017:309
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017309-om-forsoksverksamhet-med_sfs-2017-309/
Source Link: http://rkrattsbaser.gov.se/sfst?bet=2017:309
Amendment Register Link: http://rkrattsbaser.gov.se/sfsr?bet=2017:309
Ministry/Authority: Landsbygds- och infrastrukturdepartementet RSIB TM
Issued: 2017-04-20
Metadata: {"Utfärdad": "2017-04-20", "Ändrad": "t.o.m. SFS 2020:754"}

==================================================

Förordning (2017:309) om försöksverksamhet med automatiserade fordon
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:309
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2017-04-20
Ändrad
:   
t.o.m. SFS 2020:754
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning gäller för trafik på väg avseende  försöksverksamhet med automatiserade fordon som i enlighet med 
8 kap. 18 § fordonsförordningen (2009:211) omfattas av ett  beslut om undantag.
Förordningen är meddelad med stöd av 1 § första stycket 8  lagen (1975:88) med bemyndigande att meddela föreskrifter om  trafik, transporter och kommunikationer. Förordning (2020:754).
Definitioner
2 §
I denna förordning avses med:
automatiserade fordon: fordon som har ett automatiserat  körsystem som självständigt kan kontrollera och föra fordonet  under hela eller en del av färden, och
försöksverksamhet: verksamhet som innefattar förande av  automatiserade fordon för att testa och utvärdera automatiska  funktioner som inte ingår i ett typgodkännande, ett enskilt  godkännande eller en registreringsbesiktning enligt  fordonslagen (2002:574). Förordning (2020:754).
3 §
Andra ord och uttryck som används i denna förordning har  samma betydelse som i lagen (2001:559) om  vägtrafikdefinitioner och i förordningen (2001:651) om  vägtrafikdefinitioner. Förordning (2020:754).
Tillstånd att bedriva försöksverksamhet med automatiserade  fordon
4 §
Försöksverksamhet med automatiserade fordon får bedrivas  endast efter tillstånd. Ett tillstånd får förenas med villkor  och ska gälla under en begränsad tidsperiod med möjlighet till  förlängning.
Tillstånd får lämnas endast om den sökande visar att  trafiksäkerheten kan säkerställas under försöksverksamheten  och att verksamheten inte medför någon väsentlig störning  eller olägenhet för omgivningen.
Ett beslut om tillstånd ska omprövas om det finns särskilda  skäl. Förordning (2020:754).
5 §
Frågor om tillstånd prövas av Transportstyrelsen. Innan  Transportstyrelsen fattar ett sådant beslut ska den ge  väghållaren tillfälle att yttra sig. Förordning (2020:754).
6 §
Hos en juridisk person som bedriver försöksverksamhet med  automatiserade fordon ska det finnas en eller flera personer  som ansvarar för att verksamheten bedrivs i enlighet med det  meddelade tillståndet. Ansvariga är
1. i ett aktiebolag och en ekonomisk förening den  verkställande direktören, om det finns en sådan, eller annars  den styrelseledamot som bolaget eller föreningen har utsett,
2. i kommanditbolag och andra handelsbolag varje fysisk  bolagsman, och
3. hos andra juridiska personer än de som avses i 1 eller 2  den eller de fysiska personer som den juridiska personen har  utsett.
Om det finns särskilda skäl får Transportstyrelsen besluta att
1. någon annan än den eller de som nu har angetts ska vara  ansvariga, eller
2. en kommanditdelägare undantas från att vara ansvarig.
Transportstyrelsen ska godkänna den eller de ansvariga.
Förordning (2020:754).
Vem som ska anses som förare
7 §
Vid färd med automatiserade fordon som tillhör  fordonsslaget personbil, lastbil, buss, motorcykel eller moped  klass I ska det finnas en förare i eller utanför fordonet.  Transportstyrelsen får ställa villkor om att det på samma sätt  ska finnas en förare för andra automatiserade fordon om  styrelsen bedömer att det är nödvändigt av trafiksäkerhetsskäl  eller av andra särskilda skäl.
Den som aktiverar den automatiserade körningen ska anses vara  fordonets förare till dess att den automatiserade körningen  inaktiveras. Förordning (2020:754).
Återkallelse
8 §
Ett tillstånd att bedriva försöksverksamhet med  automatiserade fordon ska återkallas om förutsättningarna för  tillståndet inte längre uppfylls eller om villkoren för  tillståndet inte följs.
Om det finns särskilda skäl får Transportstyrelsen besluta att  inte återkalla tillståndet. Förordning (2020:754).
Ansvarsbestämmelse
9 §
Den som uppsåtligen eller av oaktsamhet bedriver  försöksverksamhet med automatiserade fordon utan tillstånd  eller i strid med ett meddelat tillstånd döms till böter.
Förordning (2020:754).
Avgifter
10 §
Transportstyrelsen ska ta ut avgifter för  ärendehandläggning enligt denna förordning.
Bemyndigande
11 §
Transportstyrelsen får meddela ytterligare föreskrifter  om tillstånd att bedriva försöksverksamhet med automatiserade  fordon.
Transportstyrelsen får meddela föreskrifter om avgifter för  ärendehandläggning enligt denna förordning och enligt  föreskrifter som har meddelats med stöd av förordningen.
Förordning (2020:754).
Överklagande
12 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut om tillstånd enligt 4 §, återkallelse  av tillstånd enligt 8 § och avgift enligt 10 § får dock inte  överklagas. Förordning (2018:916).
Övergångsbestämmelser
2017:309
1. Denna förordning träder i kraft den 1 juli 2017.
2. Förordningen upphör att gälla den 1 juli 2022.
3. Trots punkt 2 gäller förordningen fortfarande för mål om  ansvar som har inletts innan förordningen upphörde att  gälla.
 
2020:754
1. Denna förordning träder i kraft den 1 januari 2021.
2. För tillstånd som lämnats före ikraftträdandet gäller 7 § i  den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.