Title: Förordning (1978:164) om vissa rörledningar
SFS Number: Svensk författningssamling 1978:164
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1978164-om-vissa-rorledningar_sfs-1978-164/
Source Link: http://rkrattsbaser.gov.se/sfst?bet=1978:164
Amendment Register Link: http://rkrattsbaser.gov.se/sfsr?bet=1978:164
Ministry/Authority: Klimat- och näringslivsdepartementet RSE
Issued: 1978-04-13
Metadata: {"Utfärdad": "1978-04-13", "Ändrad": "t.o.m. SFS 2022:1407"}

==================================================

Förordning (1978:164) om vissa rörledningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1978:164
Departement/myndighet
:   
Klimat- och näringslivsdepartementet RSE
Utfärdad
:   
1978-04-13
Ändrad
:   
t.o.m. SFS 2022:1407
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Ansökan om koncession
1 §
En ansökan om koncession enligt lagen (1978:160) om vissa  rörledningar ska vara skriftlig. Ansökan ska ges in till  Energimarknadsinspektionen och innehålla uppgifter om
1. sökandens namn, yrke, hemvist och adress,
2. den tid för vilken koncession begärs,
3. de fastigheter som berörs av ansökan samt namn och adress  på fastighetsägare, förvaltare av trafikleder och övriga  sakägare,
4. markanvändning och planförhållanden i berörda områden,
5. hur de allmänna hänsynsreglerna i 2 kap. miljöbalken  iakttas,
6. den inverkan på allmänna och enskilda intressen som den  avsedda verksamheten kan bedömas få samt de åtgärder som  sökanden anser behövliga för att skydda allmänna intressen  eller enskild rätt,
7. planen för den avsedda verksamheten samt sökandens tekniska  och ekonomiska förutsättningar att fullfölja planen,
8. de huvudsakliga villkor som enligt sökandens mening bör  gälla för verksamheten, och
9. den miljökonsekvensbeskrivning som krävs enligt 4 § fjärde  stycket 2 eller 3 lagen (1978:160) om vissa rörledningar.
En ansökan får lämnas in elektroniskt. Myndigheten får meddela  närmare föreskrifter om elektronisk inlämning av ansökan.
Förordning (2022:1407).
2 §
Till ansökningshandling som avses i 1 § ska fogas
1. en beskrivning av det tillämnade företaget med kostnadsberäkning,
2. en karta utvisande ledningens huvudsakliga sträckning, upprättad enligt vad Energimarknadsinspektionen bestämmer, jämte behövlig beskrivning,
3. den utredning i övrigt som sökanden vill åberopa till stöd för sin ansökan. Förordning (2007:1323).
Ansökningsavgift
3 §
För ansökan om koncession betalas en grundavgift om 42 000 kr. För varje påbörjad kilometer rörledning som ansökan avser skall dessutom en längdavgift om 3 700 kr betalas. Grundavgift tas ut för varje stamledning och därifrån utgående grenledning som omfattas av ansökan. Om ansökan endast avser sådana tillbehör och anordningar som nämns i 2 § lagen (1978:160) om vissa rörledningar tas endast grundavgift ut. Avgiften betalas när ansökan ges in. Förordning (1997:41).
Handläggning av koncessionsansökan
4 §
Uppfyller ansökan om koncession inte vad som fordras enligt 1 eller 2 § eller är den i övrigt ofullständig eller har sökanden inte betalat avgift enligt 3 §, ska Energimarknadsinspektionen, om rättelse inte sker på annat sätt, förelägga sökanden att inom viss tid avhjälpa bristen.
Om ett föreläggande att avhjälpa brist i fråga om ansökningens innehåll inte följs, och bristen är så väsentlig att ansökningen inte kan ligga till grund för prövning av ärendet, ska Energimarknadsinspektionen avvisa ansökningen. Om föreläggande att betala ansökningsavgift inte följs, ska ansökningen också avvisas.
Föreläggande som avses i första stycket ska innehålla erinran om påföljden av att föreläggandet inte följs. Föreläggandet ska delges. Förordning (2007:1323).
5 §
Om ansökan om koncession inte avvisas, ska  Energimarknadsinspektionen införa en kungörelse om  ansökningen i Post- och Inrikes Tidningar och ortstidning.  Bestämmelser om kungörelse av miljökonsekvensbeskrivningen  finns i 6 kap. 39-41 §§ miljöbalken och 20 §  miljöbedömningsförordningen (2017:966).
Energimarknadsinspektionen ska skicka meddelande om ansökning  om koncession till de sakägare som har angetts i  ansökningshandlingen.
I en kungörelse enligt första stycket och meddelande enligt  andra stycket ska det anges att erinringar mot ansökningen  ska göras skriftligen hos Energimarknadsinspektionen inom  viss angiven tid, minst fyra veckor efter det att kungörelsen  var införd i Post- och Inrikes Tidningar.  Förordning (2017:1035).
6 §
Energimarknadsinspektionen ska se till att koncessionsärende tillförs den utredning som kan anses påkallad med hänsyn till den tillämnade verksamhetens art och omfattning. Yttrande ska alltid inhämtas från kommunen och länsstyrelsen. Förordning (2007:1323).
7 §
Efter utgången av den tid som har angivits för erinringar mot ansökningen och sedan ärendet tillförts behövlig utredning ska Energimarknadsinspektionen med eget utlåtande överlämna handlingarna i ärendet till regeringen.
Förordning (2007:1323).
7 a §
I ett ärende enligt 1 § ska beslut meddelas av regeringen inom fem år efter det att en fullständig ansökan kom in till Energimarknadsinspektionen.
I ett ärende enligt 8 § ska beslut meddelas av regeringen inom tio år efter det att en fullständig ansökan kom in till Energimarknadsinspektionen.
Om det är nödvändigt på grund av utredningen av ärendet, får handläggningstiden vid högst ett tillfälle förlängas med högst den ursprungliga tidsfristens längd. Sökanden ska informeras om skälen för att handläggningstiden förlängs innan den ursprungliga tidsfristen har gått ut.
I 8 § lagen (2009:1079) om tjänster på den inre marknaden finns bestämmelser om att ett mottagningsbevis ska skickas till sökanden när fullständig ansökan kommit in och om innehållet i ett sådant bevis. Förordning (2009:1098).
Förlängning av koncessions giltighetstid
8 §
I fråga om förlängning av koncessions giltighetstid tillämpas 1-7 §§. Energimarknadsinspektionen kan medge undantag från bestämmelserna i 1 och 2 §§ om vad ansökan ska innehålla och vad som ska fogas till ansökningshandling.
Förordning (2007:1323).
Ansökan om förlängning av tid för färdigställande av ledning
9 §
Ansökan om förlängning av tid för färdigställande av ledning som har föreskrivits med stöd av 6 § tredje stycket lagen (1978:160) om vissa rörledningar skall vara skriftlig och innehålla uppgift om
1. sökandens namn, yrke, hemvist och adress,
2. skälen till att den föreskrivna tiden icke kan iakttagas,
3. den förlängning av tiden som begärs.
10 §
Uppfyller ansökan icke vad som fordras enligt 9 §, gäller bestämmelserna i 4 § i tillämpliga delar.
Vissa åligganden för koncessionshavare
11 §
Innan koncessionshavare påbörjar arbete med att dra fram ledning, ska anmälan göras till Energimarknadsinspektionen och den eller de kommunala nämnder som fullgör uppgifter inom plan-
och byggnadsväsendet. Vid anmälningen ska karta och teknisk beskrivning över ledningen fogas. Förordning (2007:1323).
12 §
Koncessionshavare skall tillse att arbete på ledningen utförs under tillsyn av person som har erforderlig sakkunskap och erfarenhet samt kännedom om för arbetet gällande bestämmelser.
13 §
Koncessionshavare får inte ta en ledning i bruk, förrän Energimarknadsinspektionen meddelat tillstånd till det
(driftstillstånd). Förordning (2007:1323).
14 §
Koncessionshavare ska till Myndigheten för samhällsskydd och beredskap utan dröjsmål anmäla olycksfall eller driftstörning vid företaget, som kan ha betydelse från säkerhetssynpunkt. Förordning (2008:1036).
Transport åt annan
15 §
Frågor om skyldighet att ombesörja transport åt någon annan enligt 8, 8 b eller 8 c § lagen (1978:160) om vissa rörledningar prövas av Energimarknadsinspektionen.
Förordning (2014:26).
15 a §
Om en tvist om koncessionshavarens skyldigheter enligt 8 b eller 8 c § lagen (1978:160) om vissa rörledningar är gränsöverskridande på så sätt att tvisten omfattas också av ett eller flera andra EU-länders jurisdiktion, ska prövningsmyndigheten samråda med de berörda myndigheterna i de andra länderna så att bestämmelserna tillämpas på ett enhetligt sätt. Förordning (2014:26).
16 §
Uppgifter enligt 9 § lagen (1978:160) om vissa rörledningar ska lämnas på anfordran av Energimarknadsinspektionen. Förordning (2007:1323).
Borttagande av ledning, återställning m. m.
17 §
Energimarknadsinspektionen beslutar i frågor om föreläggande enligt 17 § lagen (1978:160) om vissa rörledningar. Förordning (2007:1323).
18 §
Energimarknadsinspektionen beslutar om sådant tillträde och sådant tillstånd som anges i 18 § lagen (1978:160) om vissa rörledningar. Förordning (2007:1323).
Tillsyn m. m.
19 §
Energimarknadsinspektionen utövar tillsyn enligt 19 §
lagen (1978:160) om vissa rörledningar. Förordning (2007:1323).
20 §
Energimarknadsinspektionen får meddela förelägganden enligt 20 § lagen (1978:160) om vissa rörledningar.
Förordning (2007:1323).
21 §
Andra beslut än beslut enligt 9, 19 och 20 §§ lagen 
(1978:160) om vissa rörledningar får överklagas till  regeringen.
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Beslut enligt 
7 a § tredje stycket får dock inte överklagas.
Förordning (2018:939).
22 §
Ytterligare föreskrifter för verkställigheten av lagen
(1978:160) om vissa rörledningar meddelas av Energimarknadsinspektionen. Förordning (2007:1323).
Övergångsbestämmelser
1986:268
1. Denna förordning träder i kraft den 1 juli 1986.
2. I fråga om ansökningar som kommit in till statens energiverk före den 1 juli 1986 gäller 3 § i sin äldre lydelse.
1991:740
1. Denna förordning träder i kraft den 1 juli 1991.
2. I fråga om ansökningar som kommit in till statens energiverk före den 1 juli 1991 gäller 3 § i sin äldre lydelse.
1995:232
Denna förordning träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.
1997:41
1. Denna förordning träder i kraft den 1 mars 1997.
2. I fråga om ansökningar som kommit in till Närings- och teknikutvecklingsverket före den 1 mars 1997 gäller 3 § i sin äldre lydelse.
2009:1098
Denna förordning träder i kraft den 27 december 2009 och tillämpas endast i fråga om ansökningar som har kommit in till Energimarknadsinspektionen efter ikraftträdandet.
2017:1035
1. Denna förordning träder i kraft den 1 januari 2018.
2. Äldre föreskrifter gäller fortfarande för handläggningen  av ärenden som har inletts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.