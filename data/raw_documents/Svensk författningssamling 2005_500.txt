Title: Lag (2005:500) om erkännande och verkställighet av frysningsbeslut i vissa fall
SFS Number: Svensk författningssamling 2005:500
URL: https://www.riksdagen.se/sv/dokument-och-lagar/dokument/svensk-forfattningssamling/lag-2005500-om-erkannande-och-verkstallighet-av_sfs-2005-500/
Source Link: http://rkrattsbaser.gov.se/sfst?bet=2005:500
Amendment Register Link: http://rkrattsbaser.gov.se/sfsr?bet=2005:500
Ministry/Authority: Justitiedepartementet BIRS
Issued: 2005-06-09
Metadata: {"Utfärdad": "2005-06-09", "Ändrad": "t.o.m. SFS 2025:527"}

==================================================

Lag (2005:500) om erkännande och verkställighet av frysningsbeslut i vissa fall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2005:500
Departement/myndighet
:   
Justitiedepartementet BIRS
Utfärdad
:   
2005-06-09
Ändrad
:   
t.o.m. SFS 2025:527
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Beslut i Sverige om frysning enligt denna lag och  översändande från Sverige av frysningsbeslutet
3 kap. Erkännande och verkställighet i Sverige av frysningsbeslut
1 kap. Allmänna bestämmelser
1 §
Denna lag innehåller bestämmelser för genomförande av rådets rambeslut 2003/577/RIF av den 22 juli 2003 om verkställighet i Europeiska unionen av beslut om frysning av egendom eller bevismaterial.
1 a §
Denna lag gäller inte om någon av följande författningar  är tillämplig:
- lagen (2017:1000) om en europeisk utredningsorder,
- Europaparlamentets och rådets förordning (EU) 2018/1805 av  den 14 november 2018 om ömsesidigt erkännande av beslut om  frysning och beslut om förverkande, eller
- lagen (2020:968) med kompletterande bestämmelser till EU:s  förordning om ömsesidigt erkännande av beslut om frysning och  beslut om förverkande.
Lag (2020:971)
.
2 §
Med frysningsbeslut avses i denna lag
1. ett beslut om kvarstad enligt 26 kap. rättegångsbalken, som  avser värdet av förverkad egendom, eller ett beslut om beslag,  penningbeslag eller kopiering enligt 2 kap. 1 § denna lag,
2. ett beslut som har meddelats av en rättslig myndighet i en  annan medlemsstat i Europeiska unionen i samband med ett  straffrättsligt förfarande, i syfte att tillfälligt hindra  förstöring, omvandling, flyttning, överföring eller  överlåtelse av egendom som i den staten kan omfattas av  förverkande eller utgöra bevismaterial, och som har översänts  till Sverige för erkännande och verkställighet.
Lag (2024:846)
.
3 §
Regeringen eller den myndighet som regeringen bestämmer meddelar närmare föreskrifter om tillämpningen av denna lag.
2 kap. Beslut i Sverige om frysning enligt denna lag och  översändande från Sverige av frysningsbeslutet
Beslut i Sverige om beslag och kopiering
1 §
Åklagaren får, under de förutsättningar som anges i 
27 kap. 1 § tredje stycket samt 2 och 3 §§ rättegångsbalken,  besluta om beslag av föremål, som skäligen kan antas ha  betydelse för utredning om brott eller bli förverkat på grund  av brott och som kan antas komma att påträffas i en annan  medlemsstat i Europeiska unionen, trots att föremålet inte är  tillgängligt vid beslutet. Detsamma gäller penningbeslag  enligt 27 kap. 1 a § rättegångsbalken.
Åklagaren får, under de förutsättningar som anges i 27 kap. 
1 § tredje stycket och 17 a § andra stycket rättegångsbalken,  besluta om kopiering av handlingar som skäligen kan antas ha  betydelse för utredning om brott eller om utvidgat förverkande  enligt 36 kap. 6 § brottsbalken och som kan antas komma att  påträffas i en annan medlemsstat i Europeiska unionen, trots  att handlingarna inte är tillgängliga vid beslutet.
Beslut enligt första och andra styckena får inte verkställas i  Sverige.
Det som sägs i detta kapitel om föremål ska också gälla i  fråga om skriftlig handling.
Lag (2024:846)
.
Översändande av frysningsbeslut
2 §
Ett frysningsbeslut enligt 1 kap. 2 § 1 som översänds från Sverige till en medlemsstat i Europeiska unionen för erkännande och verkställighet skickas av åklagare direkt till en behörig myndighet i den andra staten.
Det efterföljande förfarandet
3 §
När ett beslut om beslag som avses i 1 § har verkställts i den andra medlemsstaten tillämpas följande bestämmelser i 27 kap. rättegångsbalken:
6 § första stycket om rättens prövning,
7 § om tid för åtals väckande,
8 § första och fjärde styckena om hävande av beslag,
11 § om underrättelse, och
13 § om protokoll och om rätt för den som drabbats av ett beslag att erhålla bevis om beslaget.
Om ett föremål som tagits i beslag enligt 1 § överlämnas till Sverige, skall det tas i förvar av åklagaren och anses vara taget i beslag enligt rättegångsbalken.
Även om föremålet inte har överlämnats till Sverige när målet avgörs skall rätten med tillämpning av 27 kap. 8 § femte stycket rättegångsbalken pröva om beslaget fortfarande skall bestå.
3 a §
Rätten får, på yrkande av åklagaren, i en dom förordna att ett beslut om kvarstad till säkerhet för beslut om förverkande ska gälla under viss tid efter det att beslutet har vunnit laga kraft, dock längst till dess att beslutet om förverkande har verkställts i den andra staten.
Lag (2011:424)
.
3 b §
När ett beslut om kopiering av handlingar har  verkställts i den andra medlemsstaten ska 27 kap. 17 c-17 e §§  rättegångsbalken tillämpas.
En kopia som överlämnas till Sverige ska anses vara kopierad  enligt 27 kap. 17 a § rättegångsbalken.
Lag (2022:323)
.
4 §
I lagen (2000:562) om internationell rättslig hjälp i brottmål finns bestämmelser om förfarandet vid ansökan om överlämnande till Sverige av egendom som omfattas av ett frysningsbeslut som har översänts enligt 2 §.
5 §
I lagen (1963:193) om samarbete med Danmark, Finland,  Island och Norge angående verkställighet av straff m.m., lagen 
(2011:423) om erkännande och verkställighet av beslut om  förverkande i vissa fall och lagen (2025:520) om  internationell verkställighet i brottmål finns bestämmelser om  förfarandet vid verkställighet utomlands av förverkandebeslut,  som avser egendom som omfattas av ett frysningsbeslut som har  översänts enligt 2 §.
Lag (2025:527)
.
3 kap. Erkännande och verkställighet i Sverige av frysningsbeslut
Inledande bestämmelse
1 §
Ett frysningsbeslut som har meddelats i en annan medlemsstat i Europeiska unionen skall erkännas och verkställas i Sverige enligt bestämmelserna i detta kapitel.
Hur ärendet inleds
2 §
Ett frysningsbeslut skall skickas direkt till behörig åklagare. Frysningsbeslutet skall åtföljas av ett intyg som är upprättat i enlighet med bilagan till rambeslutet.
Frysningsbeslutet och intyget skall översändas skriftligen genom post, bud eller telefax. Efter överenskommelse i det enskilda fallet får dock översändandet ske på annat sätt.
Intyget
3 §
Det intyg som avses i 2 § första stycket skall vara skrivet på svenska, danska, norska eller engelska eller åtföljas av en översättning till något av dessa språk.
Om intyget saknas eller till form eller innehåll är så bristfälligt att det inte utan väsentlig olägenhet kan läggas till grund för en prövning av frågan om verkställbarhet, skall åklagaren ge den andra medlemsstatens myndighet möjlighet att inom viss tid komma in med komplettering.
Verkställbarhetsförklaring
4 §
Om ett frysningsbeslut är verkställbart i Sverige, skall åklagaren meddela en verkställbarhetsförklaring.
5 §
Verkställbarhetsförklaring får inte meddelas
1. om intyget saknas eller till form eller innehåll är så  bristfälligt att det inte utan väsentlig olägenhet kan läggas  till grund för en prövning av frågan om verkställbarhet,
2. om en sådan förklaring skulle strida mot bestämmelser om  immunitet och privilegier,
3. om frysningsbeslutet avser en skriftlig handling och det  enligt 27 kap. 2 § rättegångsbalken hade funnits hinder mot  att ta handlingen i beslag, eller
4. om det i Sverige har meddelats en dom, åtalsunderlåtelse  eller straff-varning för den gärning som i den andra  medlemsstaten är föremål för det straffrättsliga förfarande i  vilket frysningsbeslutet har meddelats.
Lag (2022:323)
.
Andra frågor som tas upp i en verkställbarhetsförklaring
6 §
Åklagaren ska i verkställbarhetsförklaringen ange att  frysningsbeslutet ska verkställas
1. med tillämpning av 27 kap. 10-13 §§ rättegångsbalken, om  frysningsbeslutet avser ett föremål eller en skriftlig  handling som skäligen kan antas ha betydelse för utredning om  brott eller vara förverkad på grund av brott,
2. som ett kvarstadsbeslut i brottmål, om frysningsbeslutet  avser värdet av förverkad egendom, eller
3. med tillämpning av 27 kap. 17 a och 17 c §§  rättegångsbalken.
Lag (2022:323)
.
7 §
Om den andra medlemsstatens myndighet har begärt att ett  visst förfarande ska tillämpas när ett frysningsbeslut  verkställs enligt 6 § 1 eller 3, ska åklagaren i  verkställbarhetsförklaringen ange att det begärda förfarandet  ska tillämpas. Detta gäller dock inte om förfarandet strider  mot grundläggande principer i den svenska rättsordningen.
Lag (2022:323)
.
Tidsfrist för verkställigheten
8 §
Ett frysningsbeslut som är verkställbart i Sverige skall verkställas skyndsamt och om möjligt inom 24 timmar från det att åklagaren mottog beslutet och det intyg som avses i 2 §
första stycket.
Uppskjutande av verkställigheten
9 §
Åklagaren får bestämma att verkställigheten av ett frysningsbeslut skall skjutas upp på viss tid
1. om verkställigheten skulle kunna skada en pågående utredning om brott, eller
2. om frysningsbeslutet avser egendom som i ett annat straffrättsligt förfarande är tagen i beslag eller belagd med kvarstad.
Åklagaren får förlänga den bestämda tiden.
Förfarandet vid verkställigheten
10 §
När ett frysningsbeslut ska verkställas enligt 6 § 1  eller 3 får husrannsakan, genomsökning på distans,  kroppsvisitation eller kroppsbesiktning göras enligt reglerna  i 28 kap. rättegångsbalken.
Om frysningsbeslutet avser en försändelse som väntas komma in  till ett befordringsföretag, får åklagaren begära rättens  förordnande om att försändelsen, när den kommer in, ska hållas  kvar till dess att verkställighet har skett. Bestämmelserna i 
27 kap. 9 § andra stycket och tredje stycket första meningen  rättegångsbalken ska tillämpas.
Husrannsakan eller genomsökning på distans får göras enligt  första stycket och en försändelse får hållas kvar enligt andra  stycket även om den gärning som frysningsbeslutet avser inte  motsvarar brott enligt svensk lag, om det för gärningen kan  dömas till fängelse i den andra medlemsstaten.
Lag (2022:323)
.
11 §
När ett frysningsbeslut ska verkställas enligt 6 § 2 får  åklagaren, under de förutsättningar som anges i 26 kap. 3 §  tredje stycket rättegångsbalken, ta egendom i förvar till dess  frysningsbeslutet har verkställts. Husrannsakan,  kroppsvisitation eller kroppsbesiktning får då göras enligt  reglerna i 28 kap. samma balk.
Om egendom tas i förvar ska 26 kap. 3 a och 3 b §§  rättegångsbalken tillämpas.
Egendom får tas i förvar enligt första stycket även om den  gärning som frysningsbeslutet avser inte motsvarar ett brott  enligt svensk lag. Detsamma gäller i fråga om att göra  husrannsakan, om det för gärningen kan dömas till fängelse i  den andra medlemsstaten.
Lag (2020:971)
.
12 §
Polismyndigheten, Tullverket eller Kustbevakningen ska  biträda åklagaren när ett frysningsbeslut ska verkställas  enligt 6 § 1 eller 3 och när egendom ska tas i förvar enligt 
11 §.
Lag (2022:323)
.
Åklagarens tillgång till register
13 §
Åklagaren skall vid utredning och prövning av ärenden enligt denna lag ha tillgång till uppgifter ur belastningsregistret och misstankeregistret enligt vad som är föreskrivet om tillgång till sådana uppgifter i verksamhet hos åklagarmyndighet för beslut om förundersökning och åtal.
Upphävande av en verkställbarhetsförklaring
14 §
Åklagaren ska upphäva en verkställbarhetsförklaring
1. om det framkommer att ett frysningsbeslut inte får  verkställas i Sverige,
2. om egendomen inte kan påträffas här, eller
3. om begäran om erkännande och verkställighet av ett  frysningsbeslut återkallas.
Åklagaren får inte upphäva en verkställbarhetsförklaring efter  att ett frysningsbeslut har verkställts och  verkställbarhetsförklaringen prövats av rätten.
Om åklagaren upphäver en verkställbarhetsförklaring, ska  verkställighetsåtgärder som gjorts återgå och en kopia som  framställts med tillämpning av 27 kap. 17 a § rättegångsbalken  förstöras.
Lag (2022:323)
.
Motivering av beslut
15 §
Åklagarens beslut att inte meddela eller att upphäva en verkställbarhetsförklaring eller att skjuta upp verkställigheten skall innehålla skälen för beslutet.
Rättens prövning
16 §
När ett frysningsbeslut har verkställts, skall åklagaren skyndsamt begära rättens prövning av verkställbarhetsförklaringen. Behörig är varje tingsrätt inom vars domkrets frysningsbeslutet har verkställts eller, om flera frysningsbeslut har verkställts, en tingsrätt inom vars domkrets något av frysningsbesluten har verkställts.
Vid rättens handläggning tillämpas reglerna om domstols handläggning i brottmål, om inte annat sägs i denna lag.
Tingsrätten skall så snart det kan ske hålla förhandling i ärendet, om en förhandling inte uppenbart skulle sakna betydelse för prövningen. Vid en förhandling tillämpas bestämmelserna i 24 kap. 17 § andra stycket rättegångsbalken.
17 §
Om rätten fastställer åklagarens  verkställbarhetsförklaring, ska rätten bestämma hur länge  verkställigheten av frysningsbeslutet ska bestå. Rätten får  förlänga den bestämda tiden. Om det inte längre finns  tillräckliga skäl för att verkställigheten av  frysningsbeslutet ska bestå, ska verkställbarhetsförklaringen  upphävas av rätten.
Om en verkställbarhetsförklaring upphävs, ska  verkställighetsåtgärder som gjorts återgå och en kopia som  framställts med tillämpning av 27 kap. 17 a § rättegångsbalken  förstöras.
När rätten bestämmer hur länge verkställigheten av  frysningsbeslutet ska bestå får rätten uppställa villkor som  är påkallade av hänsyn till enskilds rätt eller som är  nödvändiga från allmän synpunkt.
Rätten får inte ändra ett beslut enligt första stycket eller  ett villkor som har ställts upp enligt tredje stycket utan att  åklagaren fått tillfälle att yttra sig.
Lag (2022:323)
.
Det efterföljande förfarandet
18 §
En ansökan om överlämnande av egendom som är föremål för verkställighet enligt denna lag handläggs och prövas enligt lagen (2000:562) om internationell rättslig hjälp i brottmål.
Något beslut om beslag skall inte meddelas i ett sådant ärende.
Om rätten i ett sådant ärende beslutar att egendomen skall överlämnas till den ansökande staten, skall rätten samtidigt pröva om verkställigheten av frysningsbeslutet skall bestå till dess att beslutet om överlämnande har verkställts.
19 §
En verkställighet i Sverige av ett beslut om förverkande  av egendom som är föremål för verkställighet enligt denna lag  handläggs och prövas enligt lagen (1963:193) om samarbete med  Danmark, Finland, Island och Norge angående verkställighet av  straff m.m., lagen (2011:423) om erkännande och verkställighet  av beslut om förverkande i vissa fall eller lagen (2025:520)  om internationell verkställighet i brottmål. Något beslut om  beslag eller kvarstad ska inte meddelas i ett sådant ärende.
En ansökan eller ett beslut om förverkande enligt första  stycket får skickas till den åklagare som har handlagt ärendet  enligt denna lag. Åklagaren ska vidarebefordra ansökan eller  beslutet om förverkande till Kronofogdemyndigheten.
Om rätten i ett ärende enligt lagen om internationell  verkställighet i brottmål enligt andra stycket beslutar att  verkställighet av beslutet om förverkande ska ske i Sverige,  ska rätten samtidigt pröva om verkställigheten av  frysningsbeslutet ska bestå till dess att beslutet om  förverkande får laga kraft.
Lag (2025:527)
.
Överklagande av rättens beslut
20 §
Vid överklagande av rättens beslut enligt 16 och 17 §§
samt av beslut enligt 18 och 19 §§, såvitt avser frågan om verkställigheten av frysningsbeslutet skall bestå, tillämpas bestämmelserna i rättegångsbalken om överklagande av domstols beslut angående en åtgärd som avses i 25-28 kap. samma balk.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.