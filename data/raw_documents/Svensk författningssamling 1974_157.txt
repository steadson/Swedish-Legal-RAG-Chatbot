Title: Handelsregisterlag (1974:157)
SFS Number: Svensk författningssamling 1974:157
URL: https://www.riksdagen.se/sv/dokument-och-lagar/dokument/svensk-forfattningssamling/handelsregisterlag-1974157_sfs-1974-157/
Source Link: http://rkrattsbaser.gov.se/sfst?bet=1974:157
Amendment Register Link: http://rkrattsbaser.gov.se/sfsr?bet=1974:157
Ministry/Authority: Justitiedepartementet L1
Issued: N/A
Metadata: {}

==================================================

Handelsregisterlag (1974:157)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1974:157
Departement/myndighet
:   
Justitiedepartementet L1
Utfärdad
:   
1974-03-29
Ändrad
:   
t.o.m. SFS 2024:1112
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Handelsregister förs hos Bolagsverket.
Lag (2004:239)
.
2 §
Följande näringsidkare kan registreras i  handelsregistret:
1. enskilda personer som utövar eller avser att utöva  näringsverksamhet (enskilda näringsidkare),
2. handelsbolag,
3. ideella föreningar som utövar eller avser att utöva  näringsverksamhet,
4. registrerade trossamfund som utövar eller avser att utöva  näringsverksamhet, och
5. bolagsmän i enkla bolag, om bolagsmännen utövar eller  avser att utöva näringsverksamhet i bolaget.
Registrering i handelsregistret sker efter ansökan. De  näringsidkare som avses i första stycket 1, 3, 4 eller 5 och  som enligt bokföringslagen (1999:1078) är skyldiga att  upprätta en årsredovisning ska ansöka om registrering.
Bestämmelserna i denna lag om enskilda näringsidkare ska  tillämpas på de bolagsmän i ett enkelt bolag som förs in i  handelsregistret, dock med följande undantag:
1. Något företagsnamn ska inte registreras för  verksamheten.
2. Bolagsmännen ska registreras under sina  namn.
Bestämmelserna i denna lag om registrerade trossamfund ska  tillämpas även på registrerade organisatoriska delar av ett  trossamfund.
Lag (2018:1658)
.
3 §
Enskild näringsidkare och handelsbolag registreras för det län där verksamheten skall drivas. Skall verksamheten drivas inom flera län, sker registrering för det län där huvudkontoret skall inrättas.
En ideell förening och ett registrerat trossamfund registreras för det län där föreningens eller trossamfundets styrelse eller motsvarande organ i samfundet har sitt säte.
Utan hinder av vad som sägs i första eller andra stycket får näringsidkaren registreras även för annat län där verksamheten är avsedd att drivas.
Lag (2006:865)
.
4 §
Handelsregistret ska innehålla följande uppgifter  om:
Enskild näringsidkare:
1. näringsidkarens företagsnamn,
2. näringsidkarens fullständiga namn, personnummer eller, om  sådant saknas, av Skatteverket tilldelat registreringsnummer,  och postadress,
3. näringsverksamhetens art,
4. det län och den ort där huvudkontoret finns samt kontorets  postadress,
5. om näringsidkaren enligt 2 § lagen (1992:160) om utländska  filialer m.m. ska ha en föreståndare, föreståndarens  fullständiga namn, personnummer och postadress,
6. om näringsidkaren enligt revisionslagen (1999:1079) ska ha  en auktoriserad eller godkänd revisor
- revisorns namn, personnummer eller, om sådant saknas,  födelsedatum,
- revisorns postadress och, om postadressen avviker från  revisorns hemvist, hemvist, och
- om revisorn är ett registrerat revisionsbolag, bolagets  organisationsnummer och vem som är huvudansvarig för  revisionen.
Handelsbolag:
1. bolagets organisationsnummer och företagsnamn,
2. näringsverksamhetens art,
3. det län och den ort där huvudkontoret finns samt kontorets  postadress,
4. bolagsmännens fullständiga namn, personnummer eller  organisationsnummer och postadresser,
5. om en stiftelse med egen förvaltning eller en ideell  förening är bolagsman, fullständiga namn, personnummer och  postadresser för styrelseledamöter och styrelsesuppleanter i  stiftelsen eller föreningen,
6. om en stiftelse med anknuten förvaltning är bolagsman,  förvaltarens namn, organisationsnummer och postadress samt  fullständigt namn, personnummer och postadress för en  ställföreträdare för förvaltaren,
7. av vem och hur firman tecknas, om firman inte får tecknas  av varje bolagsman ensam,
8. om bolaget utgör kommanditbolag, vilken eller vilka av  bolagsmännen som är kommanditdelägare och beloppet av varje  sådan bolagsmans utfästa insats,
9. om bolaget enligt revisionslagen (1999:1079) ska ha en  auktoriserad eller godkänd revisor
- revisorns namn, personnummer eller, om sådant saknas,  födelsedatum,
- revisorns postadress och, om postadressen avviker från  revisorns hemvist, hemvist, och
- om revisorn är ett registrerat revisionsbolag, bolagets  organisationsnummer och vem som är huvudansvarig för  revisionen.
Ideell förening och registrerat trossamfund:
1. det företagsnamn under vilket föreningen eller  trossamfundet utövar eller avser att utöva  näringsverksamhet,
2. föreningens eller trossamfundets namn, om det inte  sammanfaller med företagsnamnet, och organisationsnummer,
3. näringsverksamhetens art,
4. det län och den ort där föreningens eller trossamfundets  styrelse eller motsvarande organ i samfundet har sitt säte  samt föreningens eller samfundets postadress,
5. styrelseledamöternas och, där suppleanter utsetts, deras  fullständiga namn, personnummer och postadresser,
6. av vem och hur föreningens, eller trossamfundets namn  tecknas, om namnet inte tecknas av styrelsen eller  motsvarande organ ensamt,
7. om föreningen eller trossamfundet enligt revisionslagen 
(1999:1079) ska ha en auktoriserad eller godkänd revisor
- revisorns namn, personnummer eller, om sådant saknas,  födelsedatum,
- revisorns postadress och, om postadressen avviker från  revisorns hemvist, hemvist, och,
- om revisorn är ett registrerat revisionsbolag, bolagets  organisationsnummer och vem som är huvudansvarig för  revisionen.
Lag (2018:1658)
.
5 §
En näringsidkare registreras under det företagsnamn  under vilket näringsidkaren driver sin verksamhet. Ett  företagsnamn registreras enligt bestämmelserna i lagen 
(2018:1653) om företagsnamn med iakttagande av vad som sägs i 
6 och 7 §§ nedan.
Lag (2018:1658)
.
6 §
Ett handelsbolags företagsnamn ska innehålla ordet  handelsbolag eller, om kommanditdelägare finns, ordet  kommanditbolag. I ett särskilt företagsnamn får det dock inte  tas in något av orden handelsbolag eller kommanditbolag.
Lag (2018:1658)
.
7 §
Ett företagsnamn ska tydligt skilja sig från andra i  handelsregistret förut registrerade och ännu bestående  företagsnamn registrerade för samma län. Detta gäller även om  företagsnamnen inte avser verksamhet av samma eller liknande  slag.
Lag (2018:1658)
.
8 §
Har en näringsidkare som förts in i handelsregistret  meddelat en prokura, får prokuran registreras under  näringsidkarens företagsnamn. En prokura får dock inte  registreras om den innehåller annan begränsning eller annat  förbehåll än vad som följer av 1 eller 2 § prokuralagen 
(1974:158).
För en registrerad prokura ska registret innehålla uppgifter  om prokuristens fullständiga namn, personnummer och  postadress.
Har prokuristen ett särskilt bemyndigande att överlåta  huvudmannens fasta egendom eller tomträtt eller att ansöka om  inteckning eller upplåta rättighet i denna, ska registret  även innehålla en uppgift om detta. Detsamma gäller om  prokuran meddelats som kollektivprokura.
Lag (2018:1658)
.
9 §
En ansökan om registrering av ett handelsbolag ska göras av samtliga bolagsmän.
En ansökan om registrering av en ideell förening eller ett registrerat trossamfund ska göras av en ledamot i föreningens eller samfundets styrelse eller motsvarande organ.
En prokura ska registreras på ansökan av huvudmannen. Om huvudmannen är ett handelsbolag, ska ansökan göras av samtliga bolagsmän.
Lag (2008:92)
.
10 §
Ansökan om registrering av näringsidkare eller prokura skall innehålla de uppgifter som Konungen bestämmer.
11 §
Om sökanden inte har följt det som gäller för ansökan  eller om det finns något annat hinder mot registrering, ska  Bolagsverket förelägga sökanden att yttra sig eller göra  rättelse inom viss tid.
Om det behövs för att säkerställa sökandens identitet eller  behörighet att företräda den juridiska person som ansökan  avser, får Bolagsverket förelägga honom eller henne att  inställa sig personligen. Bolagsverket får besluta att  inställelsen ska ske genom ljud- och bildöverföring. Det som  sägs om sökanden gäller även den som ansökan avser.
Om ett föreläggande enligt första eller andra stycket inte  följs, ska ansökan skrivas av. En upplysning om detta ska  finnas med i föreläggandet.
Om det även sedan sökanden har yttrat sig finns hinder mot  registrering som sökanden har haft tillfälle att yttra sig  över, ska Bolagsverket avslå ansökan. Om det finns skäl för  det, får dock verket förelägga sökanden att yttra sig på nytt.
Lag (2024:1112)
.
12 §
Bifalles ansökan om registrering av näringsidkare eller  prokura, skall i 4 eller 8 § föreskrivna uppgifter införas i  registret.
13 §
Om en näringsidkare upphör med sin verksamhet eller om  verksamheten överlåts eller går i likvidation, eller om en  registrerad uppgift ändras i något annat fall, ska ändringen  utan dröjsmål anmälas till Bolagsverket.
En anmälan görs och handläggs på samma sätt som en ansökan om  registrering, om inte något annat följer av denna paragraf  eller av vad regeringen bestämmer.
Om en domstol har utsett en likvidator i ett handelsbolag, är  han eller hon anmälningsskyldig beträffande bolaget. En  bolagsman som har lämnat bolaget har rätt att göra en anmälan  om sin avgång. Återkallelse av en prokura får anmälas av varje  bolagsman som inte är utesluten från rätten att företräda  bolaget.
Omfattar en överlåtelse av näringsverksamheten även  företagsnamnet, ska anmälan om överlåtelsen göras av den nya  innehavaren.
Lag (2024:1112)
.
14 §
Beviljas registrering i anledning av anmälan enligt 13 §,  skall ändringen införas i registret.
15 §
Bestämmelser om förbud mot användning av ett  företagsnamn och om hävning av en registrering av ett  företagsnamn finns i lagen (2018:1653) om företagsnamn.
Menar någon i annat fall att han eller hon lider förfång av  en registrering i handelsregistret, får talan föras mot  näringsidkaren om hävning av registreringen och om  skadestånd.
Lag (2018:1658)
.
15 a §
Om en firmatecknare för ett handelsbolag eller en ideell förening eller en ledamot eller suppleant i styrelsen för en ideell förening har fått näringsförbud ska registreringsmyndigheten avregistrera firmatecknaren, ledamoten eller suppleanten från handelsregistret.
Om en prokurist har fått näringsförbud, ska registreringsmyndigheten avregistrera prokuran från handelsregistret.
Om en enskild näringsidkare, en bolagsman i ett annat handelsbolag än ett kommanditbolag eller en komplementär i ett kommanditbolag har fått näringsförbud, ska registreringsmyndigheten göra en anteckning om näringsförbudet i handelsregistret. En sådan anteckning ska tas bort när näringsförbudet har upphört att gälla.
Vid beslut om tillfälligt näringsförbud ska avregistrering enligt första eller andra stycket eller anteckning enligt tredje stycket ske omedelbart. I övrigt ska avregistrering eller anteckning ske när beslutet om näringsförbud har vunnit laga kraft.
Lag (2008:92)
.
15 b §
Om någon som är registrerad i handelsregistret har  avregistrerats från folkbokföringen enligt 19 eller 22 §  folkbokföringslagen (1991:481), ska Bolagsverket omedelbart  stryka honom eller henne ur handelsregistret.
Lag (2024:1112)
.
15 c §
Om en uppgift i handelsregistret om en ställföreträdare  för ett handelsbolag, en ideell förening eller ett trossamfund  är oriktig, ska Bolagsverket stryka uppgiften ur registret.
Innan avregistrering sker ska handelsbolaget, föreningen eller  trossamfundet ges tillfälle att yttra sig inom viss tid. Om  det behövs för att säkerställa ställföreträdarens identitet  eller behörighet att företräda bolaget, föreningen eller  trossamfundet, får Bolagsverket förelägga ställföreträdaren  att inställa sig personligen. Bolagsverket får besluta att  inställelsen ska ske genom ljud- och bildöverföring.
Lag (2024:1112)
.
16 §
Om en bolagsman genom dom har skilts från rätten att  teckna bolagets firma, ska uppgift om detta registreras även  om domen inte har fått laga kraft.
Om en näringsidkare har försatts i konkurs, ska  konkursbeslutet registreras i handelsregistret tillsammans  med uppgift om vem som har utsetts till konkursförvaltare.  Har konkursbeslutet upphävts eller har konkursen avslutats,  ska även detta registreras.
Registrering ska också ske när det har meddelats ett beslut  om företagsrekonstruktion som avser en näringsidkare. Har  beslutet om företagsrekonstruktion upphävts eller har  företagsrekonstruktionen upphört, ska även detta  registreras.
Om det i en dom som har fått laga kraft har förklarats, att  registrering inte borde ha skett eller att det beslut som har  registrerats är ogiltigt eller att i annat fall ett visst  förhållande som har registrerats inte föreligger, ska  avregistrering ske.
I lagen (2018:1653) om företagsnamn finns bestämmelser om  avregistrering av ett företagsnamn ur handelsregistret sedan  en dom om hävning av registreringen av företagsnamnet har  fått laga kraft.
Lag (2018:1658)
.
17 §
I följande fall ska registreringsmyndigheten undersöka om en i handelsregistret registrerad näringsidkare fortfarande utövar någon verksamhet:
1. näringsidkaren har under de senaste tio åren inte gett in någon anmälan till registret och det kan antas att han har upphört med sin verksamhet, eller
2. näringsidkaren är ett handelsbolag och antalet registrerade bolagsmän är sedan minst ett år mindre än två och någon uppgift om likvidation har inte registrerats.
Undersökningen enligt första stycket ska ske genom att registreringsmyndigheten skickar ett brev till den adress som finns registrerad för näringsidkaren i registret samt genom kungörelse i Post- och Inrikes Tidningar.
Om det ännu två månader efter kungörandet i Post- och Inrikes Tidningar inte framgår att verksamheten fortfarande utövas eller att näringsidkaren avser att återuppta den, ska registreringsmyndigheten genast avregistrera näringsidkaren från registret. I fall som avses i första stycket 2 ska näringsidkaren dock inte avregistreras, om antalet registrerade bolagsmän åter uppgår till två eller flera eller uppgift om likvidation har registrerats.
Lag (2008:92)
.
18 §
Registrering eller avregistrering ska genom registreringsmyndighetens försorg utan dröjsmål kungöras i Post- och Inrikes Tidningar. Registrering eller avregistrering som sker efter anmälan av rätten behöver inte kungöras.
En kungörelse som avser ändring i ett förhållande som tidigare har förts in i registret ska endast ange ändringens art.
Lag (2008:92)
.
19 §
Registrering eller avregistrering som har kungjorts i Post- och Inrikes Tidningar ska anses ha kommit till tredje mans kännedom, om det inte av omständigheterna framgår att han varken haft eller borde ha haft vetskap därom.
Lag (2008:92)
.
20 §
För registrering skall erläggas avgift som Konungen fastställer.
21 §
Bolagsverkets beslut att skriva av en ansökan eller en  anmälan om registrering eller att vägra registrering får  överklagas till allmän förvaltningsdomstol. Detsamma gäller i  fråga om beslut enligt 15 a, 15 b, 15 c eller 17 §. Ett beslut  av Bolagsverket att vägra registrering av ett företagsnamn  överklagas dock till Patent- och marknadsdomstolen. Ett  överklagande ska ha kommit in inom två månader från dagen för  beslutet.
Prövningstillstånd krävs vid överklagande till kammarrätten.
Lag (2024:1112)
.
22 §
Den som uppsåtligen eller av grov oaktsamhet meddelar oriktig eller vilseledande uppgift i ansökan eller anmälan till registreringsmyndigheten eller i handling som fogas därvid dömes till böter, om ej gärningen är belagd med straff i brottsbalken.
Den som försummar föreskriven ansökan eller anmälan eller, där sådan ansökan eller anmälan avskrivits eller avslagits eller registrering hävts, försummar att göra ny föreskriven ansökan eller anmälan, döms till penningböter.
Lag (1991:302)
.
23 §
Har upphävts genom
lag (2013:429)
.
Övergångsbestämmelser
1992:1448
1. Denna lag träder i kraft den 1 januari 1993.
2. En länsstyrelse kan även efter ikraftträdandet vara registreringsmyndighet, dock längst fram till den 1 januari 1995.
Regeringen bestämmer vid vilken tidpunkt varje länsstyrelses handelsregister skall överföras till Patent- och registreringsverket.
Fram till den tidpunkt då sådan överföring sker gäller 1, 3, 4, 7, 8, 13, 17 och 18 §§ i sin äldre lydelse.
3. Om en näringsidkare, som registrerats före den tidpunkt då registret överfördes till Patent- och registreringsverket, avförts ur registret och det därefter visar sig att verksamheten fortfarande utövas, får registreringsmyndigheten, efter anmälan från näringsidkaren, undanröja uppgiften om avförande och återinföra näringsidkaren i registret.
Återinföring av näringsidkaren i registret får dock bara ske om anmälan kommer in inom ett år från tidpunkten för avförandet.
1994:1225
1. Denna lag träder i kraft den 1 januari 1996.
2. En vid ikraftträdandet registrerad stiftelse på vilken 10 kap.
stiftelselagen (1994:1220) då är eller senare kommer att bli tillämplig skall avföras ur registret när den har införts i stiftelseregistret enligt stiftelselagen (1994:1220).
1995:33
Denna lag träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.
1998:308
1. Denna lag träder i kraft den 1 juli 1998.
2. En näringsidkare som vid lagens ikraftträdande redan är registrerad skall senast den 31 december 1998 till handelsregistret anmäla sådana uppgifter som anges i 4 § och som inte redan tidigare är införda i registret. Detta gäller dock inte uppgift om ett handelsbolags eller en ideell förenings organisationsnummer.
2003:866
1. Denna lag träder i kraft den 1 januari 2004.
2. Äldre föreskrifter om enskild näringsidkare i 4 § första stycket 2 gäller för registreringsnummer som har tilldelats före ikraftträdandet.
3. En enskild näringsidkare, som är registrerad i handelsregistret vid ikraftträdandet, skall senast den 30 juni 2004 anmäla sådana uppgifter som anges i 4 § första stycket 5 till Patent- och registreringsverket. Någon anmälan behöver dock inte göras om uppgifterna redan är införda i registret.
2004:239
1. Denna lag träder i kraft den 1 juli 2004.
2. Registreringsärenden som har kommit in till Patent- och registreringsverket men i vilka verket inte har fattat beslut före ikraftträdandet skall överlämnas till Bolagsverket för fortsatt handläggning.
2016:198
1. Denna lag träder i kraft den 1 september 
2016.
2. Äldre bestämmelser gäller fortfarande för mål som har  inletts i allmän förvaltningsdomstol före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.