Title: Lag (2018:676) om restriktioner vid statsråds och statssekreterares övergång till annan än statlig verksamhet
SFS Number: Svensk författningssamling 2018:676
URL: https://www.riksdagen.se/sv/dokument-och-lagar/dokument/svensk-forfattningssamling/lag-2018676-om-restriktioner-vid-statsrads-och_sfs-2018-676/
Source Link: http://rkrattsbaser.gov.se/sfst?bet=2018:676
Amendment Register Link: http://rkrattsbaser.gov.se/sfsr?bet=2018:676
Ministry/Authority: Finansdepartementet ESA
Issued: 2018-05-31
Metadata: {"Utfärdad": "2018-05-31", "Ändrad": "t.o.m. SFS 2020:775"}

==================================================

Lag (2018:676) om restriktioner vid statsråds och statssekreterares övergång till annan än statlig verksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:676
Departement/myndighet
:   
Finansdepartementet ESA
Utfärdad
:   
2018-05-31
Ändrad
:   
t.o.m. SFS 2020:775
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag gäller för personer som innehar eller har  avslutat ett uppdrag som statsråd eller en anställning som  statssekreterare.
Aktsamhetsbestämmelse
2 §
Den som omfattas av denna lag ska i samband med en  övergång till och vid utövandet av ett nytt uppdrag eller en  ny anställning, eller i samband med etablering av  näringsverksamhet, alltid sträva efter att agera på ett  sådant sätt att det inte uppstår någon risk för ekonomisk  skada för staten eller otillbörlig fördel för någon enskild  eller för att allmänhetens förtroende för staten skadas.
Anmälningsskyldighet m.m.
3 §
Innan en person som omfattas av denna lag börjar ett nytt  uppdrag eller en ny anställning i annan än statlig verksamhet,  eller etablerar näringsverksamhet, ska personen anmäla detta  till Nämnden för prövning av statsråds och vissa andra  befattningshavares övergångsrestriktioner. Detta gäller dock  inte sådana uppdrag som avses i 4 kap. l § kommunallagen 
(2017:725) eller partipolitiska uppdrag.
Anmälningsskyldigheten gäller ett uppdrag, en anställning  eller en näringsverksamhet som ska påbörjas eller etableras  inom tolv månader efter det att statsrådet eller  statssekreteraren avslutat sitt uppdrag eller sin anställning.  Om det under den angivna perioden sker en betydande  förändring av innehållet i uppdraget, anställningen eller  näringsverksamheten, ska en ny anmälan göras.
Ytterligare bestämmelser om nämnden finns i riksdagsordningen  och i lagen (2018:677) med instruktion för Nämnden för  prövning av statsråds och vissa andra befattningshavares  övergångsrestriktioner.
Lag (2020:775)
.
Övergångsrestriktioner
4 §
Nämnden för prövning av statsråds och vissa andra  befattningshavares övergångsrestriktioner får för en person  som är eller har varit statsråd eller statssekreterare och som  avser att efter avslutat uppdrag som statsråd eller  anställning som statssekreterare börja ett nytt uppdrag eller  en ny anställning i annan än statlig verksamhet, eller  etablera näringsverksamhet, meddela en övergångsrestriktion i  form av karens eller ämnesrestriktion. Karens och  ämnesrestriktion får kombineras.
Med karens avses i denna lag att en person inte får påbörja  ett nytt uppdrag eller en ny anställning i annan än statlig  verksamhet, etablera näringsverksamhet eller ha kontakter av  annat än praktisk natur med den framtida uppdragsgivaren eller  arbetsgivaren.
Med ämnesrestriktion avses i denna lag att en person inom  ramen för ett nytt uppdrag, en ny anställning eller en ny  näringsverksamhet, inte får befatta sig med vissa särskilt  angivna frågor eller områden.
Lag (2020:775)
.
Kriterier vid beslut om övergångsrestriktion
5 §
En övergångsrestriktion ska meddelas om en person inom  ramen för sitt uppdrag respektive sin anställning har  förvärvat sådan information eller kunskap som gör att det, om  personen påbörjar ett visst nytt uppdrag eller en viss ny  anställning i annan än statlig verksamhet eller etablerar  viss näringsverksamhet, finns en risk för
- ekonomisk skada för staten,
- otillbörlig fördel för någon enskild, eller
- att allmänhetens förtroende för staten skadas.
Om risken för skada eller otillbörlig fördel kan undvikas med  såväl karens som ämnesrestriktion ska nämnden välja den  senare restriktionen.
Restriktionstiden
6 §
Vid bestämningen av den tid under vilken en  övergångsrestriktion ska gälla, ska hänsyn tas till hur lång  tid som den information eller kunskap som personen förvärvat  i samband med sitt uppdrag eller anställning kan orsaka en  risk för sådan skada eller otillbörlig fördel som avses i 
5 §.
En övergångsrestriktion får gälla upp till tolv månader efter  det att statsrådet eller statssekreteraren avslutat sitt  uppdrag respektive sin anställning.
Krav på anmälan
7 §
Anmälan enligt 3 § ska göras på det sätt som Nämnden för  prövning av statsråds och vissa andra befattningshavares  övergångsrestriktioner bestämmer.
Anmälaren ska lämna de uppgifter till nämnden som denna  behöver för sin prövning.
Nämnden har rätt att hämta in uppgifter även från någon annan  än anmälaren. Dessförinnan ska dock anmälaren ges möjlighet  att själv komplettera sin anmälan med de efterfrågade  uppgifterna.
Lag (2020:775)
.
Nämndens prövning
8 §
Nämnden för prövning av statsråds och vissa andra  befattningshavares övergångsrestriktioner ska inom tre veckor  från det att en fullständig anmälan kommit in till nämnden  pröva om det finns skäl att meddela en övergångsrestriktion  enligt 4 §.
Om nämnden meddelar en övergångsrestriktion ska nämnden även  besluta om ersättning enligt 10 §.
Lag (2020:775)
.
9 §
Innan den i 8 § första stycket angivna tiden har löpt  ut, eller nämnden dessförinnan beslutat att inte meddela  någon övergångsrestriktion, får varken något uppdrag eller  anställning i annan än statlig verksamhet påbörjas eller  näringsverksamhet etableras.
Under samma tid får inte heller ett tidigare statsråd eller  en tidigare statssekreterare utföra sådana uppgifter eller  sådan verksamhet som avses i 3 § andra stycket andra  meningen.
Ersättning
10 §
Ett tidigare statsråd eller en tidigare  statssekreterare som inte har rätt till avgångsersättning  respektive avgångsvederlag, har rätt till ersättning under  den tid som en övergångsrestriktion gäller, om personen till  följd av restriktionen inte kan tillträda det nya uppdraget  eller den nya anställningen eller etablera näringsverksamhet  under denna tid.
Ersättningens storlek ska motsvara det belopp som personen  fick i arvode eller lön vid avgången. För ett tidigare  statsråd ska ersättningen minskas i enlighet med vad som  gäller för ett statsråds avgångsersättning. För en tidigare  statssekreterare ska ersättningen minskas i enlighet med vad  som gäller för en statssekreterares avgångsvederlag.
Omprövning
11 §
Nämnden för prövning av statsråds och vissa andra  befattningshavares övergångsrestriktioner ska ompröva ett  beslut som fattats enligt denna lag på begäran av den person  som beslutet avser. Omprövningen ska ske inom tre veckor från  det att en fullständig anmälan med begäran om omprövning har  kommit in.
Lag (2020:775)
.
Överklagande
12 §
Nämndens beslut enligt denna lag får inte  överklagas.
Övergångsbestämmelser
2018:676
1. Denna lag träder i kraft den 1 juli 2018.
2. Lagen tillämpas första gången på den som innehar ett  uppdrag som statsråd eller en anställning som  statssekreterare när lagen träder i kraft.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.