Title: Lag (2009:366) om handel med läkemedel
SFS Number: Svensk författningssamling 2009:366
URL: https://www.riksdagen.se/sv/dokument-och-lagar/dokument/svensk-forfattningssamling/lag-2009366-om-handel-med-lakemedel_sfs-2009-366/
Source Link: http://rkrattsbaser.gov.se/sfst?bet=2009:366
Amendment Register Link: http://rkrattsbaser.gov.se/sfsr?bet=2009:366
Ministry/Authority: Socialdepartementet
Issued: 2009-05-07
Metadata: {"Utfärdad": "2009-05-07", "Ändrad": "t.o.m. SFS 2024:858"}

==================================================

Lag (2009:366) om handel med läkemedel
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:366
Departement/myndighet
:   
Socialdepartementet
Utfärdad
:   
2009-05-07
Ändrad
:   
t.o.m. SFS 2024:858
Övrig text
:   
Rättelseblad 2013:38 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser och definitioner
2 kap. Detaljhandel med läkemedel till konsument
2 a kap. Apoteksombud
3 kap. Partihandel med läkemedel
3 b kap. Retur av läkemedel från öppenvårdsapotek
4 kap. Detaljhandel med läkemedel till hälso- och sjukvården
5 kap. Sjukhusens läkemedelsförsörjning
6 kap. Maskinell dosdispensering på öppenvårdsapotek
7 kap. Tillsyn
8 kap. Handläggning, avgifter och återkallelse av tillstånd
9 kap. Ansvar, överklagande och ytterligare bemyndigande
Övergångsbestämmelser
1 kap. Inledande bestämmelser och definitioner
1 §
I denna lag finns bestämmelser om
- detaljhandel med läkemedel till konsument (2 kap.),
- apoteksombud (2 a kap.),
- partihandel med läkemedel (3 kap.),
- förmedling av humanläkemedel (3 a kap.),
- retur av läkemedel från öppenvårdsapotek (3 b kap.),
- detaljhandel med läkemedel till hälso- och sjukvården 
(4 kap.),
- sjukhusens läkemedelsförsörjning (5 kap.),
- maskinell dosdispensering på öppenvårdsapotek (6 kap.),
- tillsyn (7 kap.),
- handläggning, avgifter och återkallelse av tillstånd 
(8 kap.), och
- ansvar, förverkande, överklagande och ytterligare  bemyndigande (9 kap.).
Lag (2018:1107)
.
1 a §
I fråga om veterinärmedicinska läkemedel finns  bestämmelser även i Europaparlamentets och rådets förordning 
(EU) 2019/6 av den 11 december 2018 om veterinärmedicinska  läkemedel och om upphävande av direktiv 2001/82/EG.
Lag (2023:91)
.
2 §
Handel med läkemedel ska bedrivas på ett sådant sätt att läkemedlen inte skadar människor, egendom eller miljö samt så att läkemedlens kvalitet inte försämras.
3 §
I denna lag har termer och uttryck som också förekommer i läkemedelslagen (2015:315) samma betydelse som i den lagen.
Det som i denna lag föreskrivs i fråga om läkemedel ska också gälla varor och varugrupper som avses i 18 kap. 2 §
läkemedelslagen.
Lag (2015:323)
.
4 §
I denna lag används följande beteckningar med nedan  angiven betydelse.
Apoteksombud		Näringsidkare som vid ett visst 
			försäljningsställe utför sådana 
			uppgifter som anges i 2 a kap. 
			4 § på uppdrag av den som har 
			tillstånd enligt 2 kap. 1 §.
Detaljhandel		Försäljning av läkemedel till konsument, 
			sjukvårdshuvudman, sjukhus eller annan 
			sjukvårdsinrättning eller till den som 
			är behörig att förordna läkemedel.
Dosdispensering		Färdigställande av läkemedel för 
			enskilds behov under viss tid genom 
			uttag ur tillverkarens 
			originalförpackning.
Farmaceut		Den som är behörig att utöva yrke som 
			apotekare eller receptarie enligt 
			4 kap. 4 § patientsäkerhetslagen 
			(2010:659).
Förmedling		Verksamhet som är knuten till 
			försäljning eller köp av humanläkemedel 
			och som inte är att anse som partihandel 
			och som sker utan fysisk hantering genom 
			självständig förhandling åt en juridisk 
			eller fysisk person.
Kurant läkemedel	Läkemedel vars hållbarhet inte har gått 
			ut, vars godkännande för försäljning inte 
			har upphört och som inte har återkallats 
			från marknaden, som har lagrats och 
			hanterats i enlighet med de särskilda 
			lagringskrav som gäller för läkemedlet 
			enligt produktresumén och som ligger i en 
			oöppnad och oskadad sekundärförpackning.
Partihandel		Verksamhet som innefattar anskaffning, 
			innehav, export, leverans eller sådan 
			försäljning av läkemedel som inte är att 
			anse som detaljhandel.
Sjukhusapotek		Den funktion eller de aktiviteter som 
			tillgodoser läkemedelsförsörjningen till 
			eller inom sjukhus.
Vårdgivare		Fysisk eller juridisk person som 
			yrkesmässigt bedriver hälso- och 
			sjukvård.
Öppenvårdsapotek	Inrättning för detaljhandel med läkemedel 
			som bedrivs med tillstånd enligt 2 kap. 
			1 §.
Lag (2018:1107)
.
Förhållandet till annan lag
5 §
Bestämmelser om
1. information, marknadsföring, förordnande och utlämnande av  läkemedel finns i läkemedelslagen (2015:315),
2. säkerhetsdetaljer finns i kommissionens delegerade  förordning (EU) 2016/161 av den 2 oktober 2015 om  komplettering av Europaparlamentets och rådets  direktiv 2001/83/EG genom fastställande av närmare bestämmelser  om de säkerhetsdetaljer som anges på förpackningar för  humanläkemedel,
3. detaljhandel med vissa receptfria läkemedel på andra  försäljningsställen än öppenvårdsapotek finns i lagen 
(2009:730) om handel med vissa receptfria läkemedel, och
4. narkotiska läkemedel finns, förutom i denna lag, även i  lagen (1992:860) om kontroll av narkotika.
Lag (2019:320)
.
Vidareutdelning av jodtabletter
6 §
Om en behörig myndighet har rekommenderat intag av sådana  jodtabletter som har delats ut till skydd vid en radiologisk  nödsituation, får den som har tagit emot de utdelade  läkemedlen, trots bestämmelserna i denna lag, vidareutdela  dessa till enskilda enligt de myndighetsanvisningar som har  lämnats.
Lag (2023:188)
.
2 kap. Detaljhandel med läkemedel till konsument
Tillstånd
1 §
Endast den som har fått Läkemedelsverkets tillstånd får  bedriva detaljhandel med läkemedel till konsument med sådana  läkemedel som
1. godkänts för försäljning, omfattas av ett erkännande av ett  godkännande eller omfattas av tillstånd enligt 5 kap. 1 §  första stycket läkemedelslagen (2015:315),
2. godkänts för försäljning enligt Europaparlamentets och  rådets förordning (EU) 2019/6,
3. enligt 5 kap. 1 § andra stycket läkemedelslagen får säljas  utan sådana godkännanden, registreringar, erkännanden eller  tillstånd som avses i 5 kap. 1 § första stycket samma lag,  eller
4. godkänts för försäljning av Europeiska kommissionen eller  Europeiska unionens råd.
Lag (2023:91)
.
2 §
Detaljhandel med godkända naturläkemedel och läkemedel som är godkända som vissa utvärtes läkemedel får bedrivas utan tillstånd enligt 1 §.
3 §
Ett tillstånd enligt 1 § ska avse ett visst öppenvårdsapotek och gälla tills vidare.
Öppenvårdsapotekens grunduppdrag
3 a §
I öppenvårdsapotekens grunduppdrag ingår att verka för  en god och säker läkemedelsanvändning genom att
1. säkerställa att konsumenten så snart det kan ske får  tillgång till förordnade läkemedel och varor,
2. ge sakkunnig och individuellt anpassad information och  rådgivning, och
3. genomföra och upplysa om utbyte av läkemedel.
Öppenvårdsapotekens lager ska anpassas utifrån konsumenternas  behov på den marknad som öppenvårdsapoteken verkar på i syfte  att så många konsumenter som möjligt ska kunna expedieras  direkt.
Lag (2023:188)
.
Tillståndsprövning
4 §
Ett tillstånd enligt 1 § får beviljas endast den som visar att han eller hon med hänsyn till sina personliga och ekonomiska förhållanden och omständigheterna i övrigt är lämplig att utöva verksamheten och har förutsättningar att uppfylla kraven i 6 §.
5 §
Tillstånd enligt 1 § får inte beviljas den
1. som bedriver yrkesmässig tillverkning av läkemedel eller  mellanprodukter,
2. som innehar godkännande för försäljning av läkemedel,
3. som är behörig att förordna läkemedel,
4. över vilken en person som avses i 1 eller 2 har ett  bestämmande inflytande,
5. som utövar ett bestämmande inflytande över en person som  avses i 1 eller 2, eller
6. över vilken en person som avses i 3, ensam eller  tillsammans med någon annan som avses i 3, har ett  bestämmande inflytande.
Med undantag från det som anges i första stycket 1 får  tillstånd beviljas om tillverkningen endast avser
1. dosdispensering,
2. läkemedel som enligt 5 kap. 1 § andra stycket  läkemedelslagen (2015:315) får säljas utan sådana  godkännanden, registreringar, erkännanden eller tillstånd som  avses i 5 kap. 1 § första stycket samma lag, eller
3. ompackning av läkemedel.
Med undantag från det som anges i första stycket 2 får  tillstånd beviljas den som innehar godkännande endast för  försäljning av parallellimporterade läkemedel.
Om det finns särskilda skäl får Läkemedelsverket i det  enskilda fallet medge ytterligare undantag från förbudet mot  att bevilja tillstånd.
Lag (2018:488)
.
Krav på verksamheten
6 §
Den som har tillstånd enligt 1 § att bedriva detaljhandel  med läkemedel till konsument ska
1. ha lokalen bemannad med en eller flera farmaceuter under  öppethållandet,
2. bedriva verksamheten i lokaler som är lämpliga för sitt  ändamål och säkerställa att de delar av lokalerna där  information och rådgivning om läkemedel, utbyte av läkemedel,  läkemedelsanvändning och egenvård lämnas är utformade så att  konsumentens integritet skyddas,
3. tillhandahålla samtliga förordnade läkemedel, och samtliga  förordnade varor som omfattas av lagen (2002:160) om  läkemedelsförmåner m.m. så snart det kan ske,
4. ha en läkemedelsansvarig för apoteket som ska ha det  inflytande över verksamheten som krävs för att han eller hon  ska kunna fullgöra sina uppgifter,
5. vid expediering av en förskrivning lämna de uppgifter som  anges i 3 kap. 8 § lagen (2018:1212) om nationell  läkemedelslista till E-hälsomyndigheten,
6. ha ett elektroniskt system som gör det möjligt att få  direktåtkomst till uppgifter hos E-hälsomyndigheten,
7. till E-hälsomyndigheten lämna de uppgifter som är  nödvändiga för att myndigheten ska kunna föra statistik över  detaljhandeln,
8. utöva särskild kontroll (egenkontroll) över detaljhandeln  och hanteringen i övrigt och se till att det finns ett för  verksamheten lämpligt egenkontrollprogram,
9. på begäran utfärda intyg enligt 3 a § lagen (1992:860) om  kontroll av narkotika,
10. på begäran erbjuda konsumenter delbetalning av läkemedel  och varor som omfattas av lagen om läkemedelsförmåner m.m.,
11. tillhandahålla individuell och producentoberoende  information och rådgivning om läkemedel, utbyte av läkemedel,  läkemedelsanvändning och egenvård till konsumenter samt se  till att informationen och rådgivningen endast lämnas av  personal med tillräcklig kompetens för uppgiften,
12. ha ett för Läkemedelsverket registrerat varumärke för  öppenvårdsapotek väl synligt på apoteket,
13. i de fall tillståndshavaren inte direkt kan tillhandahålla  ett läkemedel eller en vara som avses i 3, informera  konsumenten om på vilket eller vilka öppenvårdsapotek  läkemedlet eller varan finns för försäljning,
14. uppfylla de krav avseende säkerhetsdetaljer som följer av  kommissionens delegerade förordning (EU) 2016/161, och
15. vid expediering av en förskrivning av läkemedel för  behandling av djur lämna uppgifter till E-hälsomyndigheten.
Lag (2021:1126)
.
Åldersgräns
6 a §
Receptfria läkemedel som inte har förskrivits och vars enda aktiva substans är nikotin (nikotinläkemedel) får inte säljas till den som inte har fyllt 18 år.
Den som säljer nikotinläkemedel ska förvissa sig om att konsumenten har fyllt 18 år.
Lag (2009:733)
.
6 b §
Nikotinläkemedel får inte säljas om det finns särskild anledning att anta att läkemedlet är avsett att lämnas över till någon som inte har fyllt 18 år.
Lag (2009:733)
.
6 c §
På öppenvårdsapoteken ska det finnas en tydlig och klart synbar skylt med information om förbuden i 6 a och 6 b §§.
Lag (2009:733)
.
Läkemedelsansvarig
7 §
En läkemedelsansvarig ska se till att verksamheten vid öppenvårdsapoteket uppfyller de krav som gäller för detaljhandeln och hanteringen i övrigt.
Om det uppstår eller riskerar att uppstå allvarliga brister eller allvarliga avvikande händelser i verksamheten, ska den läkemedelsansvarige snarast anmäla det till Läkemedelsverket.
8 §
Den uppgift som den läkemedelsansvarige har enligt 7 §
får omfatta högst tre öppenvårdsapotek.
Om det finns särskilda skäl, får Läkemedelsverket besluta att en läkemedelsansvarig får ansvara för fler än tre öppenvårdsapotek.
9 §
Tillståndshavaren ska till Läkemedelsverket anmäla vem  som är läkemedelsansvarig.
Endast farmaceut med tillräcklig kompetens och erfarenhet för  uppgiften får utses till läkemedelsansvarig.
Lag (2018:1107)
.
Expediering av förskrivningar
9 a §
Vid expediering av en förskrivning ska en farmaceut  lämna information och rådgivning enligt 6 § 11 och utföra de  övriga uppgifter som har särskild betydelse för en säker  hantering och användning av läkemedlet.
Farmaceuten ska så långt det är möjligt säkerställa att  läkemedlet kan användas på rätt sätt.
Lag (2018:1108)
.
Anmälan av väsentliga förändringar
10 §
Tillståndshavaren ska till Läkemedelsverket anmäla väsentliga förändringar av verksamheten. Anmälan ska göras innan förändringen genomförs.
Distanshandel
10 a §
Den som bedriver detaljhandel med humanläkemedel till konsument enligt lagen (2002:562) om elektronisk handel och andra informationssamhällets tjänster ska, utöver vad som anges i 6 §, även
1. se till att läkemedlen uppfyller kraven i nationell lagstiftning om godkännande i den stat inom Europeiska ekonomiska samarbetsområdet som försäljning sker till och
2. på den webbplats där läkemedlen erbjuds ha kontaktuppgifter till Läkemedelsverket och en hyperlänk till en webbplats i enlighet med artikel 85c.4 i direktiv 2001/83/EG av den 6 
november 2001 om upprättande av gemenskapsregler för humanläkemedel, senast ändrat genom Europaparlamentets och rådets direktiv 2011/62/EU samt tydligt visa en EU-logotyp.
Lag (2013:40)
.
Uppgiftsskyldighet för E-hälsomyndigheten
10 b §
E-hälsomyndigheten ska informera Läkemedelsverket om  det som framkommit vid en kontroll av det elektroniska system  för direktåtkomst till uppgifter hos myndigheten som en  tillståndshavare ska ha enligt 6 § 6. Myndigheten ska vidare  informera Läkemedelsverket om en tillståndshavare inte lämnar  de uppgifter till myndigheten som föreskrivs i 6 § 5, 7 eller 
15.
E-hälsomyndigheten ska, för Läkemedelsverkets tillsyn över  kravet i 6 § 7, till Läkemedelsverket lämna sådana uppgifter  som avses i 6 § 7.
Lag (2021:1126)
.
Tystnadsplikt på öppenvårdsapotek
10 c §
Den som tillhör eller har tillhört personalen på ett  öppenvårdsapotek och som tillverkar eller expedierar läkemedel  för behandling av djur eller lämnar råd och upplysningar som  avser behandling av djur får inte obehörigen lämna uppgift  eller utnyttja uppgift som han eller hon därigenom har fått om  enskildas personliga förhållanden om det kan antas leda till  men för den enskilde eller någon närstående till den enskilde.  Detsamma gäller för uppgift om enskildas affärs- eller  driftförhållanden om det kan antas leda till skada för den  enskilde.
Som obehörigt lämnande eller utnyttjande anses inte att någon  fullgör sådan uppgiftsskyldighet som följer av lag eller  förordning.
Lag (2021:1126)
.
Bemyndiganden
11 §
Regeringen eller den myndighet som regeringen  bestämmer får meddela föreskrifter om
1. utformning av sådana lokaler som avses i 6 § 2,
2. inom vilken tid tillhandahållandet enligt 6 § 3 ska ske,
3. vilken kompetens och erfarenhet en läkemedelsansvarig  enligt 6 § 4 ska ha,
4. egenkontroll enligt 6 § 8,
5. information, rådgivning och personalens kompetens enligt 
6 § 11,
6. användning av det varumärke som avses i 6 § 12,
7. expediering av förskrivningar och undantag från kravet på  farmaceutisk kompetens enligt 9 a §, och
8. utformning och kontroll av den EU-logotyp som avses i 
10 a § 2.
Lag (2018:1108)
.
11 a §
Regeringen får meddela föreskrifter om vilka uppgifter  som ska lämnas till E-hälsomyndigheten enligt 6 § 15.
Lag (2021:1126)
.
2 a kap. Apoteksombud
Uppdrag till apoteksombud
1 §
Den som har tillstånd enligt 2 kap. 1 § får ge en  annan näringsidkare i uppdrag att utföra uppgifter som  apoteksombud för ett visst öppenvårdsapotek för att förbättra  tillgängligheten till läkemedel i de delar av landet där  tillgången till öppenvårdsapotek är begränsad. Uppdraget ska  avse de uppgifter som anges i 4 §.
Tillståndshavaren ansvarar för den verksamhet som bedrivs  genom apoteksombud.
Lag (2018:1107)
.
2 §
Ett uppdrag enligt 1 § får inte ges till en  näringsidkare som är apoteksombud för en annan  tillståndshavare på samma försäljningsställe. Ett sådant  uppdrag får inte heller ges till en näringsidkare som avser  att bedriva verksamhet som apoteksombud i närheten av ett  öppenvårdsapotek, om det inte finns särskilda skäl för  detta.
Lag (2018:1107)
.
Anmälan
3 §
En tillståndshavare som avser att bedriva verksamhet  genom apoteksombud, eller som avser att avsluta sådan  verksamhet, ska anmäla detta till den myndighet som  regeringen bestämmer.
Lag (2018:1107)
.
Apoteksombudets uppgifter
4 §
Apoteksombudet ska
1. utan extra kostnad för konsumenten lämna ut beställda  läkemedel och beställda förskrivna varor till konsument,
2. utan extra kostnad för konsumenten förmedla beställningar  av förskrivna läkemedel och andra förskrivna varor från  konsument till öppenvårdsapoteket, och
3. se till att konsumenten får tillgång till individuell och  producentoberoende information och rådgivning om läkemedel,  utbyte av läkemedel, läkemedelsanvändning och egenvård av  personal vid öppenvårdsapoteket med tillräcklig kompetens för  uppgiften.
Apoteksombudet ska hantera, förvara och lämna ut läkemedel  och andra varor på ett säkert och i övrigt lämpligt sätt.
Av en väl synlig skylt ska det framgå att verksamheten  bedrivs som apoteksombud. Det ska också framgå vilken  tillståndshavare som är ansvarig för verksamheten.
Lag (2018:1107)
.
Försäljning av receptfria läkemedel
5 §
Apoteksombudet får för tillståndshavarens räkning  sälja de receptfria läkemedel som tillståndshavaren  bestämmer, dock inte läkemedel som med hänsyn till  patientsäkerheten och skyddet för folkhälsan är olämpliga att  sälja genom apoteksombud.
Lag (2018:1107)
.
6 §
Receptfria läkemedel som avses i 5 § får inte säljas  till den som är under 18 år. Apoteksombudet ska förvissa sig  om att konsumenten har fyllt 18 år.
Nikotinläkemedel får inte heller säljas om det finns särskild  anledning att anta att läkemedlet är avsett att lämnas över  till någon som är under 18 år.
Apoteksombudet ska ha en skylt väl synlig med information om  förbuden i första och andra styckena.
Lag (2018:1107)
.
Särskilt om apoteksombuds lokaler
7 §
Utlämnande av beställda läkemedel och varor genom  apoteksombud får inte ske i serveringsutrymmen där  serveringstillstånd gäller enligt 8 kap. 1 § alkohollagen 
(2010:1622). Detsamma gäller försäljning av receptfria  läkemedel, med undantag för nikotinläkemedel.
Lag (2018:1107)
.
Rapporteringsskyldighet
8 §
Tillståndshavaren ska enligt 2 kap. 6 § 7 till  E-hälsomyndigheten lämna separata uppgifter om den
1. utlämning av beställda läkemedel som sker genom  apoteksombudet, och
2. försäljning av receptfria läkemedel som sker genom  apoteksombudet.
Lag (2018:1107)
.
Bemyndiganden
9 §
Regeringen eller den myndighet som regeringen  bestämmer får meddela föreskrifter om
1. avstånd och särskilda skäl enligt 2 §,
2. apoteksombudets uppgifter enligt 4 §, och
3. försäljning av receptfria läkemedel enligt 5 och 6 §§.
Lag (2018:1107)
.
3 kap. Partihandel med läkemedel
Tillstånd
1 §
Endast den som har beviljats tillstånd till partihandel eller tillverkning i en stat inom Europeiska ekonomiska samarbetsområdet får bedriva partihandel med läkemedel. Den som har beviljats tillstånd till tillverkning får bedriva partihandel endast med sådana läkemedel som omfattas av tillverkningstillståndet.
Läkemedelsverket får bevilja tillstånd till partihandel endast till den som visar att den har förutsättningar att uppfylla kraven i 3 §.
Lag (2013:38)
.
2 §
Ett tillstånd enligt 1 § ska gälla för viss tid.
Krav på verksamheten
3 §
Den som bedriver partihandel med läkemedel enligt 1 § ska
1. bedriva verksamheten i lokaler som är lämpliga för sitt  ändamål,
2. till E-hälsomyndigheten lämna de uppgifter som är  nödvändiga för att myndigheten ska kunna föra statistik över  partihandeln,
3. dokumentera hanteringen av läkemedlen på sådant sätt att de  kan spåras,
4. till sitt förfogande ha en sakkunnig som ska se till att  kraven på läkemedlens säkerhet och kvalitet är uppfyllda,
5. utöva särskild kontroll (egenkontroll) över partihandeln  och hanteringen i övrigt och se till att det finns ett för  verksamheten lämpligt egenkontrollprogram,
6. till öppenvårdsapoteken och sjukhusapoteken leverera de  läkemedel som omfattas av tillståndet så snart det kan ske,
7. distribuera endast läkemedel som får säljas enligt 5 kap. 
1 § läkemedelslagen (2015:315) eller som utgör  prövningsläkemedel för människor, prövningsläkemedel för djur  eller tilläggsläkemedel,
8. anskaffa läkemedel endast från den som får bedriva  partihandel med läkemedel och som bedriver sådan handel i  enlighet med god distributionssed,
9. anskaffa läkemedel från den som förmedlar humanläkemedel  endast om förmedlingen sker i enlighet med 3 a kap.,
10. leverera läkemedel endast till den som har tillstånd till  partihandel eller detaljhandel med läkemedel eller har anmält  detaljhandel med vissa receptfria läkemedel,
11. omedelbart underrätta Läkemedelsverket och i förekommande  fall innehavaren av godkännandet för försäljning av läkemedlet  vid mottagande av eller erbjudande om humanläkemedel som  tillståndshavaren bedömer är eller kan vara förfalskade,
12. från öppenvårdsapoteken ta emot läkemedel i retur enligt 
3 b kap.,
13. uppfylla de krav avseende säkerhetsdetaljer som följer av  kommissionens delegerade förordning (EU) 2016/161, och
14. även i övrigt följa god distributionssed.
Lag (2023:188)
.
3 a §
Vad som anges i 3 § 2, 7 och 10 gäller inte vid  partihandel med humanläkemedel till en stat utanför Europeiska  ekonomiska samarbetsområdet. Vad som anges i 3 § 8 gäller inte  när ett humanläkemedel tas emot direkt, utan att importeras,  från samma område. Vad som anges i 3 § 6 gäller utöver den som  har beviljats tillstånd att bedriva partihandel endast den  tillverkare som också är innehavare av godkännandet för  försäljning för de läkemedel som partihandeln avser.
Vad som anges i 3 § gäller inte vid partihandel med  veterinärmedicinska läkemedel till en stat utanför Europeiska  ekonomiska samarbetsområdet eller när ett veterinärmedicinskt  läkemedel tas emot direkt, utan att importeras, från samma  område.
Lag (2019:320)
.
3 b §
Den som bedriver partihandel med läkemedel enligt 1 §
ska, när det gäller handel med humanläkemedel med en stat utanför Europeiska ekonomiska samarbetsområdet, även
1. anskaffa läkemedel, i de fall läkemedlet tas emot direkt utan att importeras, endast från den som har tillstånd eller är behörig att leverera läkemedel i enlighet med reglerna i den stat som anskaffningen sker från, och
2. leverera läkemedel endast till den som har tillstånd eller är behörig att ta emot läkemedel för partihandel eller för utlämnande till allmänheten i enlighet med reglerna i den stat som leveransen sker till.
Lag (2019:320)
.
3 c §
Har betecknats 3 kap. 3 b § genom
lag (2019:320)
.
Anmälan av väsentliga förändringar
4 §
Tillståndshavaren ska till Läkemedelsverket anmäla väsentliga förändringar av verksamheten. Anmälan ska göras innan förändringen genomförs.
Uppgiftsskyldighet för Ehälsomyndigheten
4 a §
E-hälsomyndigheten ska, för Läkemedelsverkets tillsyn  över kraven i 3 § 2, 6 och 12, till Läkemedelsverket  lämna sådana uppgifter som avses i 3 § 2.
Lag (2018:1107)
.
Bemyndiganden
5 §
Regeringen eller den myndighet som regeringen bestämmer  får meddela föreskrifter om
1. utformning av sådana lokaler som avses i 3 § 1,
2. vilken dokumentation som krävs enligt 3 § 3,
3. vilken kompetens och erfarenhet som den sakkunnige enligt 
3 § 4 ska ha,
4. egenkontroll enligt 3 § 5,
5. inom vilken tid leverans enligt 3 § 6 ska ske, och
6. säkerhetsdetaljer enligt artiklarna 23 och 26.3 i  kommissionens delegerade förordning (EU) 2016/161.
Lag (2019:320)
.
3 a kap.
Förmedling av humanläkemedel
Anmälan
1 §
Endast den som har en fast adress i en stat inom Europeiska ekonomiska samarbetsområdet och har anmält verksamheten till en behörig myndighet inom samma stat får förmedla humanläkemedel som är avsedda att släppas ut på marknaden i Europeiska ekonomiska samarbetsområdet.
Om förmedlaren har en fast adress i Sverige ska verksamheten anmälas till Läkemedelsverket.
Lag (2013:38)
.
Krav på verksamheten
2 §
Den som förmedlar humanläkemedel ska
1. förmedla endast sådana humanläkemedel som får säljas  enligt 5 kap. 1 § läkemedelslagen (2015:315) eller som utgör  prövningsläkemedel för människor, prövningsläkemedel för djur  eller tilläggsläkemedel,
2. dokumentera hanteringen av läkemedlen på sådant sätt att  de kan spåras,
3. utöva särskild kontroll (egenkontroll),
4. omedelbart underrätta Läkemedelsverket och i förekommande  fall innehavaren av godkännandet för försäljning av  läkemedlet om de läkemedel som förmedlaren tar emot eller  erbjuds är eller bedöms vara förfalskade, och
5. även i övrigt följa god distributionssed.
Lag (2018:1275)
.
Bemyndigande
3 §
Regeringen eller den myndighet som regeringen bestämmer får meddela ytterligare föreskrifter om
1. vilken dokumentation som krävs enligt 2 § 2, och
2. egenkontroll enligt 2 § 3.
Lag (2013:38)
.
3 b kap. Retur av läkemedel från öppenvårdsapotek
Förutsättningar
1 §
Ett öppenvårdsapotek har, under de förutsättningar som  anges i detta kapitel, rätt att returnera ett sådant  receptbelagt läkemedel som apoteket tillhandahåller direkt  till en konsument.
Den partihandlare som har levererat läkemedlet är skyldig att  ombesörja returen. Denna skyldighet gäller inte om läkemedlet  ska destrueras enligt beslut om återkallelse eller upphört  godkännande för försäljning.
Rätten till retur gäller inte för ett läkemedel som ska  förvaras i kyl- eller frysförhållanden enligt de lagringskrav  som gäller enligt produktresumén.
Lag (2018:1106)
.
2 §
Öppenvårdsapoteket får returnera ett läkemedel som  har
1. fellevererats av partihandlaren, om läkemedlet är kurant,
2. transport- eller hanteringsskada vid ankomsten till  apoteket,
3. felbeställts av apoteket, om läkemedlet är kurant,
4. beställts för enskild konsument men inte hämtats ut inom 
25 kalenderdagar från leveransdagen, om läkemedlet är  kurant,
5. utgången hållbarhet eller för kort hållbarhet för att få  lämnas ut till konsument, om läkemedlet i övrigt är kurant  och apoteket tillämpar rutiner för att den produkt som har  tidigast utgångsdatum säljs först, eller
6. återkallats från marknaden eller vars godkännande för  försäljning har upphört.
Lag (2018:1106)
.
3 §
För retur enligt 2 § 1-5 krävs att läkemedlet inte har  varit utanför öppenvårdsapotekets direkta kontroll efter  leveransen till apoteket.
För retur enligt 2 § 3 och 4 krävs att det sammanlagda  inköpspriset för förpackningar med samma varunummer vid en  enskild retur (radvärde) överstiger ett belopp som motsvarar 
0,00339 prisbasbelopp enligt 2 kap. 6 och 7 §§  socialförsäkringsbalken, avrundat nedåt till närmaste tiotal  kronor.
Lag (2018:1106)
.
Anmälan
4 §
För att öppenvårdsapoteket ska ha rätt att returnera  läkemedlet krävs att apoteket har anmält detta till  partihandlaren.
Anmälan ska göras senast
1. fem vardagar från dagen för leverans vid retur enligt 
2 § 1-3,
2. 30 kalenderdagar från dagen för leverans vid retur enligt 
2 § 4,
3. två månader från utgångsdatum och tidigast två månader  före utgångsdatum vid retur enligt 2 § 5, eller
4. två månader från datum för återkallelse eller datum för  upphört godkännande för försäljning vid retur enligt 2 § 6.
Lag (2018:1106)
.
Kreditering
5 §
Vid retur ska partihandlaren kreditera  öppenvårdsapoteket det faktiska inköpspriset för läkemedlet.  Krediteringen ska göras senast en månad från den dag då  apoteket gjorde sin anmälan enligt 4 §.
Om apoteket inte kan visa det faktiska inköpspriset för ett  läkemedel som är utbytbart enligt 21 § första stycket lagen 
(2002:160) om läkemedelsförmåner m.m. och det är fråga om en  retur enligt 2 § 5, ska kreditering ske till läkemedlets  inköpspris vid den senaste tidpunkt när utbyte till det  aktuella läkemedlet skulle ha skett enligt den lagen.
Lag (2018:1106)
.
Dokumentation
6 §
Öppenvårdsapoteket ska dokumentera hanteringen av  returer på ett sådant sätt att läkemedlet kan spåras.
Regeringen eller den myndighet som regeringen bestämmer får  meddela föreskrifter om vilken dokumentation som krävs enligt  första stycket.
Lag (2018:1106)
.
4 kap. Detaljhandel med läkemedel till hälso- och sjukvården
1 §
Den som har tillstånd enligt 2 kap. 1 § får bedriva detaljhandel med läkemedel till
1. sjukvårdshuvudman,
2. sjukhus och annan sjukvårdsinrättning, samt
3. den som är behörig att förordna läkemedel.
Den som har tillstånd enligt 3 kap. 1 § andra stycket får
1. bedriva detaljhandel med läkemedel till sjukvårdshuvudman och sjukhus, samt
2. sälja vacciner och serum till andra sjukvårdsinrättningar, läkare och veterinärer.
Lag (2013:38)
.
2 §
Den som bedriver detaljhandel enligt 1 § ska till E-
hälsomyndigheten lämna de uppgifter som är nödvändiga för att  myndigheten ska kunna föra statistik över detaljhandeln.
Lag (2019:320)
.
5 kap. Sjukhusens läkemedelsförsörjning
1 §
Vårdgivaren ska organisera läkemedelsförsörjningen till och inom sjukhus på ett sådant sätt att den bedrivs rationellt och så att behovet av säkra och effektiva läkemedel tryggas. För detta ändamål ska det finnas sjukhusapotek, som ska vara bemannat med en eller flera farmaceuter.
Anmälan
2 §
Vårdgivaren ska till Läkemedelsverket anmäla hur läkemedelsförsörjningen till och inom sjukhus ska vara organiserad.
Om organisationen för läkemedelsförsörjningen väsentligt förändras, ska detta anmälas till Läkemedelsverket.
3 §
Om det uppstår eller riskerar att uppstå allvarliga brister i läkemedelsförsörjningen till eller inom sjukhus, ska vårdgivaren snarast anmäla detta till Läkemedelsverket.
Bemyndigande
4 §
Regeringen, eller den myndighet som regeringen bestämmer, får meddela föreskrifter om hur anmälningsskyldigheten i 2 och 3 §§ ska fullgöras.
6 kap. Maskinell dosdispensering på öppenvårdsapotek
Tillstånd
1 §
Endast den som har fått Läkemedelsverkets tillstånd får bedriva maskinell dosdispensering på öppenvårdsapotek.
Ett tillstånd får beviljas endast den som visar att den har förutsättningar att uppfylla kraven i 8 kap. 1 § första stycket läkemedelslagen (2015:315).
Lag (2015:323)
.
2 §
Ett tillstånd enligt 1 § ska avse ett visst öppenvårdsapotek och gälla tills vidare.
Anmälan av väsentliga förändringar
3 §
Tillståndshavaren ska till Läkemedelsverket anmäla väsentliga förändringar av verksamheten. Anmälan ska göras innan förändringen genomförs.
7 kap. Tillsyn
1 §
Läkemedelsverket har tillsyn över efterlevnaden av
1. denna lag och de föreskrifter och villkor som har meddelats  i anslutning till lagen,
2. Europaparlamentets och rådets förordning (EU) 2019/6 och de  villkor som har meddelats i anslutning till förordningen, och
3. kommissionens delegerade förordning (EU) 2016/161.
Lag (2023:91)
.
2 §
Läkemedelsverket har rätt att på begäran få de upplysningar och handlingar som behövs för tillsynen.
För tillsynens utövande har Läkemedelsverket rätt till tillträde till områden, lokaler och andra utrymmen som används i samband med handel, tillverkning och hantering i övrigt av läkemedel och förpackningsmaterial till läkemedel.
Läkemedelsverket får i sådana utrymmen göra undersökningar och ta prover. För uttaget prov betalas ingen ersättning.
Läkemedelsverket har inte med stöd av denna lag rätt till tillträde till bostäder.
På begäran ska den som förfogar över läkemedel och förpackningsmaterial till läkemedel lämna nödvändigt biträde vid undersökningen.
3 §
Läkemedelsverket får meddela de förelägganden och förbud  som behövs för efterlevnaden av
1. denna lag och de föreskrifter och villkor som har meddelats  i anslutning till lagen,
2. Europaparlamentets och rådets förordning (EU) 2019/6 och de  villkor som har meddelats i anslutning till förordningen, och
3. kommissionens delegerade förordning (EU) 2016/161.
Beslut om föreläggande eller förbud får förenas med vite.
Lag (2023:91)
.
8 kap. Handläggning, avgifter och återkallelse av tillstånd
Handläggning
1 §
Beslut av Läkemedelsverket om tillstånd att bedriva
1. detaljhandel med läkemedel till konsument enligt 2 kap.
1 §,
2. partihandel med läkemedel enligt 3 kap. 1 §, och
3. maskinell dosdispensering på öppenvårdsapotek enligt 6 kap. 1 §
ska fattas inom den tid som regeringen föreskriver.
Avgifter
2 §
Läkemedelsverket får ta ut en ansökningsavgift av den som ansöker om tillstånd att bedriva
1. detaljhandel med läkemedel till konsument enligt 2 kap.
1 §,
2. partihandel med läkemedel enligt 3 kap. 1 §, eller
3. maskinell dosdispensering på öppenvårdsapotek enligt 6 kap. 1 §.
Så länge tillståndet gäller får Läkemedelsverket ta ut en årsavgift av tillståndshavaren. Läkemedelsverket får vidare ta ut en årsavgift av den som bedriver detaljhandel med läkemedel enligt 4 kap. 1 § eller driver sjukhusapotek enligt 5 kap. 1 §.
Regeringen får meddela föreskrifter om avgifternas storlek.
Lag (2013:623)
.
2 a §
E-hälsomyndigheten får ta ut en avgift för att
1. utfärda ett intyg som visar att den som ansöker om tillstånd att bedriva detaljhandel med läkemedel till konsument har förutsättningar att uppfylla de krav som föreskrivs i 2 kap. 6 § 5-7, och
2. kontrollera det elektroniska system för direktåtkomst till uppgifter hos myndigheten som en tillståndshavare ska ha enligt 2 kap. 6 § 6.
En avgift enligt första stycket 1 får tas ut av den som ansöker om tillståndet. En avgift enligt första stycket 2 får tas ut av tillståndshavaren.
Regeringen får meddela ytterligare föreskrifter om avgifterna.
Lag (2013:1025)
.
Återkallelse av tillstånd
3 §
Ett tillstånd att bedriva detaljhandel med läkemedel till konsument enligt 2 kap. 1 § får återkallas om
1. kraven på lämplighet i 2 kap. 4 § inte är uppfyllda,
2. tillståndshavaren inte uppfyller de krav som föreskrivs i 2 kap. 6 §,
3. förhållandena är sådana att tillstånd inte skulle ha beviljats på grund av bestämmelserna i 2 kap. 5 § om förbud mot att bevilja tillstånd, eller
4. tillståndshavaren inte anmäler väsentliga förändringar av verksamheten enligt 2 kap. 10 §.
4 §
Ett tillstånd att bedriva partihandel med läkemedel enligt 3 kap. 1 § får återkallas om tillståndshavaren inte
1. uppfyller de krav som föreskrivs i 3 kap. 3 §, eller
2. anmäler väsentliga förändringar av verksamheten enligt 3 kap. 4 §.
5 §
Ett tillstånd att bedriva maskinell dosdispensering på öppenvårdsapotek enligt 6 kap. 1 § får återkallas om tillståndshavaren inte
1. uppfyller de krav som föreskrivs i 8 kap. 1 § första stycket läkemedelslagen (2015:315), eller
2. anmäler väsentliga förändringar av verksamheten enligt 6 kap. 3 §.
Lag (2015:323)
.
9 kap. Ansvar, överklagande och ytterligare bemyndigande
1 §
Den som uppsåtligen eller av oaktsamhet utan tillstånd
1. bedriver sådan detaljhandel med läkemedel som anges i 2 kap. 1 §,
2. bedriver sådan partihandel med läkemedel som anges i 3 kap. 1 §,
3. enligt 2 kap. 1 § eller 3 kap. 1 § bedriver sådan detaljhandel med läkemedel som anges i 4 kap. 1 §, eller
4. bedriver sådan maskinell dosdispensering som anges i 6 kap. 1 §
döms till böter eller fängelse i högst ett år, om gärningen inte är belagd med straff enligt brottsbalken.
Till straff enligt första stycket döms också den som uppsåtligen innehar läkemedel i syfte att olovligen sälja dem.
I ringa fall ska inte dömas till ansvar.
Om en uppsåtlig gärning som avses i första stycket 1-3 eller i andra stycket har begåtts yrkesmässigt, avsett betydande mängd eller värde eller annars varit av särskilt farlig art, döms till fängelse i högst två år.
1 a §
Den som uppsåtligen eller av oaktsamhet bryter mot 2 kap. 6 a § första stycket döms till böter eller fängelse i högst sex månader.
I ringa fall ska inte dömas till ansvar.
Lag (2009:733)
.
2 §
Den som har överträtt ett vitesföreläggande eller ett vitesförbud ska inte dömas till ansvar enligt denna lag för en gärning som omfattas av föreläggandet eller förbudet.
3 §
Har upphävts genom
lag (2024:858)
.
Överklagande
4 §
Läkemedelsverkets beslut enligt denna lag får överklagas hos allmän förvaltningsdomstol om beslutet gäller
1. tillstånd enligt 2 kap. 1 §, 3 kap. 1 § eller 6 kap. 1 §,
2. om en läkemedelsansvarig ska få ansvara för fler än tre öppenvårdsapotek enligt 2 kap. 8 §,
3. förelägganden eller förbud enligt 7 kap. 3 §, eller
4. återkallelse av tillstånd enligt 8 kap. 3, 4 eller 5 §.
Prövningstillstånd krävs vid överklagande till kammarrätten.
Beslut som Läkemedelsverket eller allmän förvaltningsdomstol meddelar enligt denna lag gäller omedelbart, om inte annat anges i beslutet.
Ytterligare bemyndigande
5 §
Regeringen, eller den myndighet som regeringen bestämmer, får meddela de ytterligare föreskrifter om handel med läkemedel som behövs till skydd för människors och djurs liv eller hälsa samt för miljön.
Övergångsbestämmelser
2009:366
1. Denna lag (nya lagen) träder i kraft den 1 juli 2009 då lagen (1996:1152) om handel med läkemedel m.m. (gamla lagen)
ska upphöra att gälla.
2. Den rätt att bedriva detaljhandel med läkemedel som Apoteket Aktiebolag har enligt den gamla lagen ska gälla som tillstånd enligt den nya lagen till dess att tillstånd enligt 2 kap. 1 § den nya lagen har meddelats, dock längst till och med den 30 juni 2010.
3. Ett tillstånd att bedriva partihandel med läkemedel som har meddelats enligt den gamla lagen ska gälla som tillstånd enligt den nya lagen.
4. Äldre föreskrifter gäller fortfarande för beslut som har meddelats före ikraftträdandet.
5. Växtbaserade läkemedel, som den 30 april 2006 är godkända som naturläkemedel och som efter ansökan godkänts som läkemedel enligt läkemedelslagen (1992:859) ska, om det är fråga om läkemedel med samma styrkor, doseringar och indikationer som avsågs i beslutet om godkännande som naturläkemedel, få säljas utan hinder av bestämmelsen om tillstånd i 2 kap. 1 § den nya lagen fram till och med den 31 december 2009.
2013:38
1. Denna lag träder i kraft den 1 mars 2013.
2. Den som förmedlar humanläkemedel den 1 mars 2013 ska anmäla sin verksamhet enligt 3 a kap. 1 § till Läkemedelsverket senast den 2 maj 2013.
2016:133
Regeringen föreskriver att lagen (2013:39) om ändring i lagen 
(2009:366) om handel med läkemedel ska träda i kraft den 12  april 2016. Bestämmelserna om säkerhetsdetaljer ska tillämpas  första gången tre år efter det att kommissionens delegerade  förordning (EU) 2016/161 av den 2 oktober 2015 om  komplettering av Europaparlamentets och rådets direktiv 
2001/83/EG genom fastställande av närmare bestämmelser om de  säkerhetsdetaljer som anges på förpackningar för  humanläkemedel har publicerats i EUT.
2018:1107
1. Denna lag träder i kraft den 1 januari 2019.
2. Den verksamhet som Apoteket AB bedriver genom apoteksombud  den 1 januari 2019 ska anmälas enligt 2 a kap. 3 § senast den 
30 juni 2019.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.