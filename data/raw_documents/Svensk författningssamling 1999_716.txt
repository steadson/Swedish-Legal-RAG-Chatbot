Title: Förordning (1999:716) om mätning, beräkning och rapportering av överförd el
SFS Number: Svensk författningssamling 1999:716
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1999716-om-matning-berakning-och_sfs-1999-716/
Source Link: http://rkrattsbaser.gov.se/sfst?bet=1999:716
Amendment Register Link: http://rkrattsbaser.gov.se/sfsr?bet=1999:716
Ministry/Authority: Klimat- och näringslivsdepartementet RSE
Issued: 1999-07-08
Metadata: {"Utfärdad": "1999-07-08", "Ändrad": "t.o.m. SFS 2024:1188"}

==================================================

Förordning (1999:716) om mätning, beräkning och rapportering av överförd el
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:716
Departement/myndighet
:   
Klimat- och näringslivsdepartementet RSE
Utfärdad
:   
1999-07-08
Ändrad
:   
t.o.m. SFS 2024:1188
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Definitioner
1 §
Med schablonberäkningsområde avses i denna förordning ett  område där den samlade inmatningen och det samlade uttaget av  el ska mätas och beräknas. Förordning (2016:352).
1 a §
Med inmatningspunkt avses i denna förordning den  punkt där en elproduktionsanläggning för in el i
1. ett schablonberäkningsområde, eller
2. en ledning som omfattas av nätkoncession för linje.
Förordning (2018:1581).
1 b §
Med uttagspunkt avses i denna förordning den punkt där  en elanvändare tar ut el för förbrukning.
Förordning (2016:352).
1 c §
Med gränspunkt avses i denna förordning den punkt där
1. olika schablonberäkningsområden ansluter till varandra,
2. ett schablonberäkningsområde ansluter till en ledning med  nätkoncession för linje,
3. ledningsnät med nätkoncession för linje som har olika  avgifter för överföring av el ansluter till varandra, eller
4. nätkoncessionsområden eller ledningsnät med nätkoncession  för linje som har olika avgifter för överföring av el ansluter  till varandra. Förordning (2022:587).
1 d §
Med förbrukningsprofil avses i denna förordning summan  av
1. den totala mängd el som registreras per kvart i  schablonberäkningsområdet för sådan förbrukning i  uttagspunkter som har en huvudsäkring om högst 63 ampere och  vars mätvärden rapporteras månadsvis, och
2. nätförluster. Förordning (2022:588).
1 e §
Med andelstal avses i denna förordning den andel av en  förbrukningsprofil som belöper på varje elleverantör och  balansansvarig. Förordning (2016:352).
Allmänna bestämmelser
2 §
Denna förordning innehåller bestämmelser om mätning,  registrering, beräkning och rapportering som ett nätföretag  utför enligt 6 kap. ellagen (1997:857).
Förordningen ska i fråga om
1. nätkoncession för område tillämpas vid mätning,  registrering, beräkning och rapportering av resultat inom  nätföretagets schablonberäkningsområde, och
2. nätkoncession för linje tillämpas vid mätning, registrering  och rapportering. Förordning (2022:587).
2 a §
Föreskrifter om särskild mätning, beräkning och  rapportering av viss elproduktion finns i förordningen 
(2011:1480) om elcertifikat och i förordningen (2010:853) om  ursprungsgarantier för el. Förordning (2016:352).
3 §
Affärsverket svenska kraftnät ska fastställa och  offentliggöra schablonberäkningsområdena.
Ett schablonberäkningsområde
1. får bara omfatta ledningsnät som omfattas av nätkoncession  för område och ledningar som organisatoriskt och tekniskt  ingår i ett sådant nät, och
2. får inte innehålla elnät som innehas av olika  nätkoncessionshavare. Förordning (2016:352).
Mätning
4 §
Mätning av överförd el skall ske i
1. inmatningspunkt,
2. uttagspunkt,
3. gränspunkt.
Mätningen skall avse flödet i
1. inmatningspunkt,
2. uttagspunkt,
3. gränspunkt.
5 §
Mätning i gränspunkt ska utföras av det nätföretag vars  nät har den högsta nätspänningen.
Om nätspänningen är densamma avgör nätmyndigheten vilket  nätföretag som ska utföra mätningen om nätföretagen inte kan  komma överens i frågan.
Nätmyndighetens beslut får inte överklagas.
Förordning (2022:587).
6 §
I en inmatningspunkt ska mätning avse överförd el under  varje kvart eller det kortare tidsintervall som elproducenten  begär. Förordning (2022:588).
6 a §
I en uttagspunkt som inte ingår i förbrukningsprofilen  ska mätning avse överförd el under varje kvart eller det  kortare tidsintervall som elanvändaren begär.  Förordning (2022:588).
6 b §
I en uttagspunkt som ingår i förbrukningsprofilen ska  mätning avse överförd el under högst en månad.
Förordning (2022:587).
6 c §
Om en elanvändare som omfattas av 6 b § har ingått ett  avtal om leverans av el som förutsätter att den överförda elen  mäts varje timme eller kvart, eller begär sådan mätning, ska  mätning i uttagspunkten göras i enlighet med avtalet eller  begäran. Mätresultaten ska rapporteras enligt 9 § 3.  Förordning (2022:588).
6 d §
Mätning i en gränspunkt ska avse överförd el under varje  kvart. Förordning (2022:588).
7 §
Styrelsen för ackreditering och teknisk kontroll meddelar föreskrifter om krav på och kontroll av mätutrustning och utövar tillsyn över efterlevnaden av sådana föreskrifter i enlighet med vad som följer av lagen (1992:1514) om måttenheter, mätningar och mätdon.
Lag (2010:855)
.
8 §
Har upphävts genom förordning (2016:352).
Rapportering och tillgängliggörande
9 §
Ett nätföretag ska rapportera resultaten av sina  mätningar. Rapporterna ska visa mätresultaten för varje kvart  på dygnet och i fråga om
1. inmatningspunkt sändas till
a) den elproducent som matat in el i inmatningspunkten,
b) den elleverantör som tagit emot elen i inmatningspunkten,
c) Affärsverket svenska kraftnät, om mätresultaten avser en  produktionsanläggning som kan leverera en effekt om 1 megawatt  eller mer, och
d) kontoföringsmyndigheten för elcertifikat och  ursprungsgarantier, om mätresultaten avser el som matas in  från en produktionsanläggning som har rätt till tilldelning av  elcertifikat enligt lagen (2011:1200) om elcertifikat eller  som har rätt till tilldelning av ursprungsgarantier enligt  lagen (2010:601) om ursprungsgarantier för el,
2. den samlade inmatade produktionen uppdelad per typ av  elproduktion, elleverantör som tar emot elen och  balansansvarig sändas till Affärsverket svenska kraftnät, om  mätresultaten avser produktionsanläggningar som var och en  levererar en effekt som understiger 1 megawatt,
3. uttagspunkt sändas till
a) den berörda elanvändaren, och
b) den elleverantör som levererat el i uttagspunkten,
4. den samlade förbrukningen inom ett schablonberäkningsområde  eller inom ett ledningsnät som omfattas av nätkoncession för  linje uppdelad per typ av elanvändning, elleverantör och  balansansvarig sändas till Affärsverket svenska kraftnät,
5. gränspunkt sändas till den som är nätkoncessionshavare för  det angränsande nätet, och
6. samlade flöden i gränspunkter sändas till Affärsverket  svenska kraftnät och avse gränspunkter
a) mellan schablonberäkningsområden,
b) mellan ett schablonberäkningsområde och ledningsnät som  omfattas av nätkoncession för linje, och
c) mellan ledningsnät med nätkoncession för linje.
Förordning (2022:588).
9 a §
På begäran av en elproducent ska mätresultatet i en  inmatningspunkt sändas till det företag som elproducenten har  utsett. Förordning (2024:1188).
9 b §
Affärsverket svenska kraftnät ska förvalta ett  elektroniskt kommunikationssystem som kan användas för  rapportering enligt 9, 9 a och 15 §§.
Affärsverket svenska kraftnät ska också tillhandahålla och ge  tillträde till testanläggningar för kommunikationssystemet på  det sätt som anges i artikel 5.3 i kommissionens  genomförandeförordning (EU) 2023/1162 av den 6 juni 2023 om  krav på driftskompatibilitet och icke-diskriminerande och  transparenta förfaranden för tillgång till mät- och  förbrukningsuppgifter. Förordning (2024:1188).
9 c §
Nätmyndigheten ska vara behörig myndighet enligt  kommissionens genomförandeförordning (EU) 2023/1162.
Förordning (2024:1188).
10 §
Nätmyndigheten får meddela föreskrifter om
1. rättning och lagring av mätresultat,
2. tidpunkter när rapporter ska sändas,
3. utformning av rapporter,
4. förfarandet inför, vid och efter rapportering,
5. vad som ska gälla på kommunikations- och komponentnivåerna  vid informationsutbyte enligt kommissionens  genomförandeförordning (EU) 2023/1162, och
6. verkställigheten av kommissionens genomförandeförordning 
(EU) 2023/1162. Förordning (2024:1188).
Framtagning av förbrukningsprofil och andelstal
11 §
För varje schablonberäkningsområde ska nätföretaget ta  fram förbrukningsprofiler som
1. grundas på de uppgifter som rapporterats enligt 9 § 1 a-c, 
2, 4 och 6, och
2. rapporteras till Affärsverket svenska kraftnät samtidigt  med rapporteringen av mätresultaten enligt 9 §.
Förordning (2022:587).
12 §
Affärsverket svenska kraftnät ska offentliggöra  förbrukningsprofilerna. Förordning (2016:352).
13 §
För varje elleverantör och balansansvarig inom ett  schablonberäkningsområde ska nätföretaget en gång per månad
1. ta fram ett preliminärt andelstal av förbrukningsprofilen  för nästkommande kalendermånad och grunda  andelstalsberäkningen på sådana mätresultat som anges i 16 §  och avser motsvarande kalendermånad föregående år, om inte  någon annan beräkningsgrund är mer rättvisande, och
2. ta fram ett slutligt andelstal av förbrukningsprofilen för  föregående kalendermånad baserat på den mängd el som enligt 
16 § uppmätts den kalendermånaden. Förordning (2022:587).
14 §
Nätmyndigheten får meddela föreskrifter om beräkning, periodisering, utformning, rättning och lagring av förbrukningsprofiler och av andelstal.
Förordning (2011:964).
Rapportering av förbrukning som ingår i  förbrukningsprofilerna
15 §
Nätföretaget ska rapportera
1. mätresultat enligt 16 § till elanvändaren och  elleverantören,
2. preliminära och slutliga andelstal enligt 13 § för den  samlade förbrukningen per elleverantör och balansansvarig till
a) den elleverantör som levererat el i uttagspunkterna, och
b) den som är balansansvarig för leverans av el i  uttagspunkterna, och
3. preliminära och slutliga andelstal enligt 13 § för den  samlade förbrukningen per balansansvarig till Affärsverket  svenska kraftnät. Förordning (2022:587).
16 §
Mätresultatet i en uttagspunkt som ingår i en förbruk-
ningsprofil ska rapporteras per månad och avse mätvärden regi-
strerade under högst en kalendermånad. Förordning (2019:204).
17 §
Har upphävts genom förordning (2018:1426).
18 §
Har upphävts genom förordning (2024:1188).
18 a §
Ny beteckning 17 § genom förordning (2016:352).
18 b §
Ny beteckning 18 § genom förordning (2016:352).
19 §
Nätmyndigheten får meddela föreskrifter om tidpunkter för  avläsning och rapportering, utformningen av rapporter samt  förfarandet inför, vid och efter rapportering.
Förordning (2024:1188).
20 §
Har upphävts genom förordning (2023:246).
21 §
Har upphävts genom förordning (2023:246).
22 §
Har upphävts genom förordning (2023:246).
Funktionskrav för mätsystem och mätutrustning
23 §
Mätsystem och mätutrustning ska uppfylla  funktionskraven
1. i 25-28 och 30 §§ och 31 § 1, om de har strömtransformator  men saknar spänningstransformator, och
2. i 25-28, 30 och 31 §§, om de saknar strömtransformator och  spänningstransformator.
Förordning (2018:1426).
24 §
Nätföretaget ska se till att funktionskraven uppfylls på  ett sätt som säkerställer att obehöriga inte får tillgång till  information och styrfunktioner i mätsystemen eller  mätutrustningen samt att sådan information inte kan ändras,  förstöras eller göras otillgänglig för den som är behörig att  ta del av den. Förordning (2022:587).
Utökad mätdata
25 §
Mätutrustningen ska kunna
1. mäta både uttag och inmatning i varje fas av
a) ström,
b) aktiv effekt, och
c) reaktiv effekt,
2. mäta spänning i varje fas, och
3. mäta och registrera den totala aktiva energin vid uttag  och inmatning av el.  Förordning (2018:1426).
Registrering av aktiv energi och elavbrott
26 §
Mätutrustningen ska kunna registrera
1. mängden överförd aktiv energi varje kvart, och
2. tidpunkt för början och slut av varje elavbrott som varar  längre än tre minuter i en eller flera faser.
Förordning (2018:1426).
Öppet kundgränssnitt
27 §
Mätutrustningen ska ha ett kundgränssnitt som stöds  av en öppen standard.
Kundgränssnittet ska vara utformat så att det är möjligt att  i nära realtid få information om
1. både uttag och inmatning i varje fas av
a) ström,
b) aktiv effekt, och
c) reaktiv effekt,
2. spänning i varje fas, och
3. mätarställning för uttag och inmatning av aktiv energi.
Det ska inte vara möjligt att skicka information till  mätutrustningen genom kundgränssnittet.
Förordning (2018:1426).
28 §
De uppgifter som avses i 27 § ska endast kunna tas ut  genom kundgränssnittet om nätföretaget har aktiverat det på  begäran av elanvändaren. Förordning (2022:587).
29 §
Nätföretaget ska
1. kontrollera identiteten på den elanvändare som begär  tillgång till gränssnittet, och
2. inaktivera gränssnittet
a) vid byte av elanvändare i en uttagspunkt,
b) om elanvändaren begär det, eller
c) om en uttagspunkt saknar elanvändare.
Förordning (2022:587).
Fjärravläsning
30 §
Mätsystemet och mätutrustningen ska göra det möjligt för  nätföretaget att på distans avläsa följande uppgifter:
1. både uttag och inmatning i varje fas av
a) ström,
b) aktiv effekt, och
c) reaktiv effekt,
2. spänning i varje fas,
3. mätarställning för uttag och inmatning av aktiv energi, och
4. elavbrott.
Förordning (2022:587).
Uppgradering, spänningssättning och frånkoppling på distans
31 §
Mätsystemet och mätutrustningen ska göra det möjligt för  nätföretaget att på distans
1. uppgradera programvara och ändra inställningar i  mätutrustningen, och
2. spänningssätta och frånkoppla elanläggningar.
Förordning (2022:587).
Undantag
32 §
Mätsystem och mätutrustning i byggnader och andra  anläggningar som ägs eller disponeras av en myndighet behöver  inte uppfylla funktionskraven i 25-28, 30 och 31 §§, i den  utsträckning myndigheten bedömer att ett undantag från  funktionskravet är av vikt för rikets säkerhet och begär hos  nätföretaget att funktionskravet ska undantas.
Förordning (2022:587).
33 §
Nätföretaget ska tillhandahålla de mätsystem och den  mätutrustning som behövs vid undantag enligt 32 §.
Förordning (2022:587).
Rapportering av och upplysningar om nationell praxis
33 a §
Nätmyndigheten ansvarar för att till kommissionen  rapportera nationell praxis i enlighet med artikel 10 i  kommissionens genomförandeförordning (EU) 2023/1162.
Ett nätföretag ska till nätmyndigheten lämna sådana  upplysningar som är nödvändiga för att myndigheten ska kunna  uppfylla sina skyldigheter enligt första stycket.
Förordning (2024:1188).
Bemyndigande
34 §
Nätmyndigheten får meddela föreskrifter om  verkställigheten av denna förordning. Förordning (2018:1426).
Övergångsbestämmelser
2006:1590
Denna förordning träder i kraft den 1 februari 2007. Äldre lydelse av 16 § får tillämpas till och med den 30 juni 2009.
2012:511
Denna förordning träder i kraft den 1 april 2013 i fråga om 18 a § och i övrigt den 1 oktober 2012.
2016:352
1. Denna förordning träder i kraft den 1 maj 2017.
Förordning (2016:1133).
2. Under tiden till och med den 31 juli 2017 ska  nätkoncessionshavaren
a) sända de uppgifter som anges i 9 § 4 i berörda delar även  till den elleverantör som har levererat el i uttagspunkterna  och till den som är balansansvarig för leverans av el i  uttagspunkterna, och
b) i berörda delar sända mätresultatet för den samlade  förbrukningen respektive den samlade produktionen per  balansansvarig till Affärsverket svenska kraftnät och till  den som är balansansvarig. Förordning (2016:1133).
2018:1426
1. Denna förordning träder i kraft den 1 januari 2020 i fråga  om 17 § och i övrigt den 1 september 2018.
2. Kraven i 25-28, 30 och 31 §§ behöver dock inte vara  uppfyllda förrän vid ingången av mätåret 2025.
2022:588
1. Denna förordning träder i kraft den 1 november 2023.
2. Mätning i en inmatningspunkt får till utgången av 2024 avse  mängden överförd el under varje timme, om mätutrustningen är  sådan som avses i 23 § men inte kan registrera överförd el  under varje kvart.
3. Mätning i en uttagspunkt som inte ingår i  förbrukningsprofilen får till utgången av 2024 avse mängden  överförd el under varje timme, om mätutrustningen är sådan som  avses i 23 § men inte kan registrera överförd el under varje  kvart.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.