Title: Förordning (2024:62) om statsbidrag för inköp av litteratur
SFS Number: Svensk författningssamling 2024:62
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202462-om-statsbidrag-for-inkop-av_sfs-2024-62/
Source Link: http://rkrattsbaser.gov.se/sfst?bet=2024:62
Amendment Register Link: http://rkrattsbaser.gov.se/sfsr?bet=2024:62
Ministry/Authority: Utbildningsdepartementet
Issued: 2024-02-15
Metadata: {"Utfärdad": "2024-02-15", "Ändrad": "t.o.m. SFS 2024:63"}

==================================================

Förordning (2024:62) om statsbidrag för inköp av litteratur
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:62
Departement/myndighet
:   
Utbildningsdepartementet
Utfärdad
:   
2024-02-15
Ändrad
:   
t.o.m. SFS 2024:63
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser om statsbidrag  till huvudmän för inköp av sådan litteratur som inte utgör  läroböcker. Syftet med statsbidraget är att stärka barns och  elevers tillgång till olika typer av litteratur.
Statsbidrag till huvudmän för inköp av läroböcker regleras i  förordningen (2023:86) om statsbidrag för inköp av vissa  läromedel.
Förordningen är meddelad med stöd av 8 kap. 7 §  regeringsformen.
2 §
Statsbidrag får lämnas i mån av tillgång på medel för ett  kalenderår i taget (bidragsår).
3 §
Statsbidrag får inte lämnas för insatser som statsbidrag  redan har lämnats för på annat sätt.
Förutsättningar för statsbidrag
4 §
Statsbidrag får lämnas till den som enligt skollagen 
(2010:800) är huvudman för
1. förskola,
2. förskoleklass,
3. grundskola,
4. anpassad grundskola,
5. specialskola,
6. sameskola,
7. gymnasieskola, eller
8. anpassad gymnasieskola. Förordning (2024:63).
5 §
Statsbidrag får lämnas för de skolformer som anges i 4 §  för kostnader för inköp av tryckta skön- eller facklitterära  böcker under bidragsåret. Förordning (2024:63).
6 §
För att få statsbidrag ska huvudmannen under bidragsåret  själv finansiera inköp av sådan litteratur som anges i 5 §  motsvarande minst 20 procent av den summa som huvudmannen  rekvirerar. Förordning (2024:63).
Bidragsram
7 §
Statens skolverk ska för varje bidragsår besluta en  bidragsram enligt 8 §.
8 §
För varje huvudman som avses i 4 § ska en bidragsram  fastställas proportionellt utifrån antalet barn och elever som  huvudmannen har i de skolformer som avses i 4 § i förhållande  till det totala antalet barn och elever i dessa skolformer hos  samtliga huvudmän. Ingen bidragsram ska dock understiga 
1 500 kronor.
Antalet barn och elever hos en huvudman ska beräknas som ett  genomsnitt av det totala antalet barn och elever hos  huvudmannen i de aktuella skolformerna under de tre närmast  föregående åren respektive läsåren eller, om huvudmannen inte  har bedrivit verksamhet under minst tre år eller läsår före  bidragsåret, under den period som huvudmannen har bedrivit  verksamheten. Om huvudmannen inte har haft några barn eller  elever under året eller läsåret närmast före bidragsåret, ska  dock ingen bidragsram beslutas. Förordning (2024:63).
Rekvisition och utbetalning av statsbidrag
9 §
En rekvisition ska lämnas in till Statens skolverk. I  rekvisitionen ska huvudmannen intyga att villkoret i 3 § är  uppfyllt och att villkoren i 5 och 6 §§ kommer att uppfyllas.
10 §
Statens skolverk beslutar om och betalar ut bidraget vid  ett eller flera tillfällen per bidragsår efter rekvisition.
Uppföljning
11 §
Statens skolverk ska följa upp hur statsbidraget har  använts. Huvudmän som har tagit emot statsbidrag är skyldiga  att medverka i den uppföljning och utvärdering av verksamheten  som bestäms av Skolverket eller av en annan myndighet som har  fått regeringens uppdrag att följa upp hur statsbidraget har  använts. Huvudmannen ska också lämna de uppgifter som  Skolverket eller en annan myndighet som gör en uppföljning  eller utvärdering av verksamheten begär.
Anmälningsskyldighet
12 §
Den som rekvirerar eller har beviljats statsbidrag enligt  denna förordning ska utan dröjsmål till Statens skolverk  anmäla sådana ändrade förhållanden som kan påverka rätten till  bidraget eller storleken på det.
Återbetalning och återkrav
13 §
Mottagaren av statsbidrag enligt denna förordning är  återbetalningsskyldig om
1. mottagaren genom att lämna oriktiga uppgifter eller på  annat sätt orsakat att bidraget lämnats felaktigt eller med  för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller inte  har använts för det ändamål det har lämnats för, eller
4. sådana uppgifter som avses i 11 § inte har lämnats.
14 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 13 §.
Om det finns särskilda skäl för det, får Skolverket besluta  att helt eller delvis avstå från ett återkrav.
15 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats. Räntan beräknas efter en räntesats som  vid varje tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
Hinder mot utbetalning
16 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 13 §.
Beslutet gäller omedelbart.
Bemyndigande
17 §
Statens skolverk får meddela de föreskrifter som behövs  för verkställigheten av denna förordning.
Överklagande
18 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 16 § får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.