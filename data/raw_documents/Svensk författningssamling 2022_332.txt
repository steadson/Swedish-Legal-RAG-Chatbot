Title: Fjärrkylelag (2022:332)
SFS Number: Svensk författningssamling 2022:332
URL: https://www.riksdagen.se/sv/dokument-och-lagar/dokument/svensk-forfattningssamling/fjarrkylelag-2022332_sfs-2022-332/
Source Link: http://rkrattsbaser.gov.se/sfst?bet=2022:332
Amendment Register Link: http://rkrattsbaser.gov.se/sfsr?bet=2022:332
Ministry/Authority: Klimat- och näringslivsdepartementet RSE
Issued: 2022-04-28
Metadata: {"Utfärdad": "2022-04-28"}

==================================================

Fjärrkylelag (2022:332)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:332
Departement/myndighet
:   
Klimat- och näringslivsdepartementet RSE
Utfärdad
:   
2022-04-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens innehåll
1 §
Denna lag innehåller bestämmelser om mätning och  fakturering i fråga om fjärrkyla och om information om  energianvändning.
Ordförklaringar
2 §
I denna lag avses med
fjärrkyleföretag: den som bedriver fjärrkyleverksamhet,
fjärrkylekund: den som ingått ett avtal om leverans av  fjärrkyla med ett fjärrkyleföretag,
fjärrkyleverksamhet:
- distribution i rörledningar av kallvatten eller en annan  bärare av värmeenergi för avkylning, om en obestämd grupp  mottagare inom ett visst geografiskt område får anslutas till  verksamheten, och
- produktion och försäljning av den fjärrkyla som distribueras  i rörledningarna, om det är distributören som bedriver  produktionen och försäljningen.
Information om energiprestanda och andelen förnybar energi
3 §
Ett fjärrkyleföretag ska se till att information om  energiprestanda och andelen förnybar energi i företagets  fjärrkylesystem på ett enkelt sätt finns tillgänglig för var  och en.
Regeringen eller den myndighet som regeringen bestämmer får  meddela ytterligare föreskrifter om skyldigheten att lämna  sådan information.
Mätning av bortförd värmeenergi hos fjärrkylekunder
4 §
Ett fjärrkyleföretag ska
1. mäta mängden bortförd värmeenergi och dess fördelning över  tid,
2. tillhandahålla de mätsystem och den mätutrustning som  behövs för mätningen, och
3. beräkna mängden bortförd värmeenergi vid avsaknad av  mätvärden.
Regeringen eller den myndighet som regeringen bestämmer får  meddela ytterligare föreskrifter om mätning och beräkning  enligt första stycket 1 och 3.
Regeringen eller den myndighet som regeringen bestämmer får  meddela föreskrifter om de funktionskrav som mätsystem och  mätutrustning enligt första stycket 2 ska uppfylla och om  undantag från dessa krav.
Fakturering och tillhandahållande av information
5 §
Ett fjärrkyleföretags fakturering av en fjärrkylekund ska  baseras på uppmätta mängder bortförd värmeenergi eller, vid  avsaknad av sådana mätvärden, på beräknade mängder.
Regeringen eller den myndighet som regeringen bestämmer får  meddela ytterligare föreskrifter om fakturering.
6 §
Ett fjärrkyleföretag ska lämna faktureringsinformation och  information om energianvändning till en fjärrkylekund och, på  begäran, till ett företag som fjärrkylekunden har utsett.
Regeringen eller den myndighet som regeringen bestämmer får  meddela ytterligare föreskrifter om tillhandahållande av  information enligt första stycket och om undantag från dessa  krav.
7 §
Ett fjärrkyleföretag får inte ta ut någon avgift för att  tillhandahålla en fjärrkylekund fakturor,  faktureringsinformation och information om energianvändning.
Kommunala fjärrkyleföretag
8 §
Trots bestämmelsen i 2 kap. 1 § kommunallagen (2017:725)  om anknytning till kommunens område eller dess medlemmar, får  en sådan juridisk person som avses i 10 kap. 2-6 §§ i samma  lag bedriva fjärrkyleverksamhet utanför kommunen, om det görs  i geografisk närhet till fjärrkyleverksamheten inom kommunen  och i syfte att uppnå en ändamålsenlig fjärrkyleverksamhet.
Tillsyn
9 §
Den myndighet som regeringen bestämmer 
(tillsynsmyndigheten) ska utöva tillsyn över att denna lag och  föreskrifter som har meddelats i anslutning till lagen följs.
Tillsynsmyndigheten har rätt att på begäran få de upplysningar  och ta del av de handlingar som behövs för tillsynen.
10 §
Tillsynsmyndigheten får besluta de förelägganden som  behövs för att denna lag och föreskrifter som har meddelats i  anslutning till lagen ska följas. Sådana förelägganden får  förenas med vite.
Överklagande
11 §
Beslut enligt 10 § får överklagas till allmän  förvaltningsdomstol. Andra beslut enligt denna lag får inte  överklagas.
Prövningstillstånd krävs vid överklagande till kammarrätten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.