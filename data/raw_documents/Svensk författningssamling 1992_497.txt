Title: Lönegarantilag (1992:497)
SFS Number: Svensk författningssamling 1992:497
URL: https://www.riksdagen.se/sv/dokument-och-lagar/dokument/svensk-forfattningssamling/lonegarantilag-1992497_sfs-1992-497/
Source Link: http://rkrattsbaser.gov.se/sfst?bet=1992:497
Amendment Register Link: http://rkrattsbaser.gov.se/sfsr?bet=1992:497
Ministry/Authority: Arbetsmarknadsdepartementet ARM
Issued: 1992-06-04
Metadata: {"Utfärdad": "1992-06-04", "Ändrad": "t.o.m. SFS 2025:800"}

==================================================

Lönegarantilag (1992:497)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1992:497
Departement/myndighet
:   
Arbetsmarknadsdepartementet ARM
Utfärdad
:   
1992-06-04
Ändrad
:   
t.o.m. SFS 2025:800
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Staten svarar enligt denna lag för betalning av  arbetstagares fordran (statlig lönegaranti) hos en  arbetsgivare som
1. har försatts i konkurs i Sverige eller i ett annat nordiskt  land,
2. genomgår företagsrekonstruktion, eller
3. i ett annat land i Europeiska unionen (EU-land) eller inom  Europeiska ekonomiska samarbetsområdet (EES-land) än Sverige  är föremål för ett sådant insolvensförfarande som avses i  artikel 2.1 i Europaparlamentets och rådets direktiv 
2008/94/EG av den 22 oktober 2008 om skydd för arbetstagare  vid arbetsgivarens insolvens, i lydelsen enligt  Europaparlamentets och rådets direktiv (EU) 2015/1794.
Lag (2022:983)
.
2 §
Om konkursen har inträffat i ett annat nordiskt land, lämnas betalning enligt garantin endast för en sådan fordran som avser anställning med övervägande anknytning till Sverige eller svenska förhållanden.
Lag (1997:204)
.
2 a §
I fall som avses i 1 § 3 lämnas betalning enligt garantin endast om arbetstagaren för arbetsgivarens räkning utför eller utförde sitt arbete främst i Sverige.
Om arbetsgivaren har försatts i konkurs i Sverige och arbetstagaren utför eller utförde sitt arbete för arbetsgivarens räkning främst i ett annat EU- eller EES-land lämnas inte betalning enligt garantin.
Lag (2005:681)
.
3 §
Om arbetsgivaren tidigare har varit försatt i konkurs, betalas inte fordringar som har gjorts eller hade kunnat göras gällande i den konkursen.
3 a §
Vad som i denna lag sägs om konkurs gäller i tillämpliga delar när en arbetsgivare är föremål för ett sådant insolvensförfarande som avses i 1 § 3.
Lag (2005:681)
.
4 §
Vad som sägs om arbetstagare gäller även en sådan anhörig till arbetstagare som med anledning av arbetstagarens anställning har pensionsfordran hos konkursgäldenären eller gäldenären vid företagsrekonstruktion.
Lag (2005:273)
.
5 §
Om en fordran har överlåtits, har förvärvaren rätt till utbetalning enligt garantin (garantibelopp) endast om förvärvet har avsett mätningsarvode eller därmed jämförlig avgift eller facklig medlemsavgift.
Rätt till garantibelopp föreligger också om förvärvet har skett efter att konkursbeslutet eller beslutet om företagsrekonstruktion meddelades och förvärvaren är en arbetstagarorganisation i vilken överlåtaren är medlem eller en fond i vars förvaltning organisationen deltar.
Lag (2005:273)
.
6 §
Den som är berättigad till underhåll har rätt till garantibelopp för underhållsbidrag som har innehållits genom utmätning av lön. Försäkringskassan har inte rätt till garantibelopp för underhållsstöd som har lämnats enligt socialförsäkringsbalken.
Lag (2010:1253)
.
6 a §
Den myndighet som regeringen bestämmer betalar ut  garantibelopp (utbetalande myndighet).
Lag (2019:530)
.
Garantins omfattning
7 §
Vid konkurs lämnas betalning enligt garantin för sådan fordran på lön eller annan ersättning och på pension som har förmånsrätt enligt 12 eller 13 § förmånsrättslagen (1970:979).
Vid företagsrekonstruktion lämnas betalning enligt garantin för fordran på lön eller annan ersättning och på pension som skulle haft förmånsrätt enligt 12 eller 13 § förmånsrättslagen om arbetsgivaren i stället hade försatts i konkurs.
Lag (2005:273)
.
7 a §
Betalning enligt garantin lämnas också för fordran på uppsägningslön för tid efter en månad från konkursbeslutet.
Detsamma gäller vid beslut om företagsrekonstruktion, i den mån arbetstagaren under uppsägningstiden inte utfört och inte heller borde ha utfört arbete för arbetsgivarens räkning.
Fordran på uppsägningslön omfattas av garantin längst för uppsägningstid som beräknats enligt 11 § lagen (1982:80) om anställningsskydd. Uppsägningslön för tid under vilken arbetstagaren inte utför arbete för annan och inte heller driver egen rörelse omfattas av garantin endast om arbetstagaren kan visa att han eller hon har anmält sig som arbetssökande hos den offentliga arbetsförmedlingen. För uppsägningstid omfattar garantin endast lön eller ersättning som överstiger inkomst vilken arbetstagaren under den tid lönen eller ersättningen avser har haft av egen rörelse eller har förvärvat eller borde ha kunnat förvärva i en annan anställning. Vid bestämmande av i vilken utsträckning fordran på lön eller ersättning under uppsägningstid omfattas av garantin skall med samtidig inkomst i annan anställning jämställas aktivitetsstöd som lämnas till den som deltar i ett arbetsmarknadspolitiskt program, i den mån stödet avser samma tid som lönen eller ersättningen och arbetstagaren har blivit berättigad till stödet efter uppsägningen.
Betalning enligt garantin lämnas dock inte till sådan arbetstagare som avses i 12 § sjätte stycket förmånsrättslagen
(1970:979).
Lag (2005:273)
.
7 b §
Betalning enligt garantin lämnas inte vid konkurs eller företagsrekonstruktion för sådan del av fordran på lön eller pension som enligt 5 kap. 2 § konkurslagen (1987:672) inte får göras gällande i konkurs.
Lag (2005:273)
.
8 §
/Upphör att gälla U:2026-07-01/
Om någon på grund av en fordran som omfattas av garantin har ansökt om att gäldenären skall försättas i konkurs, lämnas betalning även för kostnaden för det och, om konkursen har avskrivits enligt 10 kap. 1 § konkurslagen (1987:672), för den kostnad som han har blivit ålagd att betala enligt 14 kap. 3 § samma lag.
8 §
/Träder i kraft I:2026-07-01/
Om någon på grund av en fordran som omfattas av garantin  har ansökt om att gäldenären ska försättas i konkurs, lämnas  betalning även för kostnaden för det.
Lag (2025:800)
.
9 §
För sådan fordran som är förenad med förmånsrätt enligt 12 §
förmånsrättslagen (1970:979) och för fordran enligt 7 a §
denna lag lämnas betalning enligt garantin vid konkurs eller företagsrekonstruktion för varje arbetstagare med ett belopp som motsvarar högst fyra gånger det prisbasbelopp enligt 2 kap.
6 och 7 §§ socialförsäkringsbalken som gäller när ett beslut om konkurs eller företagsrekonstruktion fattas.
För fordran på lön eller annan ersättning gäller garantin för en sammanlagd anställningstid om högst åtta månader.
Fordran på ersättning för särskilda kostnader betalas före annan fordran.
Lag (2010:1253)
.
9 a §
har upphävts genom
lag (1997:204)
.
9 b §
En lönefordran ersätts inte om det finns grundad anledning att anta att en av förutsättningarna för den anställning eller det anställningsvillkor på vilket fordran grundar sig har varit att den skulle betalas helt eller delvis genom lönegarantin.
Lag (1994:636)
.
Arbetstagarens upplysningsskyldighet
10 §
Om en arbetstagare har inkomster från en annan anställning under uppsägningstiden och dessa avser samma tid som arbetstagarens fordran i konkursen eller mot gäldenären vid företagsrekonstruktion, skall han eller hon upplysa förvaltaren eller rekonstruktören om inkomsterna. I fall som avses i 21 §
skall upplysningen i stället lämnas till tillsynsmyndigheten.
Sådan upplysning skall också lämnas om arbetstagaren får aktivitetsstöd vid deltagande i ett arbetsmarknadspolitiskt program.
Lag (2005:681)
.
Konkurs med bevakning
11 §
Om bevakning förekommer i konkursen, ska förvaltaren  snarast underrätta den utbetalande myndigheten om sådana  fordringar som omfattas av garantin och som enligt  förvaltarens bedömning är klara.
Underrättelse om övriga fordringar som omfattas av garantin  ska lämnas utan dröjsmål sedan fordringarna har blivit  utdelningsgilla.
Lag (2019:530)
.
12 §
Om förvaltaren, efter att ha lämnat en underrättelse  enligt 11 § första stycket, får upplysningar enligt 10 eller 
23 b § eller på annat sätt får kännedom om något förhållande  som påverkar frågan till vilken del arbetstagarens fordran  omfattas av förmånsrätt, ska förvaltaren snarast underrätta  den utbetalande myndigheten.
Lag (2024:1327)
.
13 §
Underrättelse enligt 11 § behöver inte lämnas om medel har betalats ut i förskott till arbetstagaren enligt 11 kap. 14 §
konkurslagen (1987:672), beträffande fordran på lön för uppsägningstid senast på fordringens förfallodag och beträffande annan fordran utan dröjsmål sedan den har blivit utdelningsgill.
14 §
Den förvaltare som efter att ha lämnat en underrättelse  enligt 11 § avser att göra en förskottsbetalning till  arbetstagaren enligt 13 §, ska underrätta den utbetalande  myndigheten innan betalningen görs.
Lag (2019:530)
.
15 §
/Upphör att gälla U:2026-07-01/
Förvaltaren ska för arbetstagarens räkning bevaka  fordringar som enligt förvaltarens bedömning är klara.
Bevakningen får ske genom att förvaltaren till rätten lämnar  två kopior av en sådan underrättelse som han eller hon har  lämnat till den utbetalande myndigheten enligt 11 § och anger  att den avser bevakning.
Förvaltaren ska genast underrätta arbetstagaren om  bevakningen.
Lag (2019:530)
.
15 §
/Träder i kraft I:2026-07-01/
Förvaltaren ska för arbetstagarens räkning bevaka  fordringar som enligt förvaltarens bedömning är klara.
Som bevakning får förvaltaren använda en sådan underrättelse  som han eller hon har lämnat till den utbetalande myndigheten  enligt 11 §.
Förvaltaren ska genast underrätta arbetstagaren om  bevakningen.
Lag (2025:800)
.
Konkurs utan bevakning och företagsrekonstruktion
16 §
Vid konkurs där bevakning inte förekommer och vid företagsrekonstruktion, skall förvaltaren eller rekonstruktören snarast pröva och meddela beslut i frågan om en fordran skall betalas enligt garantin.
Lag (2005:273)
.
17 §
Om förvaltaren eller rekonstruktören finner att fordran  ska betalas enligt garantin, ska han eller hon samma dag som  beslutet meddelas sända en underrättelse om beslutets innehåll  till den utbetalande myndigheten.
Lag (2019:530)
.
18 §
Om förvaltaren eller rekonstruktören, efter att ha fattat  beslut om betalning enligt garantin, får upplysningar enligt 
10 eller 23 b § eller på annat sätt får kännedom om något  förhållande som påverkar frågan till vilken del arbetstagarens  fordran omfattas av rätt till betalning enligt garantin, ska  förvaltaren eller rekonstruktören snarast ompröva sitt beslut  om garantibelopp som ännu inte har betalats ut.
Om omprövningen medför att utbetalning enligt garantin ska ske  med ett annat belopp än tidigare, ska förvaltaren eller  rekonstruktören samma dag sända en underrättelse om beslutets  innehåll till den utbetalande myndigheten.
Lag (2024:1327)
.
19 §
Kopia av ett beslut enligt 16 eller 18 § skall samma dag som beslutet meddelades sändas till arbetstagaren och den myndighet som har tillsyn över förvaltningen i konkurser.
Lag (2006:711)
.
20 §
Förvaltaren och rekonstruktören får rätta beslut som innehåller en uppenbar oriktighet till följd av skrivfel, räknefel eller liknande förbiseende.
Lag (2005:273)
.
20 a §
Vid företagsrekonstruktion skall rekonstruktören, på begäran av den myndighet som avses i 19 §, lämna sådana uppgifter om fordringar hos gäldenären som kan ha betydelse för betalning enligt garantin.
Lag (2006:711)
.
Lönegaranti vid gränsöverskridande situationer
21 §
Om en arbetstagare begär betalning enligt garantin för en fordran som han eller hon har mot en arbetsgivare som har försatts i konkurs i ett annat nordiskt land eller som i ett annat EU- eller EES-land än Sverige är föremål för ett sådant insolvensförfarande som avses i 1 § 3, skall arbetstagaren ansöka om utbetalning av garantibelopp hos den myndighet som avses i 19 §.
Statens talan förs av den myndighet som avses i 19 §.
Lag (2006:711)
.
21 a §
Om en arbetstagare begär betalning enligt garantin för en fordran som han eller hon har mot en arbetsgivare som i ett annat EU- eller EES-land än Sverige är föremål för ett sådant insolvensförfarande som avses i 1 § 3, skall tillsynsmyndigheten begära information om arbetstagarens utestående fordringar hos den behöriga garantiinstitutionen i det landet.
Om en arbetsgivare som har försatts i konkurs i Sverige har arbetstagare i ett annat EU- eller EES-land, skall tillsynsmyndigheten lämna relevant information om fordringarna vid förfrågan från den behöriga garantiinstitutionen i det landet.
Regeringen eller den myndighet regeringen bestämmer meddelar närmare föreskrifter om utbyte av information mellan tillsynsmyndigheten och behöriga garantiinstitutioner i andra länder.
Lag (2005:681)
.
21 b §
Det som sägs i 18 § om omprövning ska även gälla för  tillsynsmyndigheten i fråga om beslut enligt 21 §.
Lag (2024:1327)
.
Utbetalning av garantibelopp
22 §
Har upphävts genom
lag (2019:530)
.
23 §
Garantibelopp får inte betalas ut innan arbetstagarens fordran har förfallit till betalning.
Åberopas motfordran hos arbetstagaren, får ett garantibelopp, som motsvarar en sådan del av motfordran med vilken kvittning kan ske enligt lagen (1970:215) om arbetsgivares kvittningsrätt, betalas ut först om det framgår att det inte finns någon motfordran.
23 a §
Innan ett garantibelopp betalas ut ska den utbetalande  myndigheten skyndsamt kontrollera ett beslut eller en  underrättelse om lönegaranti från en förvaltare, en  rekonstruktör eller tillsynsmyndigheten i syfte att motverka  felaktiga utbetalningar. Kontrollen ska göras mot sådana  uppgifter i Skatteverkets beskattningsdatabas som avses i 
2 kap. 3 § första stycket 1-5, 7, 8 och 11 lagen (2001:181) om  behandling av uppgifter i Skatteverkets beskattningsverksamhet  och mot andra uppgifter som förekommer i den utbetalande  myndighetens lönegarantiverksamhet.
En sådan kontroll ska även göras efter det att ett  garantibelopp har betalats ut, om det finns skäl för det.
Lag (2024:1327)
.
23 b §
Uppgifter som förekommer i den utbetalande myndighetens  lönegarantiverksamhet och som kan antas ha särskild betydelse  för en underrättelse enligt 12 § eller en omprövning av beslut  enligt 18 § ska skyndsamt lämnas till förvaltaren,  rekonstruktören eller tillsynsmyndigheten.
En uppgift som omfattas av sekretess ska inte lämnas ut om  övervägande skäl talar för att det intresse som sekretessen  ska skydda har företräde framför intresset av att uppgiften  lämnas ut.
Om uppgifter har lämnats ut får ett garantibelopp inte betalas  ut innan förvaltaren, rekonstruktören eller  tillsynsmyndigheten har omprövat sitt tidigare  ställningstagande om lönegaranti eller underrättat den  utbetalande myndigheten om att uppgifterna inte ger anledning  till en ny bedömning.
Lag (2024:1327)
.
24 §
Innan garantibelopp betalas ut ska den utbetalande  myndigheten verkställa skatteavdrag samt avdrag med belopp som  ska innehållas på grund av beslut om utmätning av lön.  Dessutom ska avräkning göras för förskottsbetalning som har  skett enligt 11 kap. 14 § konkurslagen (1987:672) och som  avser fordringar som omfattas av garantin.
Lag (2019:530)
.
25 §
Innan garantibelopp för fordran på uppsägningslön betalas  ut ska arbetstagaren till den utbetalande myndigheten lämna en  försäkran på heder och samvete om sina anställnings- och  avlöningsförhållanden under uppsägningstiden.
Om arbetstagaren under uppsägningstiden inte utför arbete för  konkursgäldenären, gäldenären vid företagsrekonstruktion eller  någon annan och inte heller driver egen rörelse, får  garantibelopp för fordran på uppsägningslön betalas ut endast  om arbetstagaren visar att han eller hon för den tid fordran  avser har varit anmäld som arbetssökande hos den offentliga  arbetsförmedlingen.
Lag (2019:530)
.
26 §
Om den utbetalande myndigheten anser att uppgifterna som  arbetstagaren har lämnat i en försäkran enligt 25 § kan  påverka frågan till vilken del arbetstagarens fordran på  uppsägningslön omfattas av rätt till betalning enligt  garantin, ska den utbetalande myndigheten skyndsamt sända en  kopia av försäkran till förvaltaren, rekonstruktören eller  tillsynsmyndigheten.
I sådana fall får garantibelopp för fordran på uppsägningslön  inte betalas ut innan förvaltaren, rekonstruktören eller  tillsynsmyndigheten har omprövat sitt tidigare  ställningstagande om lönegaranti eller underrättat den  utbetalande myndigheten om att uppgifterna i försäkran inte  ger anledning till en ny bedömning.
Lag (2024:1327)
.
27 §
Om det, sedan förvaltaren har meddelat beslut i en lönegarantifråga, förordnas att bevakning skall äga rum i konkursen, får garantibelopp inte betalas ut på grund av beslutet. Om betalningen redan har verkställts, skall den räknas av från det belopp som arbetstagaren senare visar sig ha rätt till.
28 §
I fråga om utbetalat garantibelopp inträder staten i arbetstagarens rätt mot konkursgäldenären eller gäldenären vid företagsrekonstruktion. Staten inträder dock inte i arbetstagarens rätt enligt 12 eller 13 § förmånsrättslagen
(1970:979).
Utdelning i konkurs för arbetstagarens fordran som ersatts av garantin tillfaller staten upp till detta belopp.
Lag (2008:995)
.
Överprövning av beslut
29 §
Om en arbetstagare är missnöjd med förvaltarens eller rekonstruktörens beslut enligt 16 eller 18 §, får arbetstagaren väcka talan mot staten inom tre veckor från det att han eller hon fick del av beslutet.
Statens talan förs av den myndighet som avses i 19 §.
Lag (2006:711)
.
30 §
Om den myndighet som avses i 29 § andra stycket finner att förvaltarens eller rekonstruktörens beslut är oriktigt, får myndigheten väcka talan mot arbetstagaren inom tre veckor från det att myndigheten fick del av beslutet.
Lag (2005:273)
.
31 §
Vad som har sagts i fråga om arbetstagare i 29 och 30 §§ gäller även den som en fordran har överlåtits till enligt 5 eller 6 §.
32 §
Talan enligt 29 eller 30 § skall väckas vid den tingsrätt som handlägger konkursärendet eller ärendet om företagsrekonstruktion.
En arbetstagare, som är missnöjd med tillsynsmyndighetens beslut enligt 21 §, får inom den tid som anges i 29 § väcka talan mot staten vid den tingsrätt där arbetstagaren skall svara i tvistemål i allmänhet.
Lag (2005:273)
.
33 §
I mål enligt 29 och 30 §§ får det beslutas att vardera parten skall bära sin rättegångskostnad, även om arbetstagaren har förlorat målet.
Återbetalning av garantibelopp
34 §
Om någon genom oriktiga uppgifter eller på annat sätt har orsakat att garantibelopp har betalats ut obehörigt eller med för högt belopp, skall återbetalning ske av vad som har betalats för mycket.
Sådan återbetalning skall ske också om någon i annat fall har tagit emot garantibelopp obehörigt eller med för högt belopp och skäligen hade bort inse detta.
35 §
Om betalning enligt garantin har skett och konkursbeslutet eller beslutet om företagsrekonstruktion därefter upphävs genom ett beslut som vinner laga kraft, skall den som tagit emot betalningen betala tillbaka beloppet.
Lag (2005:273)
.
36 §
Om det finns särskilda skäl, får återbetalningsskyldighet enligt 34 och 35 §§ efterskänkas helt eller delvis.
Behandling av personuppgifter
37 §
Den utbetalande myndigheten får behandla personuppgifter  om det behövs för kontroll och utbetalning av garantibelopp  och för att i övrigt utföra sina uppgifter i  lönegarantiverksamheten.
Personuppgifter som behandlas enligt första stycket får också  behandlas om det behövs för att fullgöra uppgiftslämnande som  sker i överensstämmelse med lag eller förordning.
Lag (2024:1327)
.
38 §
Rätten att göra invändningar enligt artikel 21.1 i  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning) gäller inte vid sådan behandling av  personuppgifter i den utbetalande myndighetens  lönegarantiverksamhet som är tillåten enligt denna lag eller  föreskrifter som har meddelats i anslutning till lagen.
Lag (2024:1327)
.
Övergångsbestämmelser
1992:497
1. Denna lag träder i kraft den 1 juli 1992, då lagen (1970:741) om statlig lönegaranti vid konkurs skall upphöra att gälla.
2. Äldre föreskrifter gäller fortfarande för fordran hos en arbetsgivare som har försatts i konkurs före ikraftträdandet.
1994:636
1. Denna lag träder i kraft den 1 juli 1994.
2. Den äldre bestämmelsen i 25 § om utbetalning av garantibelopp skall fortfarande gälla i fråga om fordringar mot arbetsgivare som har försatts i konkurs före ikraftträdandet.
2003:544
1. Denna lag träder i kraft den 1 januari 2004.
2. I fråga om en konkurs som har beslutats på grund av en ansökan som gjorts före ikraftträdandet tillämpas äldre bestämmelser.
2005:273
1. Denna lag träder i kraft den 1 juni 2005.
2. De nya bestämmelserna om lönegaranti vid företagsrekonstruktion skall tillämpas om beslutet om företagsrekonstruktion fattas på grund av en ansökan om företagsrekonstruktion som inkommit till tingsrätten den 1 juni 2005 eller senare.
2005:681
Denna lag träder i kraft den 7 oktober 2005 och tillämpas i fråga om insolvensförfaranden som inletts därefter.
2008:995
1. Denna lag träder i kraft den 1 januari 2009.
2. I en konkurs eller företagsrekonstruktion som har beslutats på grund av en ansökan som har inkommit till domstolen före ikraftträdandet tillämpas äldre bestämmelser.
2024:1327
1. Denna lag träder i kraft den 1 februari 2025.
2. Äldre föreskrifter gäller fortfarande för fordringar hos en  arbetsgivare som före ikraftträdandet har försatts i konkurs  eller blivit föremål för något annat insolvensförfarande som  avses i 1 §.
2025:800
1. Denna lag träder i kraft den 1 juli 2026.
2. Den äldre lydelsen av 8 § gäller för en konkurs som har  beslutats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.