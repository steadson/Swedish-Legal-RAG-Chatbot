Title: Hyresförhandlingslag (1978:304)
SFS Number: Svensk författningssamling 1978:304
URL: https://www.riksdagen.se/sv/dokument-och-lagar/dokument/svensk-forfattningssamling/hyresforhandlingslag-1978304_sfs-1978-304/
Source Link: http://rkrattsbaser.gov.se/sfst?bet=1978:304
Amendment Register Link: http://rkrattsbaser.gov.se/sfsr?bet=1978:304
Ministry/Authority: Justitiedepartementet L1
Issued: 1978-06-01
Metadata: {"Utfärdad": "1978-06-01", "Ändrad": "t.o.m. SFS 2024:315"}

==================================================

Hyresförhandlingslag (1978:304)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1978:304
Departement/myndighet
:   
Justitiedepartementet L1
Utfärdad
:   
1978-06-01
Ändrad
:   
t.o.m. SFS 2024:315
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Förhandling om hyresförhållanden i fråga om bostadslägenheter får enligt denna lag föras mellan å ena sidan hyresvärd eller hyresvärd och organisation av fastighetsägare, i vilken hyresvärden är medlem, och å andra sidan organisation av hyresgäster. Förhandling förs på grundval av förhandlingsordning, som kommer till stånd genom avtal mellan de förhandlande parterna eller genom beslut av hyresnämnd.
Som hyresvärd anses i lagen den som för annat ändamål än fritidsändamål regelmässigt hyr ut mer än två bostadslägenheter, vilka ej utgör del av upplåtarens bostad.
Vad som i lagen sägs om avtal om förhandlingsordning och om verkan av att sådant avtal har slutits gäller i tillämpliga delar även i fråga om förhandlingsordning som har beslutats av hyresnämnd.
Lagen är inte tillämplig vid upplåtelse med kooperativ hyresrätt.
Lag (2002:98)
.
2 §
Med förhandlingsöverenskommelse avses en överenskommelse  om hyra eller något annat hyresvillkor som har ingåtts med  stöd av en förhandlingsordning enligt denna lag.
Med förhandlingsklausul avses ett villkor i ett hyresavtal om  att hyra för lägenheten eller något annat hyresvillkor som  bestäms i en förhandlingsöverenskommelse, som ingås med stöd  av en förhandlingsordning som omfattar lägenheten, får  tillämpas mot hyresgästen.
Om den förhandlingsordning som förhandlingsklausulen avser  ändras eller ersätts, får även villkor som bestäms i en  förhandlingsöverenskommelse som ingås med stöd av en senare  förhandlingsordning tillämpas mot hyresgästen.
Lag (2024:315)
.
2 a §
En tvist om att införa eller ta bort en  förhandlingsklausul i ett hyresavtal kan prövas av hyresnämnd  enligt 12 kap. 51 § första stycket andra meningen eller 54 §  jordabalken. Om hyresgästen har angett sin uppfattning, ska  hyresnämnden avgöra tvisten i enlighet med denna, om inte  synnerliga skäl talar emot det. Om hyresgästen inte har angett  sin uppfattning, ska hyresnämnden avgöra tvisten i enlighet  med hyresvärdens uppfattning.
Om det finns särskilda skäl, får hyresnämnden besluta att  införandet eller borttagandet av en förhandlingsklausul ska  gälla först från och med en viss dag.
Lag (2024:315)
.
3 §
En förhandlingsordning omfattar samtliga bostadslägenheter i ett eller flera planerade, påbörjade eller befintliga hus, om inte något annat följer av andra eller tredje stycket.
En förhandlingsordning gäller inte för en lägenhet, om hyresvärden och hyresgästen skriftligen har kommit överens om att hyresavtalet inte skall innehålla en förhandlingsklausul.
En sådan överenskommelse kan träffas tidigast sedan hyresförhållandet har varat tre månader i följd.
Överenskommelsen skall undertecknas av hyresvärden och hyresgästen. En överenskommelse som inte uppfyller dessa föreskrifter är ogiltig.
En förhandlingsordning gäller inte heller för en lägenhet, om hyresavtalet enligt beslut av hyresnämnden inte skall innehålla en förhandlingsklausul. Ett sådant beslut får börja gälla tidigast när hyresförhållandet har varat tre månader i följd.
Lag (2006:409)
.
3 a §
Om det finns särskilda skäl, får hyresnämnden på ansökan av en organisation av hyresgäster besluta att en förhandlingsordning inte längre skall gälla för ett eller flera av de hus som förhandlingsordningen avser.
I ärendet är hyresvärden och den hyresgästorganisation som är part i förhandlingsordningen sökandens motparter. Om förhandlingsordningen gäller även för en organisation av fastighetsägare, är även den organisationen sökandens motpart.
Lag (2002:30)
.
4 §
Om en hyresvärd är part i ett avtal om en förhandlingsordning för ett visst eller vissa hus med en viss organisation av hyresgäster som motpart, får hyresvärden ingå avtal om en förhandlingsordning som avser huset eller husen med en annan organisation av hyresgäster först sedan den förra förhandlingsordningen har upphört att gälla där.
Lag (1997:64)
.
5 §
En förhandlingsordning medför skyldighet för hyresvärden  att på eget initiativ förhandla med hyresgästorganisationen i  fråga om
1. höjning av hyran för en lägenhet, om inte höjningen avser  ett tillval och högst motsvarar ett pris som  förhandlingsordningens parter har rekommenderat,
2. bestämmande av hyran för en ny hyresgäst, om den begärda  hyran överstiger den tidigare hyresgästens hyra och höjningen  inte avser ett tillval och högst motsvarar ett pris som  förhandlingsordningens parter har rekommenderat,
3. ändring av grunderna för beräkning av sådan särskild  ersättning som avses i 12 kap. 19 § jordabalken, eller
4. ändring av villkor som avser hyresgästernas rätt att  använda utrymmen som är avsedda att användas gemensamt av  hyresgästerna.
En förhandlingsordning medför vidare, om parterna inte enas om  annat, skyldighet att, om en av dem begär det, förhandla i  fråga om
1. hyresvillkoren,
2. lägenheternas och husets skick,
3. gemensamma anordningar i huset,
4. övriga boendeförhållanden i den utsträckning de rör  hyresgästerna gemensamt.
Om parterna är ense om det kan en förhandlingsordning också  medföra rätt för hyresgästorganisationen att få till stånd  förhandling om fråga som rör tillämpning av enskilt hyresavtal  under förutsättning att hyresgästen genom skriftlig fullmakt  har bemyndigat hyresgästorganisationen att före-träda  hyresgästen i saken.
En förhandlingsordning medför inte någon inskränkning i  hyresgästens rätt att begära prövning av hyresvillkoren enligt 
12 kap. 54 § jordabalken. Vid sådan prövning gäller  bestämmelserna i 12 kap. 53, 54 och 55-55 e §§ samma balk.
Lag (2019:535)
.
Avtal om förhandlingsordning
6 §
Ett avtal om förhandlingsordning skall avse ett eller flera planerade, påbörjade eller befintliga hus. Avtalet skall upprättas skriftligen och dagtecknas.
Lag (2006:409)
.
7 §
Om parterna vill avvika från det som anges i 5 § andra  stycket eller om de vill att förhandlingsrätt ska finnas i en  fråga som avses i 5 § tredje stycket, ska detta anges i  avtalet om förhandlingsordning.
Om parterna är överens om att en skiljeman ska kunna utses  enligt 23 a § för att pröva en tvist som avses där, ska det  också anges i avtalet om förhandlingsordning. Motsvarande  gäller i fråga om villkor för att en ansökan om en skiljeman  ska få göras.
I ett avtal om förhandlingsordning ska det anges från vilken  tidpunkt förhandlingsordningen ska tillämpas. Om det inte har  angetts någon tidpunkt träder den i kraft omedelbart.
Lag (2022:1658)
.
8 §
Avtal om förhandlingsordning gäller även för ny hyresvärd.
Har den tidigare hyresvärden försummat att upplysa om att förhandlingsordning gäller och har den nye hyresvärden varken ägt eller bort äga kännedom om förhandlingsordningen, är den tidigare hyresvärden skyldig att ersätta skada som förorsakas den nye hyresvärden på grund av försummelsen.
Rätt till förhandlingsordning
9 §
Vägrar hyresvärd att efter skriftlig begäran från organisation av hyresgäster sluta avtal om förhandlingsordning för ett påbörjat eller befintligt hus, har organisationen rätt att få frågan om förhandlingsordning prövad av hyresnämnden.
Motsvarande rätt tillkommer hyresvärd, om organisation av hyresgäster vägrar att efter skriftlig begäran från hyresvärden sluta avtal om förhandlingsordning.
Lag (2006:409)
.
10 §
Vid prövning av tvist som avses i 9 § skall hyresgästorganisationen respektive hyresvärden ha rätt till förhandlingsordning, om det med hänsyn till organisationens kvalifikationer, det antal lägenheter som förhandlingsordningen kan förväntas komma att omfatta och omständigheterna i övrigt kan anses skäligt mot hyresvärden respektive hyresgästorganisationen att den begärda förhandlingsordningen skall gälla.
Lag (1997:64)
.
11 §
Finner hyresnämnden part berättigad till förhandlingsordning, skall nämnden fastställa förhandlingsordningens innehåll. Den tidpunkt, från vilken förhandlingsordningen skall tillämpas, skall bestämmas så att hyresvärden får skälig tid för att träffa avtal med hyresgästerna om införande av förhandlingsklausul i hyresavtalen.
Uppsägning och förlängning av förhandlingsordning
12 §
Förhandlingsordning upphör att gälla efter uppsägning. Uppsägning skall vara skriftlig och skall delges motparten.
Gäller förhandlingsordning tills vidare, upphör den att gälla tidigast vid det månadsskifte som inträffar närmast efter tre månader från uppsägningen.
Gäller förhandlingsordning för bestämd tid, skall uppsägningen ske senast tre månader före utgången av den bestämda tiden.
Saknar förhandlingsordning, som avses i tredje stycket, bestämmelse om verkan av utebliven uppsägning och sker ej uppsägning i rätt tid, anses förhandlingsordningen förlängd på ett år.
13 §
Uppsägs förhandlingsordning, har motparten rätt att hänskjuta fråga om förlängning av förhandlingsordningen till prövning av hyresnämnden. Ansökan härom skall göras inom tre veckor från den dag då han fick del av uppsägningen. Senare inkommen ansökan upptas ej till behandling.
Tvist som avses i första stycket skall prövas enligt de grunder som anges i 10 §.
Om part påkallar det, skall hyresnämnden i samband med att förhandlingsordning förlängs pröva fråga om ändring av dess innehåll.
14 §
Är fråga om förlängning av förhandlingsordning ännu ej avgjord, när förhandlingsordningen på grund av uppsägningen skulle ha upphört att gälla, skall förhandlingsordningen tillämpas till dess att frågan är slutligt avgjord.
Förhandlingen
15 §
En part som vill förhandla ska göra en framställning till  motparten om det. Är både en hyresvärd och en  fastighetsägarorganisation parter enligt  förhandlingsordningen, ska båda begära förhandling och en  framställning om förhandling från motpartens sida göras till  var och en av dem.
En framställning om förhandling ska vara skriftlig och  innehålla den eller de frågor som det begärs förhandling om.  Den ska också innehålla förslag på tidpunkter och plats för  sammanträde för förhandling.
Ett förhandlingssammanträde ska hållas inom tre veckor från  det att motparten fått del av förhandlingsframställningen.
Parterna får avvika från bestämmelserna i denna paragraf genom  skriftligt avtal.
Lag (2022:1658)
.
16 §
Förhandlingsskyldig part skall själv eller genom ombud inställa sig vid förhandlingssammanträde och lägga fram motiverat förslag till lösning av den fråga som förhandlingen avser.
Förhandling skall bedrivas skyndsamt. Om part begär det, skall föras protokoll som justeras av båda parter.
17 §
Part som vid förhandling åberopar viss handling skall vid sammanträde hålla den tillgänglig för motparten, om denne begär det.
18 §
Om parterna inte enas om något annat ska en förhandling  anses avslutad när en part, som har fullgjort sin  förhandlingsskyldighet enligt 16 § första stycket, har gett  motparten ett skriftligt besked om att parten frånträder  förhandlingen.
En förhandling ska dock inte anses avslutad om ett sådant  besked lämnas under den tid som
1. parterna har möjlighet att ansöka om att en skiljeman ska  utses enligt 23 a §,
2. hyresnämndens handläggning av ärendet om att utse en  skiljeman pågår, eller
3. skiljemannen utför sitt uppdrag.
Har en förhandling om en fråga avslutats utan att en  överenskommelse har träffats och begär en part att  förhandlingen ska återupptas, är motparten inte skyldig att  förhandla på grund av denna framställning.
Lag (2022:1658)
.
Förhandlingsöverenskommelsen
19 §
Förhandlingsöverenskommelse skall avfattas skriftligen och undertecknas av förhandlingsordningens parter.
Hyresvärden skall underrätta hyresgästerna om innehållet i förhandlingsöverenskommelse.
20 §
Genom en förhandlingsöverenskommelse får bestämmas att i hyran för samtliga lägenheter som omfattas av förhandlingsordningen skall ingå ett visst belopp som utgör ersättning till hyresgästorganisationen för dess förhandlingsarbete.
Av förhandlingsöverenskommelsen skall det framgå hur stor del av hyran som utgör ersättning av detta slag. Beloppet får inte överstiga vad som kan anses skäligt med hänsyn till hyran i övrigt, förhandlingskostnadernas storlek och övriga omständigheter.
Lag (1994:816)
.
21 §
I en förhandlingsöverenskommelse om hyra ska samma hyra  bestämmas för sådana lägenheter som är lika stora och som  omfattas av samma förhandlingsordning, om det inte med hänsyn  till vad som är känt om lägenheternas beskaffenhet och övriga  omständigheter kan anses vara skillnad mellan dem i fråga om  bruksvärdet. Detta gäller dock inte om hyran bestäms enligt 
12 kap. 55 c § jordabalken och inte heller i den del hyran  bestäms enligt 12 kap. 55 d § samma balk.
Första stycket hindrar inte att det i en  förhandlingsöverenskommelse, på de grunder som anges i 12 kap. 
55 § sjätte stycket jordabalken, bestäms att hyra ska betalas  med lägre belopp under skälig tid eller att hyresgäster som  deltar i ett system för självförvaltning som är öppet för  samtliga berörda hyresgäster ska ha rätt till avdrag på den  ordinarie hyran. Detta avdrag får dock inte vara större än vad  som motiveras av självförvaltningens omfattning.
Lag (2019:535)
.
22 §
Har förhandlingsöverenskommelse träffats om hyran eller annat hyresvillkor för hyresgäst, har hyresgästen rätt att hos hyresnämnden ansöka om ändring av överenskommelsen i den del den avser honom. För att kunna upptas till behandling skall ansökan ha kommit in till hyresnämnden inom tre månader från den dag då hyresgästen fick underrättelse om det nya villkoret eller, i fråga om hyra, tre månader från den dag då villkoret började tillämpas mot honom.
Vid prövning av hyresvillkor enligt första stycket skall 12 kap. 55 §
jordabalken tillämpas med den avvikelse som kan följa av 21 §.
Skäligheten av belopp som avses i 20 § får prövas även utan samband med prövning av hyran i övrigt.
Beslut varigenom hyresvillkor ändras träder i stället för förhandlingsöverenskommelsen i den delen. Avser beslutet hyra, skall hyresvärden samtidigt åläggas att till hyresgästen betala tillbaka vad han till följd därav har uppburit för mycket jämte ränta. Räntan skall beräknas enligt 5 § räntelagen (1975:635) för tiden från dagen för beloppets mottagande till dess att beslutet har vunnit laga kraft och enligt 6 § räntelagen för tiden därefter.
Bestämmelserna i denna paragraf gäller ej i fråga om överenskommelse som har ingåtts efter förhandling enligt 5 § tredje stycket.
Lag (1984:696)
.
23 §
Omfattas lägenhet av förhandlingsordning, är avtal som hyresvärden träffar med hyresgästen i fråga som avses i 5 § första stycket ogiltigt, om förhandling enligt förhandlingsordningen ej har ägt rum. Sådant avtal är även ogiltigt, om det avser hyreshöjning utöver vad som medges i träffad förhandlingsöverenskommelse eller ändring av grunderna för beräkning av sådan särskild ersättning som avses i 12 kap. 19 § jordabalken eller av villkor som avser hyresgästernas rätt använda utrymmen som är avsedda att användas gemensamt av hyresgästerna och avtalet strider mot en förhandlingsöverenskommelse. Hyresvärden är skyldig att betala tillbaka vad han har uppburit för mycket jämte ränta därpå enligt 6 §
räntelagen (1975:635) från dagen för beloppets mottagande.
Första stycket gäller ej, om mot förhandling har mött hinder som ej har berott av hyresvärden eller av fastighetsägarorganisation som är part enligt förhandlingsordningen.
Lag (1984:696)
.
Särskild skiljeman
23 a §
Om parterna har avtalat om att en tvist om ändring av  hyran med hänsyn till den ekonomiska utvecklingen på orten får  prövas av en särskild skiljeman, ska hyresnämnden på ansökan  av en part utse en skiljeman.
En ansökan ska ges in till hyresnämnden tidigast tre och  senast fyra månader efter det att motparten fått del av  förhandlingsframställningen enligt 15 §, om parterna inte har  kommit överens om något annat. En ansökan får göras trots att  det inte har gått tre månader om det har uppstått något hinder  mot förhandlingen som har berott på motparten.
Lag (2022:1658)
.
23 b §
Den som utses till skiljeman ska vara opartisk,  oberoende och i övrigt lämplig för uppdraget.
En skiljeman som inte är lämplig eller av någon annan orsak  bör skiljas från uppdraget ska, på ansökan av en part eller av  skiljemannen själv, entledigas av hyresnämnden. Nämnden ska i  så fall utse en annan skiljeman.
Lag (2022:1658)
.
23 c §
Vid skiljemannens handläggning av en tvist ska lagen 
(2022:1657) om tvistlösning inom ramen för vissa kollektiva  hyresförhandlingar tillämpas.
Lag (2022:1658)
.
24 §
Har förhandling enligt förhandlingsordning avslutats utan att överenskommelse träffats, har hyresvärden och hyresgäst rätt att hos hyresnämnden ansöka om ändring av hyresvillkoren i den del som förhandlingen har avsett. Detsamma gäller om mot förhandling har mött hinder, som ej har berott av den som har påkallat ändring av hyresvillkoren eller av organisation som enligt förhandlingsordningen är part på hans sida.
Beslut om ändring av hyresvillkoren får inte avse tiden före det månadsskifte som inträffar närmast efter tre månader från dagen för ansökningen. Om det finns skäl till det, får hyresnämnden dock förordna att beslut om villkorsändring skall gälla från en tidigare tidpunkt.
I ansökningen skall anges den tidpunkt från vilken ändring av hyresvillkoren yrkas. Begärs tillämpning av bestämmelsen i andra stycket andra meningen, skall skälen härför anges.
Lag (1984:696)
.
25 §
Vid prövning av tvist som avses i 24 § gäller följande.
Hyran och andra hyresvillkor ska fastställas enligt 12 kap. 
55 § jordabalken.
Om särskilda skäl föreligger, får hyresnämnden pröva även  hyresvillkor som har samband med det villkor som förhandlingen  har avsett.
Bestämmelserna i 12 kap. 50 § tredje stycket och 55 e §  fjärde-åttonde styckena jordabalken ska tillämpas.
Beslut om att hyresvillkoren ändras anses som avtal om  villkoren för fortsatt förhyrning.
Lag (2019:535)
.
Skadestånd
26 §
Iakttar hyresvärd inte sin skyldighet att förhandla enligt 5 §
första stycket eller enligt föreskrift i förhandlingsordning, är han skyldig att ersätta hyresgästorganisationen skada som har uppstått till följd av hans försummelse.
Lag (1994:816)
.
27 §
En part är, om motparten på rätt sätt har begärt  förhandling, skyldig att ersätta motparten för den skada som  uppstår till följd av att parten
1. inte inställer sig till det sammanträde för förhandling som  enligt 15 § tredje stycket ska hållas inom tre veckor från det  att motparten fått del av förhandlingsframställningen, utan  att ha giltig ursäkt för det, eller
2. inte fullgör sin förhandlingsskyldighet enligt 16 § första  stycket eller enligt en bestämmelse i en förhandlingsordning.
En part är skyldig att ersätta motparten även för den skada  som uppstår till följd av att parten bryter mot 16 § andra  stycket eller mot 17 §.
Lag (2022:1658)
.
28 §
Vid bedömningen av om, och i vilken utsträckning, skada  har uppstått ska hänsyn tas även till intresset av att denna  lag och förhandlingsordningen följs och till övriga  omständigheter av annan än rent ekonomisk betydelse.
Ersättning för annan skada än ekonomisk skada ska uppgå till  minst hälften av det prisbasbelopp enligt 2 kap. 6 och 7 §§  socialförsäkringsbalken som gäller för det år då  skadehändelsen inträffade, om det inte finns särskilda skäl  för att bestämma ersättningen till ett lägre belopp.
Lag (2022:1658)
.
29 §
Den som vill fordra skadestånd enligt 26 eller 27 § skall dels inom två månader från det han fick kännedom om den omständighet på vilken anspråket grundas underrätta motparten om sitt anspråk, dels också inom två år från det skadan inträffade hänskjuta tvist om anspråket till hyresnämnden. Försummas det, är rätten till talan förlorad.
Övriga bestämmelser
30 §
Fråga enligt denna lag prövas av hyresnämnd. Fråga om skadestånd som avses i 8 § andra stycket prövas dock av allmän domstol.
I fråga om förfarandet vid hyresnämnden finns bestämmelser i lagen
(1973:188) om arrendenämnder och hyresnämnder.
Fastighetsägarorganisation eller hyresgästorganisation är ej part i ärende enligt 22 §.
31 §
Hyresnämndens beslut enligt denna lag får överklagas hos  Svea hovrätt inom tre veckor från den dag beslutet meddelades.  Beslut om att utse en skiljeman enligt 23 a § eller entlediga  en skiljeman enligt 23 b § får dock inte överklagas.
Ett överklagande ska ges in till hyresnämnden.
Lag (2022:1658)
.
32 §
I tvist som avses i 22 eller 24 § skall vardera parten svara för sin rättegångskostnad i hovrätten, i den mån ej annat följer av 18 kap. 6 § rättegångsbalken.
Lag (1994:838)
.
33 §
Om särskilda skäl föreligger, kan länsstyrelsen medge undantag från tillämpningen av lagen i fråga om hus som ägs av en förening eller aktiebolag som avses i punkt 7 övergångsbestämmelserna till bostadsrättslagen (1991:614).
Lag (1991:624)
.
34 §
Ett protokoll enligt 16 § får justeras och en  förhandlingsöverens-kommelse enligt 19 § får undertecknas med  en sådan avancerad elektronisk underskrift som avses i  artikel 3 i Europaparlamentets och rådets förordning (EU)  nr 910/2014 av den 23 juli 2014 om elektronisk identifiering  och betrodda tjänster för elektroniska transaktioner på den  inre marknaden och om upphävande av direktiv 1999/93/EG, i den  ursprungliga lydelsen.
Lag (2019:1171)
.
Övergångsbestämmelser
1986:1178
Denna lag träder i kraft den 1 januari 1987. I fråga om beslut som har meddelats före ikraftträdandet gäller dock äldre föreskrifter.
1994:816
1. Denna lag träder i kraft den 1 juli 1994.
2. Den nya lydelsen av 3 § skall tillämpas även på en förhandlingsordning som har kommit till stånd före ikraftträdandet.
1997:64
1. Denna lag träder i kraft den 1 april 1997.
2. Om hyresvärden och hyresgästen före ikraftträdandet har träffat en skriftlig överenskommelse om att hyresavtalet inte skall innehålla en förhandlingsklausul, är överenskommelsen giltig även efter ikraftträdandet. Detsamma gäller beslut av hyresnämnden som har meddelats före ikraftträdandet och som innebär att hyresavtalet inte skall innehålla någon förhandlingsklausul.
3. Om det före ikraftträdandet har slutits avtal om två eller flera förhandlingsordningar för ett visst eller vissa hus, gäller från ikraftträdandet den förhandlingsordning som omfattar flest lägenheter. Om förhandlingsordningarna omfattar samma antal lägenheter, gäller den senast tillkomna förhandlingsordningen.
2002:30
1. Denna lag träder i kraft den 1 april 2002.
2. I fråga om en tvist enligt 2 § andra stycket som har hänskjutits till hyresnämnden före ikraftträdandet gäller 3 a §
i sin äldre lydelse.
2006:409
1. Denna lag träder i kraft den 1 juli 2006.
2. I fråga om hyresavtal som har ingåtts före ikraftträdandet skall 5 och 21 §§ tillämpas i sina äldre lydelser.
2022:1658
1. Denna lag träder i kraft den 1 januari 2023.
2. Bestämmelsen i 2 § i den nya lydelsen tillämpas även för  hyresavtal som har ingåtts före ikraftträdandet.
2024:315
1. Denna lag träder i kraft den 1 juli 2024.
2. Bestämmelserna i 2 § i den nya lydelsen tillämpas även för  hyresavtal som ingåtts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.