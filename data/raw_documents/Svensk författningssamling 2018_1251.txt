Title: Strafftidslag (2018:1251)
SFS Number: Svensk författningssamling 2018:1251
URL: https://www.riksdagen.se/sv/dokument-och-lagar/dokument/svensk-forfattningssamling/strafftidslag-20181251_sfs-2018-1251/
Source Link: http://rkrattsbaser.gov.se/sfst?bet=2018:1251
Amendment Register Link: http://rkrattsbaser.gov.se/sfsr?bet=2018:1251
Ministry/Authority: Justitiedepartementet L5
Issued: 2018-06-20
Metadata: {"Utfärdad": "2018-06-20", "Ändrad": "t.o.m. SFS 2022:933"}

==================================================

Strafftidslag (2018:1251)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1251
Departement/myndighet
:   
Justitiedepartementet L5
Utfärdad
:   
2018-06-20
Ändrad
:   
t.o.m. SFS 2022:933
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna lag innehåller bestämmelser om när  fängelsestraff får verkställas och hur strafftid ska  beräknas.
Inledande av verkställighet
Förutsättningar för verkställighet
2 §
Ett fängelsestraff får verkställas när
1. en dom eller ett beslut i den del som avser fängelsestraff  fått laga kraft mot den dömde, eller
2. ett beslut om verkställighet i Sverige av ett motsvarande  utländskt straff fått laga kraft.
Om ett beslut enligt första stycket 2 innebär att en ny  påföljd ska bestämmas genom svensk dom får verkställighet ske  först när den domen fått laga kraft.
3 §
Ett fängelsestraff får, om det följer av särskilda  bestämmelser, verkställas utan att en dom eller ett beslut  som avses i 2 § fått laga kraft.
4 §
Kriminalvården ska kontrollera om ett fängelsestraff  är verkställbart.
Rätten att påbörja verkställighet
5 §
En dömd har rätt att påbörja verkställigheten av ett  fängelsestraff om han eller hon begär det och straffet är  verkställbart.
Dömda som inte är frihetsberövade
6 §
Om en dömd inte är frihetsberövad när fängelsestraffet  är verkställbart ska han eller hon utan dröjsmål föreläggas  att senast en viss dag inställa sig vid den  kriminalvårdsanstalt där fängelsestraffet ska verkställas.
Om den dömde inte följer eller inte kan nås av ett  föreläggande enligt första stycket eller om det finns risk  för det, ska Polismyndigheten på begäran av Kriminalvården  förpassa honom eller henne till ett häkte eller en  kriminalvårdsanstalt.
Om det bedöms kunna ske utan risk för att den dömde undandrar  sig verkställighet, får Polismyndigheten förelägga honom  eller henne att inställa sig vid en kriminalvårdsanstalt i  stället för att förpassa honom eller henne dit.
7 §
Kriminalvården får skjuta upp verkställigheten av ett  fängelsestraff
1. för domar eller beslut på fängelse i högst tre månader om  syftet är att åstadkomma en jämnare beläggning i  kriminalvårdsanstalterna,
2. i avvaktan på ett ställningstagande om överförande av  verkställighet av en svensk dom eller ett svenskt beslut på  fängelse till en annan stat, eller
3. i avvaktan på regeringens beslut i ett ärende om nåd.
I de fall som avses i första stycket 1 får verkställigheten  skjutas upp under högst sex månader från den dag  fängelsestraffet är verkställbart.
Dömda som är frihetsberövade
8 §
Om en dömd är häktad, omhändertagen enligt 26 kap. 22 §  eller 28 kap. 11 § brottsbalken eller intagen i  kriminalvårdsanstalt för verkställighet i ett annat mål när  fängelsestraffet är verkställbart, ska verkställigheten  påbörjas omedelbart där han eller hon förvaras.
Om den dömde inte förvaras i kriminalvårdsanstalt när  verkställigheten enligt första stycket påbörjas och inte  heller samtidigt är häktad eller omhändertagen enligt 26 kap. 
22 § eller 28 kap. 11 § brottsbalken i ett annat mål, ska han  eller hon överföras till kriminalvårdsanstalt för fortsatt  verkställighet.
Lag (2022:933)
.
Intagning i häkte
9 §
En dömd som ska överföras eller förpassas till  kriminalvårdsanstalt för verkställighet av fängelsestraff får  i anslutning till det tas in i häkte
1. i avvaktan på anstaltsplacering, eller
2. om det behövs med hänsyn till transportförhållandena.
Den dömde får i de fall som avses i första stycket  tillfälligt tas in i polisarrest. Är den dömde under arton år  får han eller hon tas in i polisarrest endast om det är  absolut nödvändigt.
10 §
Tiden i häkte med stöd av 9 § första stycket får inte  vara längre än nödvändigt och inte längre än sju dagar, om  det inte finns särskilda skäl för en längre tid. Även om det  finns särskilda skäl får tiden inte vara längre än trettio  dagar.
Vid tillämpning av första stycket ska tid i polisarrest  räknas som tid i häkte.
Nöjdförklaring
11 §
En dömd får förklara att han eller hon avstår från  att överklaga eller fullfölja ett överklagande av en dom  eller ett beslut i den del som avser fängelsestraff 
(nöjdförklaring).
En nöjdförklaring får lämnas inför Kriminalvården. Om en dömd  inte är frihetsberövad får en nöjdförklaring också lämnas  inför Polismyndigheten.
Formkrav
12 §
En nöjdförklaring får inte tas emot utan att både den  som tar emot förklaringen och den dömde har tillgång till  domen, beslutet eller rättens bevis om utgången i målet som  rör den dömde (domsbevis). Om den dömde är frihetsberövad,  krävs även att han eller hon har haft betänketid till den  andra dagen efter den då domen avkunnades för honom eller  henne vid rätten eller på annat sätt delgavs honom eller  henne i sin helhet. Den dömde ska om möjligt ges tillfälle  att under betänketiden samråda med sin försvarare.
Innan en nöjdförklaring lämnas ska den som tar emot  förklaringen på lämpligt sätt ha klargjort innebörden och  verkan av nöjdförklaringen för den dömde.
När en nöjdförklaring lämnas ska ett vittne närvara. En  nöjdförklaring ska dokumenteras.
Effekterna av en nöjdförklaring
13 §
En nöjdförklaring får inte tas tillbaka.
En nöjdförklaring innebär att domen eller beslutet i den del  som avser fängelsestraff får laga kraft mot den dömde.
Uppskov
Förutsättningar för uppskov
14 §
På ansökan av en dömd och i den utsträckning som  intresset av samhällsskydd medger det, får uppskov med  verkställigheten av ett fängelsestraff beviljas under högst  sex månader från den dag fängelsestraffet är verkställbart,  om det finns särskilda skäl med hänsyn till den dömdes hälsa,  familje-, arbets- eller utbildningsförhållanden eller andra  liknande omständigheter. Om det finns synnerliga skäl, får  uppskov beviljas under ytterligare högst sex månader. En dömd  som är gravid eller ammar barn får beviljas uppskov under så  lång tid som anses skälig.
En ansökan om uppskov får inte bifallas om den dömde är  berövad friheten som häktad eller intagen i  kriminalvårdsanstalt för verkställighet i ett annat mål.
Återkallelse
15 §
Ett beslut om uppskov får återkallas om
1. det väsentligen brister i de förutsättningar som legat  till grund för beslutet, eller
2. den dömde lagförs för nytt brott.
Hinder mot verkställighet innan en första ansökan prövats
16 §
Om en dömd har ansökt om uppskov senast den dag han  eller hon enligt föreläggande som avses i 6 § första stycket  skulle ha inställt sig i en kriminalvårdsanstalt för  verkställighet av straffet och har uppskov inte tidigare  sökts i ärendet, får den dömde inte tas in i  kriminalvårdsanstalt för att påbörja verkställigheten innan  Kriminalvården prövat ansökan.
Beräkning av strafftid
Tidpunkten för strafftidens början
17 §
Om inte annat framgår av särskilda bestämmelser ska  strafftiden beräknas från och med den dag fängelsestraffet är  verkställbart och
1. den dömde av den anledningen berövas friheten, eller
2. den dömde berövas friheten eller redan är berövad friheten  som häktad eller omhändertagen enligt 26 kap. 22 § eller 
28 kap. 11 § brottsbalken.
Strafftiden ska beräknas till och med den dag den dömde blir  frigiven.
Om ett fängelsestraff redan har avtjänats före den dag som  avses i första stycket, ska tidpunkten för strafftidens början  i stället anses vara den dag domen eller beslutet i den del  som avser fängelsestraff fått laga kraft.
Lag (2022:933)
.
Beräkningsgrunder
18 §
När ett fängelsestraff på viss tid verkställs ska  strafftiden beräknas i dagar. Ett fängelsestraff i månader  eller år ska omräknas till dagar. Med en månad ska avses  trettio dagar och med ett år trehundrasextiofem dagar.
19 §
Om flera fängelsestraff på viss tid verkställs  samtidigt, ska den sammanlagda fängelsetiden i dagar läggas  till grund för beräkningen av strafftiden.
20 §
I lagen (2018:1250) om tillgodoräknande av tid för  frihetsberövande finns bestämmelser om tillgodoräknande av  tid för frihetsberövande som verkställighet av påföljd.
I 26 kap. brottsbalken finns bestämmelser om villkorlig  frigivning och prövotid efter villkorlig frigivning.
Strafftidsbeslut
21 §
En dömd ska meddelas ett strafftidsbeslut som  fastställer
1. dagen för strafftidens början,
2. fängelsestraffets längd i dagar,
3. antalet dagar som ska tillgodoräknas av tidigare  frihetsberövande, och
4. dagen för strafftidens slut.
Om fängelsestraffet uppgår till mer än trettio dagar, ska  beslutet även fastställa
1. tidigaste dag för villkorlig frigivning,
2. återstående strafftid i dagar, och
3. dagen för prövotidens utgång.
Om ett beslut enligt första stycket avser ett fängelsestraff  på livstid, ska beslutet fastställa
1. dagen för strafftidens början, och
2. antalet dagar som ska tillgodoräknas av tidigare  frihetsberövande om straffet tidsbestäms.
Beslutet ska meddelas utan dröjsmål.
Ändring av strafftidsbeslut
22 §
Ett strafftidsbeslut ska ändras när omständigheterna  ger anledning till det. Beslutet ska meddelas utan  dröjsmål.
Övriga bestämmelser
Bemyndigande
23 §
Regeringen eller den myndighet som regeringen  bestämmer får meddela ytterligare föreskrifter om inledande  av verkställighet, nöjdförklaring, uppskov och beräkning av  strafftid.
Beslutsmyndighet
24 §
Beslut enligt denna lag fattas av Kriminalvården.
Beslut enligt denna lag gäller omedelbart om inte något annat  beslutas.
Överklagande
25 §
Kriminalvårdens beslut får överklagas till allmän  förvaltningsdomstol om beslutet gäller
1. inställelse vid kriminalvårdsanstalt enligt 6 § första  stycket,
2. uppskov enligt 14 § eller återkallelse av ett beviljat  uppskov enligt 15 §, eller
3. strafftidsbeslut enligt 21 § eller ändring av  strafftidsbeslut enligt 22 §.
Andra beslut enligt denna lag får inte överklagas.
Ett beslut överklagas till den förvaltningsrätt inom vars  domkrets den kriminalvårdsanstalt, det häkte eller det  frivårdskontor är beläget där den klagande var inskriven när  det första beslutet i ärendet fattades. Prövningstillstånd  krävs vid överklagande till kammarrätten.
26 §
Ett beslut får inte överklagas enligt 25 § första  stycket innan beslutet har omprövats av Kriminalvården. En  sådan omprövning får begäras av den som beslutet angår om det  har gått honom eller henne emot. Ett överklagande av ett  beslut som inte har omprövats ska anses som en begäran om  omprövning.
Vid omprövning enligt första stycket får beslutet inte ändras  till den klagandes nackdel.
27 §
En begäran om omprövning ska vara skriftlig och ha  kommit in till Kriminalvården inom tre veckor från den dag då  den klagande fick del av beslutet. I begäran om omprövning  ska den klagande ange vilket beslut som avses och vilken  ändring i beslutet som han eller hon begär.
Kriminalvården prövar om skrivelsen med begäran om omprövning  har kommit in i rätt tid. Om skrivelsen har kommit in för  sent ska den avvisas, om inte förseningen beror på att  myndigheten lämnat den klagande felaktig underrättelse om hur  man begär omprövning.
Övergångsbestämmelser
2018:1251
1. Denna lag träder i kraft den 1 april 2019.
2. Genom lagen upphävs lagen (1974:202) om beräkning av  strafftid m.m.
3. Den upphävda lagen gäller dock fortfarande
a) i fråga om sådan tillfällig förvaring i häkte eller  polisarrest som pågår vid ikraftträdandet,
b) för prövning av en nöjdförklaring som har lämnats före  ikraftträdandet,
c) för omprövning och överklagande av beslut i ärenden eller  mål om uppskov som har meddelats före ikraftträdandet, och
d) vid beräkning av strafftid för den som före  ikraftträdandet meddelats ett strafftidsbeslut. Dock ska vid  tillämpningen av bestämmelsen i 22 § i den upphävda lagen med 
19 § andra stycket och 19 a § samma lag samt 33 kap. 7 §  brottsbalken även avses lagen (2018:1250) om tillgodoräknande  av tid för frihetsberövande. Avser strafftidsbeslutet ett  fängelsestraff på livstid ska beslutet dock anses ha  meddelats enligt den nya lagen.
4. Ett beslut om återkallelse enligt 15 § får endast grundas  på förhållanden som har inträffat efter ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.