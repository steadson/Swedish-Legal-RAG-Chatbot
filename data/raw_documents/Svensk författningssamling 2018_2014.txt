Title: Förordning (2018:2014) om skyldighet för vissa offentliga funktionärer att anmäla innehav av finansiella instrument
SFS Number: Svensk författningssamling 2018:2014
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20182014-om-skyldighet-for-vissa_sfs-2018-2014/
Source Link: http://rkrattsbaser.gov.se/sfst?bet=2018:2014
Amendment Register Link: http://rkrattsbaser.gov.se/sfsr?bet=2018:2014
Ministry/Authority: Finansdepartementet FMA V
Issued: 2018-12-06
Metadata: {"Utfärdad": "2018-12-06", "Ändrad": "t.o.m. SFS 2023:853"}

==================================================

Förordning (2018:2014) om skyldighet för vissa offentliga funktionärer att anmäla innehav av finansiella instrument
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:2014
Departement/myndighet
:   
Finansdepartementet FMA V
Utfärdad
:   
2018-12-06
Ändrad
:   
t.o.m. SFS 2023:853
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
I denna förordning finns bestämmelser som kompletterar  lagen (2018:1625) om skyldighet för vissa offentliga  funktionärer att anmäla innehav av finansiella instrument.
Förordningen är meddelad med stöd av
- 4 § andra stycket lagen om skyldighet för vissa offentliga  funktionärer att anmäla innehav av finansiella instrument i  fråga om 5 §,
- 10 § första stycket lagen om skyldighet för vissa  offentliga funktionärer att anmäla innehav av finansiella  instrument i fråga om 6-8 §§, och
- 8 kap. 7 § regeringsformen i fråga om övriga  bestämmelser.
Om en förordning innehåller en bestämmelse som  avviker från denna förordning, gäller den bestämmelsen.
Tillämpliga bestämmelser
Statsråden och Regeringskansliet
2 §
I fråga om statsråden tillämpas bestämmelserna i 6, 9  och 10 §§. Regeringskansliet är då den myndighet som avses i 
10 §.
I fråga om Regeringskansliet tillämpas bestämmelserna i 6 och 
7 §§, 8 § andra och tredje styckena och 9-11 §§.
Myndigheter
3 §
I fråga om myndigheter som anges i 5 § i denna  förordning och myndigheter som avses i 4 § andra stycket  andra meningen lagen (2018:1625) om skyldighet för vissa  offentliga funktionärer att anmäla innehav av finansiella  instrument tillämpas bestämmelserna i 6 och 7 §§, 8 § första  och tredje styckena och 9-11 §§.
Kommuner och regioner
4 §
I fråga om kommuner och regioner som utnyttjar den  befogenhet som anges i 7 § lagen (2018:1625) om skyldighet för  vissa offentliga funktionärer att anmäla innehav av  finansiella instrument tillämpas bestämmelserna i 6 och 7 §§, 
8 § andra och tredje styckena, 9 och 10 §§.  Förordning (2019:1134).
Offentliga funktionärer som omfattas
5 §
Vid följande myndigheter ska de som ingår i myndighetens  ledning vara anmälningsskyldiga enligt 4 § lagen (2018:1625)  om skyldighet för vissa offentliga funktionärer att anmäla  innehav av finansiella instrument:
- Affärsverket svenska kraftnät
- Arbetsförmedlingen
- Bolagsverket
- Ekobrottsmyndigheten
- Ekonomistyrningsverket
- Energimarknadsinspektionen
- Exportkreditnämnden
- Finansinspektionen
- Folkhälsomyndigheten
- Fondtorgsnämnden
- Fortifikationsverket
- Försvarets materielverk
- Försvarets radioanstalt
- Försvarsmakten
- Inspektionen för strategiska produkter
- Integritetsskyddsmyndigheten
- Kammarkollegiet
- Kommerskollegium
- Konjunkturinstitutet
- Konkurrensverket
- Kustbevakningen
- Livsmedelsverket
- Luftfartsverket
- Läkemedelsverket
- Mediemyndigheten
- Myndigheten för samhällsskydd och beredskap
- Patent- och registreringsverket
- Pensionsmyndigheten
- Polismyndigheten
- Post- och telestyrelsen
- Riksgäldskontoret
- Sjöfartsverket
- Skatteverket
- Spelinspektionen
- Statens energimyndighet
- Statens haverikommission
- Statens jordbruksverk
- Statens skolinspektion
- Statistiska centralbyrån
- Strålsäkerhetsmyndigheten
- Styrelsen för internationellt utvecklingssamarbete (Sida)
- Sveriges geologiska undersökning
- Säkerhetspolisen
- Tandvårds- och läkemedelsförmånsverket
- Tillväxtverket
- Totalförsvarets forskningsinstitut
- Trafikverket
- Transportstyrelsen
- Verket för innovationssystem Förordning (2023:853).
Anmälningsskyldighetens omfattning
6 §
Följande finansiella instrument ska likställas med den  anmälningsskyldiges egna och därmed omfattas av  anmälningsskyldigheten, om de inte är undantagna enligt 7  eller 8 § :
1. finansiella instrument som ingår i en försäkring och som  den anmälningsskyldige har rätt att fatta placeringsbeslut om,
2. finansiella instrument som innehas av ett underårigt barn  som står under den anmälningsskyldiges vårdnad, och
3. finansiella instrument som innehas av en juridisk person  över vilken den anmälningsskyldige har ett bestämmande  inflytande.
Om det finns synnerliga skäl får en myndighet, en kommun eller  en region i enskilda fall besluta om undantag från  anmälningsskyldighet för sådana finansiella instrument som  avses i första stycket 2 och 3. Regeringen får fatta ett  sådant beslut i fråga om statsråd. Förordning (2019:1134).
7 §
Innehav av andelar i värdepappersfonder som avses i 1 kap. 
1 § första stycket 25 lagen (2004:46) om värdepappersfonder,  fondföretag som avses i 1 kap. 1 § första stycket 9 samma lag  och specialfonder som avses i 1 kap. 11 § 24 lagen (2013:561)  om förvaltare av alternativa investeringsfonder behöver inte  anmälas.
En myndighet, en kommun eller en region får besluta att  undantaget i första stycket inte ska gälla för särskilt  angivna personer. Förordning (2023:9).
8 §
En myndighet får besluta att anmälningsskyldigheten för  sådana arbetstagare och uppdragstagare som omfattas av  anmälningsskyldighet efter beslut enligt 5 § lagen (2018:1625)  om skyldighet för vissa offentliga funktionärer att anmäla  innehav av finansiella instrument ska gälla endast vissa  särskilt angivna finansiella instrument eller vissa typer av  finansiella instrument.
Regeringskansliet, en kommun eller en region får besluta att  anmälningsskyldigheten ska gälla endast vissa särskilt angivna  finansiella instrument eller vissa typer av finansiella  instrument.
Undantag enligt första eller andra stycket får begränsas till  att gälla endast för särskilt angivna personer.
Förordning (2019:1134).
Tidpunkt och form för anmälan
9 §
Anmälan om det fullständiga innehavet av finansiella  instrument ska göras så snart den anmälningsskyldige fått  kännedom om att han eller hon är anmälningsskyldig. Anmälan  ska även göras årligen senast den 31 januari. Om den  anmälningsskyldige inte innehar några finansiella instrument  som omfattas av anmälningsskyldighet, ska han eller hon anmäla  det vid samma tidpunkt.
Förändringar i innehavet av finansiella instrument ska anmälas  senast sju dagar efter det att förändringen gjordes. Om det  finns synnerliga skäl får en myndighet, en kommun eller en  region i enskilda fall besluta att en längre tidsfrist ska  gälla. Regeringen får fatta ett sådant beslut i fråga om  statsråd.
Vid regelbundet sparande i andelar i andra fonder än sådana  som avses i 7 § ska anmälan om vilket belopp sparandet avser  göras vid första förvärvet och därefter vid förändringar av  beloppet och om sparandet upphör. Årlig anmälan enligt första  stycket ska göras.
I de fall innehav av andelar i sådana fonder som avses i 7 §  ska anmälas, tillämpas bestämmelserna i tredje stycket.
Förordning (2019:1134).
10 §
Anmälan ska göras skriftligen. I övrigt bestämmer  myndigheten, kommunen eller regionen formen för anmälan.
Förordning (2019:1134).
Mottagare av anmälan
11 §
Anmälan ska lämnas till den arbetstagare eller  uppdragstagare som utses av myndigheten.
Om den som ska ta emot anmälningar själv omfattas av  anmälningsskyldighet, ska han eller hon lämna sin anmälan  till den person som utses av myndigheten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.