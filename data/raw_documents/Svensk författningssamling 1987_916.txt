Title: Konkursförordning (1987:916)
SFS Number: Svensk författningssamling 1987:916
URL: https://www.riksdagen.se/sv/dokument-och-lagar/dokument/svensk-forfattningssamling/konkursforordning-1987916_sfs-1987-916/
Source Link: http://rkrattsbaser.gov.se/sfst?bet=1987:916
Amendment Register Link: http://rkrattsbaser.gov.se/sfsr?bet=1987:916
Ministry/Authority: Justitiedepartementet L2
Issued: 1987-10-08
Metadata: {"Utfärdad": "1987-10-08", "Ändrad": "t.o.m. SFS 2022:1330"}

==================================================

Konkursförordning (1987:916)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1987:916
Departement/myndighet
:   
Justitiedepartementet L2
Utfärdad
:   
1987-10-08
Ändrad
:   
t.o.m. SFS 2022:1330
Övrig text
:   
Rättelseblad 2003:122 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna förordning gäller handläggning av konkurser enligt konkurslagen (1987:672).
2 §
Har upphävts genom förordning (2021:548).
3 §
I förordningen (1979:972) om tillsynsavgift i konkurs finns föreskrifter om ersättning till staten för tillsynen över förvaltningen. Förordning (1998:1360).
4 §
Har upphävts genom förordning (2006:766).
Konkursansökan m. m.
5 §
I ett sådant föreläggande som avses i 2 kap. 1 § tredje stycket eller 5 § konkurslagen (1987:672) skall rätten erinra om att ansökningen kan avvisas, om bristen inte avhjälps.
6 §
När en tingsrätt enligt 2 kap. 2 a § konkurslagen 
(1987:672) överlämnar handlingarna i ärendet till en annan  tingsrätt, ska det framgå vilken dag ansökan kom in till den  förra tingsrätten. Förordning (2021:548).
6 a §
Om företagsrekonstruktion pågår enligt lagen (2022:964)  om företagsrekonstruktion, ska rätten ge rekonstruktören  tillfälle att yttra sig över ansökan om att försätta  gäldenären i konkurs. Förordning (2022:1330).
7 §
I en kallelse enligt 2 kap. 16 § tredje stycket  konkurslagen (1987:672) ska tingsrätten uppmana gäldenären att  till rätten anmäla
1. den adress till vilken gäldenären kan ta emot kallelser och  underrättelser, om inte adressen är rätt angiven i  konkursansökan, och
2. varje borgenär som har en fordran på lön eller pension och  en sådan borgenärs adress. Förordning (2021:548).
Säkerhetsåtgärder
8 §
I beslut varigenom någon ålagts att lämna ifrån sig sitt pass skall rätten erinra om att den som inte rättar sig efter beslutet kan häktas.
Konkursbeslut m.m.
9 §
Om rätten har grundat sin behörighet på någon annan omständighet än att gäldenären har eller vid sin död hade hemvist här i landet, skall det anges i konkursbeslutet.
Om flera konkursansökningar mot samme gäldenär har varit anhängiga samtidigt och om en annan ansökan bifalls än den som kom in först, skall det i konkursbeslutet anmärkas vilken dag som den första ansökningen kom in till tingsrätten.
Kungörelsen om konkursbeslutet
10 §
Kungörelsen enligt 2 kap. 24 § första stycket  konkurslagen (1987:672) ska innehålla uppgifter om
1. konkursbeslutet och dagen för det,
2. gäldenärens namn och adress samt, om uppgiften framgår av  handlingarna, gäldenärens person- eller organisationsnummer  och företagsnamn eller annat näringskännetecken som gäldenären  driver eller under det senaste året har drivit  näringsverksamhet under,
3. den tingsrätt där konkursen handläggs, och
4. förvaltarens namn och adress, om denne har utsetts.
Om det före konkursbeslutet har utfärdats kallelse på  gäldenärens okända borgenärer och tiden för att anmäla fordran  ännu inte har löpt ut, ska rätten i kungörelsen upplysa om att  kallelsen fortfarande gäller.
Kungörelsen ska hållas tillgänglig på tingsrättens kansli på  samtliga kansliorter. Förordning (2021:548).
11 §
I fråga om skyldighet för tingsrätten att i vissa fall kungöra konkursbeslutet utomlands finns det såvitt gäller Danmark, Finland och Norge föreskrifter i 2 § lagen (1981:6) om konkurs som omfattar egendom i annat nordiskt land och såvitt gäller Island föreskrifter i 2 § lagen
(1934:67) med bestämmelser om konkurs, som omfattar egendom i Danmark, Finland, Island eller Norge.
Underrättelser om konkurs m.m.
12 §
Rätten ska genast skicka en kopia av kungörelsen om  konkursbeslutet till
1. förvaltaren och tillsynsmyndigheten,
2. Kronofogdemyndigheten, Skatteverket och Åklagarmyndigheten,
3. inskrivningsmyndigheten för företagsinteckning,
4. registermyndigheten, om gäldenären är en registrerad  juridisk person eller en enskild näringsidkare som är införd i  handelsregistret,
5. tillståndsmyndigheten, om det är upplyst att gäldenären har  tillstånd att utöva eller förestå en viss näringsverksamhet  och tillståndet enligt lag eller annan författning kan komma  att upphöra på grund av konkursen,
6. Revisorsinspektionen, om gäldenären är auktoriserad eller  godkänd revisor,
7. överförmyndaren, om det är upplyst att gäldenären är  förmyndare, god man eller sådan förvaltare som förordnats  enligt 11 kap. 7 § föräldrabalken,
8. inskrivningsmyndigheten, om det är upplyst att det i boet  finns fast egendom eller tomträtt,
9. registermyndigheten, om det är upplyst att det i boet finns  registrerat skepp eller skeppsbygge, andel i sådan egendom  eller villkorlig äganderätt till egendomen eller till andel i  den,
10. inskrivnings- och registermyndigheterna, om det är upplyst  att det i boet finns registrerat luftfartyg eller andel i  eller intecknade reservdelar till sådant luftfartyg,
11. Sveriges advokatsamfund, om gäldenären är advokat eller  biträdande jurist på advokatbyrå,
12. Sveriges riksbank och Finansinspektionen, om gäldenären är  ett kreditinstitut,
13. Fastighetsmäklarinspektionen, om gäldenären är  fastighetsmäklare,
14. svensk värdepapperscentral, om det är upplyst att det i  boet finns finansiella instrument som är registrerade hos  värdepapperscentralen,
15. Finansinspektionen, om det är upplyst att gäldenären är  deltagare i ett anmält avvecklingssystem enligt lagen 
(1999:1309) om system för avveckling av förpliktelser på  finansmarknaden,
16. Statens energimyndighet, om det är upplyst att det i boet  finns elcertifikat som är registrerade i  elcertifikatsregistret enligt lagen (2011:1200) om  elcertifikat,
17. Statens energimyndighet, om det är upplyst att det i boet  finns utsläppsrätter som är registrerade i  utsläppsrättsregistret enligt lagen (2020:1173) om vissa  utsläpp av växthusgaser, och
18. Centrala studiestödsnämnden, om gäldenären är en fysisk  person.
Första stycket 9 tillämpas också när egendomen är registrerad  utomlands.
Rätten ska genast underrätta Kronofogdemyndigheten om den har  verkställt beslut om kvarstad enligt 2 kap. 11 § konkurslagen 
(1987:672) om inte underrättelse om konkursen lämnas enligt  första stycket 2. Förordning (2020:1181).
13 §
I samband med underrättelse enligt 12 § första stycket skall uppgift lämnas om förvaltarens namn och adress, om inte detta framgår av kungörelsen om konkursbeslutet. Till en underrättelse enligt 12 § första stycket 8, 9 eller 10 skall fogas sådana uppgifter som är av betydelse för att mottagaren skall kunna identifiera egendomen. Underrättelse enligt 12 § första stycket 3 skall också innehålla uppgift om gäldenärens person- eller organisationsnummer, om inte uppgiften framgår av kungörelsen om konkursbeslutet.
Skall rätten enligt 2 § lagen (1981:6) om konkurs som omfattar egendom i annat nordiskt land kungöra ett beslut om konkurs i ett annat nordiskt land och är inskrivning av konkursen föreskriven i det andra landet, skall rätten begära att konkursen skrivs in i fastighetsbok eller domstolsprotokoll (tingslysning) eller i annat offentligt register i det andra landet.
14 §
Att uppgift om konkursen ska föras in i den förteckning över konkurser som förs av inskrivningsmyndigheten för företagsinteckning framgår av förordningen (2003:552) om företagshypotek.
När inskrivningsmyndigheten har underrättats enligt 12 § första stycket 8, ska myndigheten göra en anteckning om konkursen i fastighetsregistrets inskrivningsdel. Har en myndighet underrättats enligt 12 § första stycket 10, ska anteckning om konkursen göras i inskrivningsregistret. Anteckningen ska göras på den första inskrivningsdagen efter det att underrättelsen kom in till myndigheten.
Att anteckning om konkursen i vissa fall ska göras även i fartygsregistrets skeppsdel och fartygsregistrets skeppsbyggnadsdel framgår av sjölagen (1994:1009).
Förordning (2008:999).
15 §
Rätten ska genast skicka en kopia av ett beslut enligt konkurslagen (1987:672) om skyldighet för gäldenären eller någon annan att lämna ifrån sig sitt pass eller om förbud att utfärda pass till Polismyndigheten, Kronofogdemyndigheten och tillsynsmyndigheten. Myndigheterna ska också underrättas så snart ett sådant beslut hävs eller passet återlämnas enligt 6 kap. 8 § konkurslagen. Förordning (2014:1137).
Överklagande
16 §
Överklagas tingsrättens konkursbeslut, skall rätten snarast underrätta förvaltaren och tillsynsmyndigheten om överklagandet.
Om en högre rätt upphäver ett beslut om konkurs, skall tingsrätten genast underrättas. Tingsrätten skall kungöra den högre rättens beslut och underrätta alla som har fått underrättelse om konkursen enligt 12 §
första stycket.
Överflyttning av en konkurs
17 §
Om rätten enligt 2 kap. 26 § konkurslagen (1987:672)  beslutar att en konkurs ska handläggas av en annan tingsrätt,  ska rätten underrätta gäldenären, varje känd borgenär och dem  som enligt 12 § första stycket har underrättats om konkursen  om överflyttningen. Förordning (2021:548).
Bekräftelse av bouppteckningen och edgång
18 §
Om gäldenären är en juridisk person med flera  ställföreträdare och förvaltaren anser att någon av  ställföreträdarna inte behöver bekräfta bouppteckningen enligt 
6 kap. 4 § konkurslagen (1987:672), ska förvaltaren underrätta  ställföreträdaren om detta. Förordning (2021:548).
19 §
Har upphävts genom förordning (2021:548).
20 §
Har upphävts genom förordning (2021:548).
21 §
Förvaltaren ska snarast underrätta gäldenärens make, om  gäldenären är gift, och varje känd solidariskt ansvarig  medgäldenär om bouppteckningssammanträdet enligt 6 kap. 2 b §  första stycket konkurslagen (1987:672).
Om edgångssammanträde ska hållas enligt 6 kap. 3 § andra  stycket konkurslagen, ska rätten snarast underrätta dem som  anges i första stycket om edgångssammanträdet.  Förordning (2021:548).
22 §
Gäldenärens kallelse till bouppteckningssammanträdet  enligt 6 kap. 2 b § andra stycket konkurslagen (1987:672) ska  innehålla
1. uppgifter om tiden och platsen för sammanträdet,
2. en erinran om att gäldenären är skyldig att vid  sammanträdet bekräfta bouppteckningen, och
3. en erinran om att gäldenären enligt 6 kap. 6 § konkurslagen  inte utan rättens medgivande får bege sig utomlands innan han  eller hon har bekräftat bouppteckningen.
Första stycket gäller även för gäldenärens kallelse till ett  edgångssammanträde enligt 6 kap. 3 § konkurslagen.  Förordning (2021:548).
22 a §
Förvaltaren ska vid bouppteckningssammanträdet erinra  gäldenären om dennes sanningsplikt och om konsekvenserna av  att lämna oriktiga eller ofullständiga uppgifter.  Förordning (2021:548).
23 §
Om gäldenären när han eller hon ska bekräfta  bouppteckningen gör tillägg till eller ändringar av betydelse  i bouppteckningen, ska förvaltaren underrätta rätten och  tillsynsmyndigheten om dessa.
Om någon annan som ska bekräfta bouppteckningen eller viss  uppgift i den enligt 6 kap. 5 § konkurslagen (1987:672) gör  tillägg till eller ändringar av betydelse i bouppteckningen,  ska förvaltaren underrätta gäldenären, rätten och  tillsynsmyndigheten om dessa. Förordning (2021:548).
24 §
Har upphävts genom förordning (2021:548).
Förlikningsman
25 §
En förlikningsman som har utsetts enligt 7 kap. 7 § konkurslagen
(1987:672) skall hos rätten genast anmäla när en tvist som omfattas av hans uppdrag har förlikts.
Bevaknings- och anmärkningsförfarandet
26 §
Om bevakning ska ske, ska rätten genast underrätta  gäldenären, förvaltaren, tillsynsmyndigheten, varje känd  borgenär och dem som anges i 21 § om detta. Underrättelsen ska  innehålla uppgifter om
1. innehållet i den kungörelse som har utfärdats enligt 9 kap. 
3 § konkurslagen (1987:672),
2. tingsrättens adress, och
3. vad rätten enligt 9 kap. 8 § första stycket konkurslagen  har bestämt i fråga om
a. anmärkningstid,
b. plats där bevakningshandlingarna ska hållas tillgängliga  för granskning, och
c. tidpunkten för det förlikningssammanträde som ska hållas  inför rätten, om anmärkningar framställs.
Om rätten fattar beslut i de frågor som avses i första stycket 
3 vid ett senare tillfälle än vid beslutet om  bevakningsförfarandet, ska de som anges i första stycket  underrättas särskilt om detta snarast därefter.
I en underrättelse enligt första stycket ska det upplysas om  att borgenärerna i andra fall än som avses i 14 kap. 6 §  tredje stycket konkurslagen endast på begäran ges tillfälle  att yttra sig över förvaltarens arvodesansökan och, om rätten  håller förhandling i arvodesfrågan, kallas till förhandlingen.
Förordning (2021:548).
27 §
Om en anmärkning enligt 9 kap. 9 § konkurslagen (1987:672)
framställs mot en fordran, skall rätten snarast underrätta borgenären om anmärkningen.
Åberopas en ny omständighet till stöd för en anmärkning vid något annat tillfälle än vid förlikningssammanträdet eller en förhandling, skall borgenären också underrättas.
Till underrättelsen skall fogas en kopia av anmärknings- eller ändringsskriften. Underrättelsen skall också innehålla en uppmaning till borgenären att till rätten inge skriftligt yttrande och bifoga de handlingar som styrker hans fordran, om inte handlingarna i fråga har getts in tidigare.
28 §
Samtidigt med underrättelse enligt 27 § skall rätten också om anmärkningen och om förlikningssammanträdet underrätta
1. gäldenären,
2. tillsynsmyndigheten och
3. varje känd solidariskt ansvarig medgäldenär.
Om någon annan än förvaltaren har framställt en anmärkning eller skriftligen åberopat en ny omständighet till stöd för en anmärkning, skall rätten skicka en kopia av handlingen till förvaltaren.
29 §
Bestämmer rätten att en sådan förhandling som avses i 9 kap. 15 §
konkurslagen (1987:672) inte skall äga rum i omedelbar anslutning till förlikningssammanträdet, skall rätten särskilt underrätta gäldenären och tillsynsmyndigheten om förhandlingen. Den som var närvarande vid förlikningssammanträdet behöver inte underrättas särskilt.
Efterbevakning
30 §
Har en borgenär efterbevakat enligt 9 kap. 20 § konkurslagen
(1987:672) och betalar han inte efterbevakningsavgiften, skall rätten underrätta honom om att efterbevakningen inte föranleder någon åtgärd från rättens sida förrän avgiften har betalts.
Utdelningsförfarandet
31 §
Förvaltaren ska efter bouppteckningssammanträdet  underrätta varje känd borgenär om huruvida borgenären kan  räkna med att få utdelning på sin fordran.
Om konkursen inte ska avskrivas, ska förvaltaren i  underrättelsen även upplysa varje känd borgenär om att
1. en borgenär kommer att underrättas om utdelningsförslag och  slutredovisning endast om borgenären kommer i fråga för  utdelning eller om borgenären särskilt begär hos rätten att få  bli underrättad, och
2. en borgenär i andra fall än som avses i 14 kap. 6 § tredje  stycket konkurslagen (1987:672) endast på begäran hos rätten  ges tillfälle att yttra sig över förvaltarens arvodesansökan  och, om rätten håller förhandling i arvodesfrågan, kallas till  förhandlingen.
Förvaltaren ska sända en kopia av underrättelsen till rätten.
Förordning (2021:548).
32 §
Rätten skall skicka en kopia av kungörelse enligt 11 kap. 6 §
första stycket konkurslagen (1987:672) till
1. varje borgenär som i utdelningsförslaget har tillagts utdelning,
2. annan borgenär som har begärt att bli underrättad,
3. annan borgenär, om det av särskilda skäl kan antas vara av betydelse för honom att bli underrättad,
4. förvaltaren och
5. tillsynsmyndigheten.
En borgenär som har tillagts utdelning skall också upplysas om den utdelning som i utdelningsförslaget har beräknats för honom.
En borgenär som avses i första stycket 3 skall upplysas om de omständigheter som motiverar underrättelsen.
33 §
Om förhandling enligt 11 kap. 8 § andra stycket konkurslagen
(1987:672) skall hållas, skall rätten underrätta tillsynsmyndigheten om förhandlingen.
Förvaltaren skall till rätten överlämna de handlingar som behövs för prövningen.
34 §
När konkursen har avslutats ska rätten underrätta
1. tillsynsmyndigheten,
2. Kronofogdemyndigheten,
3. inskrivningsmyndigheten för företagsinteckning,
4. den registermyndighet som enligt 12 § första stycket 4 eller 17 har underrättats om konkursen, i förekommande fall med uppgift om att konkursen har avslutats med överskott, och
5. Skatteverket. Förordning (2007:793).
Anmälan till myndighet beträffande viss egendom som inte har sålts
35 §
Om en konkurs i något annat fall än som avses i 2 kap.
25 § konkurslagen (1987:672) har upphört utan att försäljning har ägt rum av följande egendom, skall detta antecknas i angivna register.
------------------------------------------------------------------
Egendom                                 Register
------------------------------------------------------------------
1. Fast egendom                         Fastighetsregistrets
inskrivningsdel
2. Här i Sverige registrerat skepp
eller andel i sådant skepp              Fartygsregistrets
skeppsdel
3. Här i Sverige registrerat luftfartyg eller andel i eller intecknade reservdelar till
sådant luftfartyg.                      Inskrivningsregistret
för luftfartyg
Förvaltaren skall anmäla förhållandet till de myndigheter som har underrättats om konkursen. Förordning (2005:146).
Ackord i konkurs
36 §
Har upphävts genom förordning (2021:548).
37 §
Rätten bestämmer efter samråd med förvaltaren tid och plats för sammanträde enligt 12 kap. 8 § första stycket konkurslagen (1987:672).
Av kungörelsen med kallelse till sammanträdet skall framgå att ackordsförslaget finns tillgängligt hos förvaltaren.
När kungörelsen har utfärdats, skall rätten genast skicka en kopia av kungörelsen till gäldenären och alla kända borgenärer. Rätten skall samtidigt skicka en kopia av ackordsförslaget till borgenärerna. Blir en borgenär känd först senare, skall rätten så snart som möjligt skicka en kopia av kungörelsen och ackordsförslaget till honom.
38 §
Medges ändring av ackordsförslaget och beslutas av den anledningen med stöd av 12 kap. 14 § andra stycket konkurslagen (1987:672) att ett fortsatt sammanträde skall hållas, skall rätten genast tillkännage tid och plats för det fortsatta sammanträdet. Varje röstberättigad borgenär med känd adress som inte var närvarande vid det sammanträde då tillkännagivandet gjordes skall underrättas om tid och plats för det fortsatta sammanträdet. I underrättelsen skall det anges vilken ändring som har gjorts i ackordsförslaget och om förvaltaren tillstyrker ändringen eller inte.
Beslutas ett fortsatt sammanträde av någon annan anledning än som avses i första stycket, behöver någon underrättelse inte skickas till de borgenärer som inte var närvarande vid det sammanträde då tid och plats för det fortsatta sammanträdet tillkännagavs.
39 §
Skall sammanträde hållas enligt 12 kap. 19 § tredje stycket konkurslagen (1987:672) för ny prövning av ackordsförslaget, skall kungörelsen om sammanträdet utfärdas snarast. Rätten skall samtidigt skicka en särskild underrättelse om kungörelsens innehåll till förvaltaren, gäldenären och varje röstberättigad borgenär med känd adress.
Förvaltarens slutredovisning
40 §
När kungörelse enligt 13 kap. 6 § andra stycket konkurslagen
(1987:672) utfärdas, skall rätten skicka en kopia av kungörelsen till förvaltaren, gäldenären och varje känd borgenär. Har redovisning avgetts enligt 13 kap. 2 § 8 konkurslagen, behöver kopia inte skickas till borgenärer med fordringar utan förmånsrätt.
Näringsförbud
41 §
Om inte förvaltaren har gjort någon anmälan om näringsförbud enligt 7 kap. 16 § andra stycket konkurslagen (1987:672), skall tillsynsmyndigheten snarast göra en sådan anmälan, om det finns anledning till det. Tillsynsmyndigheten skall till sin anmälan foga den utredning som finns hos myndigheten.
Konkurskostnader
42 §
Kostnader som enligt 14 kap. 2 § konkurslagen (1987:672)
skall betalas av staten utbetalas av Domstolsverket.
Förordning (2005:191).
43 §
Ersättningen till staten för sådana konkurskostnader som avses i 14 kap. 1 § första stycket 6 konkurslagen (1987:672) tas ut enligt föreskrifter som meddelas av domstolsverket.
44 §
Den taxa för arvode som avses i 14 kap. 4 § tredje stycket konkurslagen (1987:672) fastställs av domstolsverket på grundval av en timkostnadsnorm som beslutas av regeringen. Förordning (1991:1407).
45 §
I kallelse till förhandling enligt 14 kap. 8 § andra stycket konkurslagen (1987:672) skall gäldenären och de berörda borgenärerna erinras om att de i stället för att inställa sig till förhandlingen kan yttra sig skriftligen över arvodesframställningen.
46 §
När konkursen avslutas på något annat sätt än som anges i 14 kap.
10 § konkurslagen (1987:672) skall rätten underrätta domstolsverket om beslut angående arvode till förvaltare.
Vissa kreditinrättningars konkurs
47 §
I en konkurs hos ett kreditinstitut får det bestämmas att  insättningsborgenärerna ska underrättas på något annat sätt än  som anges i 26, 31, 32 och 37-40 §§, i den mån det är  lämpligt. En upplysning om vad som har bestämts ska kungöras  av rätten. Förordning (2021:548).
48 §
I en konkurs hos ett kreditinstitut ska förvaltaren  skicka en sådan förteckning som avses i 7 kap. 13 § femte  stycket konkurslagen (1987:672) till vart och ett av  institutets kontor så att den under bevakningstiden kan hållas  tillgänglig där för var och en som vill ta del av den.  Förteckningen ska under samma tid hållas tillgänglig också hos  rätten och förvaltaren. Förordning (2021:548).
49 §
En underrättelse enligt 26 § till en insättningsborgenär skall innehålla upplysning om att förteckning upprättats och var förteckningen finns att tillgå samt en erinran om att borgenär inte behöver bevaka sin fordran i den mån fordringsbeloppet har tagits upp i förteckningen.
Avslutande bestämmelser
50 §
Kallelser och underrättelser enligt denna förordning ska  ske med post eller på annat lämpligt sätt.  Förordning (2021:548).
51 §
Har upphävts genom förordning (2021:548).
52 §
Är en handling som kommer in till rätten avfattad på danska eller norska eller är en handling från en utländsk borgenär som är bosatt utomlands avfattad på engelska, franska eller tyska, skall handlingen godtas utan översättning till svenska.
53 §
Underrättelser eller andra handlingar som rätten skickar till eller delger den som vistas utomlands och som inte har något känt ombud här i landet skall vara avfattade på ett språk som mottagaren kan antas förstå. Utrikesdepartementet lämnar biträde för översättning av handlingar.
Övergångsbestämmelser
1987:916
Denna förordning träder i kraft den 1 januari 1988 då konkursförordningen (1979:801) upphör att gälla. Äldre bestämmelser gäller fortfarande i fråga om konkurser, där konkursbeslutet har meddelats före ikraftträdandet. Vad som i dessa bestämmelser sägs om konkursdomaren skall dock i stället avse tingsrätten. Vidtas en åtgärd enligt den nya konkurslagen, tillämpas bestämmelserna för motsvarande åtgärd i den nya förordningen.
1990:1076
Regeringen föreskriver att 44 § konkursförordningen (1987:916) skall upphöra att gälla vid utgången av år 1990. Taxor som har fastställts före den tidpunkten och som skall börja tillämpas den 1 januari 1991 eller senare skall för att vara giltiga underställas regeringen för godkännande.
2021:548
1. Denna förordning träder i kraft den 1 juli 2021.
2. Om konkursen har beslutats före ikraftträdandet gäller 10, 
17, 18,
21-23 och 26 §§ i den äldre lydelsen.
3. De upphävda 19 och 20 §§ gäller fortfarande för konkurser  som har beslutats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.