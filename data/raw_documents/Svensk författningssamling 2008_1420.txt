Title: Förordning (2008:1420) om pliktexemplar av dokument
SFS Number: Svensk författningssamling 2008:1420
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20081420-om-pliktexemplar-av_sfs-2008-1420/
Source Link: http://rkrattsbaser.gov.se/sfst?bet=2008:1420
Amendment Register Link: http://rkrattsbaser.gov.se/sfsr?bet=2008:1420
Ministry/Authority: Utbildningsdepartementet
Issued: 2008-12-18
Metadata: {"Utfärdad": "2008-12-18"}

==================================================

Förordning (2008:1420) om pliktexemplar av dokument
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:1420
Departement/myndighet
:   
Utbildningsdepartementet
Utfärdad
:   
2008-12-18
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
I denna förordning meddelas föreskrifter om sådant material  som omfattas av lagen (1993:1392) om pliktexemplar av dokument.
Bevarande av skrift och kombinerat material
2 §
Sådana dokument som avses i 5-8, 10 och 16 §§ lagen 
(1993:1392) om pliktexemplar av dokument utgör nationalexemplar  om de har lämnats till Kungl. biblioteket och nationella  reservexemplar om de har lämnats till Lunds  universitetsbibliotek. Dokumenten ska bevaras för framtiden.
Skyldigheten att bevara gäller inte sådana pliktexemplar som  visar sig vara dubblett av ett redan lämnat dokument eller en  oförändrad ny utgåva av ett tidigare lämnat dokument.
I fråga om de två exemplar av tryckta dagstidningar som lämnas  till Kungl. biblioteket gäller skyldigheten att bevara bara det  ena exemplaret.
3 §
Stockholms, Uppsala, Linköpings, Göteborgs och Umeå  universitet får meddela föreskrifter om bevarande av dokument  som har lämnats till respektive universitetsbibliotek.
Bevarande av film, videogram, fonogram, vissa dokument för  elektronisk återgivning samt ljudradio- och televisionsprogram
4 §
Sådana dokument som avses i 12, 14 och 18 §§ lagen 
(1993:1392) om pliktexemplar av dokument och som har lämnats  till Kungl. biblioteket ska bevaras för framtiden.
Skyldigheten att bevara gäller inte sådana pliktexemplar som  visar sig vara dubblett av ett redan lämnat dokument eller en  oförändrad ny utgåva av ett tidigare lämnat dokument.
Upptagningar av ljudradio- eller televisionsprogram som har  gjorts med stöd av 26 e § lagen (1960:729) om upphovsrätt till  litterära och konstnärliga verk får bevaras hos biblioteket  endast om de har dokumentariskt värde eller rättighetshavarna  har medgett att upptagningarna bevaras.
Tillhandahållande av skrift och kombinerat material
5 §
Sådana dokument som avses i 5-8, 10 och 16 §§ lagen 
(1993:1392) om pliktexemplar av dokument och som förvaras hos  Kungl. biblioteket hålls tillgängliga i bibliotekets lokaler.  Kungl. biblioteket får besluta om i vilken utsträckning  dokumenten ska hållas tillgängliga.
Stockholms, Uppsala, Linköpings, Göteborgs och Umeå universitet  får meddela föreskrifter om att hålla de dokument som förvaras  hos respektive universitetsbibliotek tillgängliga. Lunds  universitet får, efter att ha hört Kungl. biblioteket, meddela  föreskrifter om att hålla de dokument som förvaras hos Lunds  universitetsbibliotek tillgängliga.
I fråga om kombinerat material som förvaras hos bibliotek  gäller utom vad avser skrift bestämmelserna i 6 och 7 §§.
Tillhandahållande av film, videogram, fonogram, vissa dokument  för elektronisk återgivning samt ljudradio- och  televisionsprogram
6 §
Sådana dokument som avses i 12, 14 och 18 §§ lagen 
(1993:1392) om pliktexemplar av dokument och som förvaras hos  Kungl. biblioteket hålls tillgängliga i bibliotekets lokaler  och tillhandahålls med hjälp av bibliotekets apparatur. Kungl.  biblioteket får besluta om i vilken utsträckning dokumenten ska  hållas tillgängliga.
De dokument som avses i första stycket och som förvaras hos  biblioteket får efter prövning i varje särskilt fall hållas  tillgängliga på motsvarande sätt som föreskrivs i första  stycket på en institution utanför biblioteket. Efter  utnyttjandet ska dokumentet lämnas tillbaka till biblioteket.
Biblioteket eller institutionen får inte låna ut pliktexemplar  av sådana dokument som avses i första stycket och som förvaras  hos biblioteket eller har lämnats ut till en institution.  Bestämmelser om utlåning av kopior finns i 7 §.
7 §
Bestämmelser om framställning av exemplar bl.a. inom Kungl.  biblioteket finns i 16 § lagen (1960:729) om upphovsrätt till  litterära och konstnärliga verk.
När en kopia av ett pliktexemplar av dokument som avses i 6 §  första stycket lånas ut utanför biblioteket ska biblioteket  upplysa mottagaren om innebörden av tillämplig upphovsrättslig  lagstiftning.
Efter utnyttjandet ska kopian återlämnas till biblioteket.  Sådant exemplar får därefter bevaras hos biblioteket.
Övriga föreskrifter
8 §
Kungl. biblioteket ska besluta för vilka veckor som  pliktexemplar av vissa ljudradio- och televisionsprogram ska  lämnas enligt 18 § tredje stycket lagen (1993:1392) om  pliktexemplar av dokument.
9 §
Kungl. biblioteket får vid vite förelägga om skyldighet att  lämna pliktexemplar.
10 §
Kungl. biblioteket får i enskilda fall besluta om undantag  från skyldighet att lämna pliktexemplar.
11 §
Kungl. biblioteket får meddela ytterligare föreskrifter om  bevarande och tillhandahållande av pliktexemplar som lämnas  till biblioteket.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.