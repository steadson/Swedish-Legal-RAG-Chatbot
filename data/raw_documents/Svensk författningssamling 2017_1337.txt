Title: Förordning (2017:1337) om bidrag för grönare städer
SFS Number: Svensk författningssamling 2017:1337
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20171337-om-bidrag-for-gronare_sfs-2017-1337/
Source Link: http://rkrattsbaser.gov.se/sfst?bet=2017:1337
Amendment Register Link: http://rkrattsbaser.gov.se/sfsr?bet=2017:1337
Ministry/Authority: Klimat- och näringslivsdepartementet
Issued: 2017-12-21
Metadata: {"Utfärdad": "2017-12-21"}

==================================================

Förordning (2017:1337) om bidrag för grönare städer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:1337
Departement/myndighet
:   
Klimat- och näringslivsdepartementet
Utfärdad
:   
2017-12-21
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Boverket får ge statligt stöd i form av bidrag till  kommuner enligt denna förordning för att främja stadsgrönska  och ekosystemtjänster i urbana miljöer. Bidrag ges om det  finns medel.
Förordningen är meddelad med stöd av 8 kap. 7 §  regeringsformen.
Ordförklaring
2 §
Med stadsgrönska avses i denna förordning
1. naturmark, parker, alléer, träd, buskage, häckar,  planteringar, gröna tak och väggar, ytor för barns lek och  utevistelse, ekodukter, gröna korridorer, grön infrastruktur  och liknande grönytor i urbana miljöer, och
2. stränder, våtmarker, vattendrag, diken,  dagvattenanläggningar och liknande vattenytor i urbana  miljöer.
Förutsättningar för bidrag
3 §
Bidrag enligt denna förordning ska främja att  stadsgrönska eller ekosystemtjänster ökar eller utvecklas i  urbana miljöer i syfte att utveckla städer till gröna och  hälsosamma platser och bidra till att nå miljökvalitetsmålet  God bebyggd miljö.
Ett bidrag som uppfyller kravet i första stycket får också  främja innovativ, mångfunktionell och resurseffektiv  stadsgrönska, förbättra städernas robusthet och resiliens  genom stadsgrönska och förbättra städernas motståndskraft mot  höga temperaturer eller översvämning.
4 §
Ett bidrag ska avse genomförande av åtgärder som innebär  att ett nytt område med stadsgrönska anläggs eller att ett  befintligt område med stadsgrönska utvecklas. Bidraget får  omfatta den planering som behövs för detta.
Stöd får endast ges till åtgärder för stadsgrönska som är  till nytta för allmänheten utan krav på någon särskild  motprestation.
5 §
Bidrag får inte ges för åtgärder som har inletts innan  ansökan om stöd har getts in.
6 §
Bidrag får ges endast för åtgärder som slutförs inom tre  år från åtgärdernas påbörjande eller, om det finns särskilda  skäl, den längre tid som Boverket bestämmer.
7 §
Bidrag får inte ges till åtgärder som endast har liten  betydelse för att främja de förutsättningar som anges i 3 
§.
8 § Bidrag får endast ges till kommuner som bedriver  eller har förutsättningar att bedriva ett strategiskt och  metodiskt arbete för att integrera stadsgrönska och  ekosystemtjänster i planering, byggande och förvaltning av  den urbana miljön.
Bidragsnivå
9 §
Ett bidrag får ges med högst 50 procent av kostnaderna  för att planera och genomföra de åtgärder som bidraget  avser.
Bidraget får kombineras med andra former av offentligt stöd  under förutsättning att de sammanlagda stöden inte  överskrider bidragsnivån i första stycket.
Ansökan om bidrag
10 §
En ansökan om bidrag ges in till Boverket. Ansökan ska  göras enligt det formulär som Boverket tillhandahåller.
11 §
Ansökan ska innehålla
1. en beskrivning av de åtgärder som bidrag söks för,  inklusive planerad start- och sluttidpunkt, och en analys av  hur åtgärderna uppfyller förutsättningarna för bidraget i 3 
§,
2. en förteckning över kostnader för att genomföra åtgärderna  och uppgift om hur stor andel av kostnaderna som det söks  bidrag för,
3. uppgift om huruvida annan finansiering har sökts eller  beviljats för att genomföra åtgärderna,
4. en beskrivning av hur åtgärderna kommer att bidra till ett  varaktigt och långsiktigt arbete med att utveckla  stadsgrönska och ekosystemtjänster i planering, byggande och  förvaltning av den urbana miljön, och
5. de övriga uppgifter som Boverket behöver för att pröva  ansökan.
Boverkets prövning
12 §
Boverket prövar ansökningar och beslutar om bidrag.
13 §
Boverket ska
1. besluta om antalet prövningstillfällen per år och  publicera uppgifter om prövningstillfällena på sin webbplats,  och
2. prioritera den eller de åtgärder som vid varje  prövningstillfälle bedöms ha bäst förutsättningar att på ett  varaktigt sätt främja det syfte och de krav som anges i 3 
§.
14 § Om Boverket beslutar att ge bidrag, ska beslutet  ange
1. vilka åtgärder bidraget lämnas för och vilken plats som  åtgärderna utförs på,
2. bidragsnivån och det högsta belopp som får betalas ut,
3. den tidpunkt när åtgärderna ska vara inledda och  slutförda,
4. hur redovisning, rapportering och uppföljning ska ske,  och
5. de övriga villkor som behövs för att tillgodose bidragets  syfte.
Årlig redovisning av åtgärdernas utförande
15 §
En kommun som har fått ett bidrag beviljat ska årligen  redovisa till Boverket hur genomförandet av de åtgärder som  bidraget avser fortskrider.
Slutrapport
16 §
När kommunen har genomfört de åtgärder som bidraget  avser ska kommunen ge in en slutrapport till Boverket.  Rapporten ska ges in inom sex månader från den tidpunkt då  åtgärderna slutfördes, om inte Boverket beslutar annat.
17 §
Slutrapporten ska innehålla
1. en ekonomisk slutredovisning av hur bidraget använts,
2. en redovisning av genomförda åtgärder,
3. en redogörelse för hur åtgärderna bidragit till kommunens  arbete med att integrera stadsgrönska och ekosystemtjänster i  planering, byggande och förvaltning av den urbana miljön,  och
4. en skötselplan där kommunen redovisar hur stadsgrönskan  ska bevaras och utvecklas.
Utbetalning av bidrag
18 §
Högst 75 procent av ett beviljat bidrag får betalas ut i  förskott innan åtgärderna har slutredovisats. Resterande del  av bidraget betalas ut efter det att slutrapporten har  lämnats till och godkänts av Boverket.
19 §
Boverket ska besluta att ett bidrag helt eller delvis  inte ska betalas ut om
1. mottagaren genom att lämna oriktiga uppgifter eller på  något annat sätt har förorsakat att bidraget har beviljats på  felaktig grund eller med för högt belopp,
2. bidraget av något annat skäl har beviljats på felaktig  grund eller med för högt belopp och mottagaren borde ha  insett detta,
3. bidraget helt eller delvis inte har utnyttjats eller inte  har använts enligt de förutsättningar som anges i 3 §,
4. mottagaren inte har lämnat en slutrapport, eller
5. villkor i beslutet om bidrag inte har följts.
Återbetalning och återkrav
20 §
En kommun är återbetalningsskyldig om det finns grund  för det enligt 19 §. Boverket får då besluta att helt eller  delvis kräva tillbaka bidraget med ränta enligt räntelagen 
(1975:635).
Uppföljning
21 §
Boverket ska följa upp att syftet med bidrag enligt  denna förordning tillgodoses. Boverket ska varje år i samband  med sin årsredovisning till regeringen rapportera hur medlen  använts och vilka resultat som uppnåtts.
Bemyndigande
22 §
Boverket får meddela
1.  föreskrifter om de ytterligare uppgifter som ska lämnas i  ansökan om bidrag, i samband med den årliga redovisningen och  i slutrapporten,
2. föreskrifter om uppgifter som bidragsmottagare ska lämna  för Boverkets uppföljning och utvärdering, och
3. de övriga föreskrifter som behövs för verkställigheten av  denna förordning.
Överklagande
23 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.