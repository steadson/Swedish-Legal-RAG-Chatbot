Title: Lag (2024:782) om förfarandet vid förverkande av egendom och åläggande av företagsbot
SFS Number: Svensk författningssamling 2024:782
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024782-om-forfarandet-vid-forverkande-av_sfs-2024-782/
Source Link: http://rkrattsbaser.gov.se/sfst?bet=2024:782
Amendment Register Link: http://rkrattsbaser.gov.se/sfsr?bet=2024:782
Ministry/Authority: Justitiedepartementet L5
Issued: 2024-10-04
Metadata: {"Utfärdad": "2024-10-04", "Ändrad": "t.o.m. SFS 2025:649"}

==================================================

Lag (2024:782) om förfarandet vid förverkande av egendom och åläggande av företagsbot
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:782
Departement/myndighet
:   
Justitiedepartementet L5
Utfärdad
:   
2024-10-04
Ändrad
:   
t.o.m. SFS 2025:649
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Lagens innehåll och tillämpningsområde
2 kap. Utredning om självständigt förverkande
3 kap. Beslut som fattas av brottsbekämpande myndigheter i  vissa fall
4 kap. Handläggningen i domstol i vissa fall
5 kap. Tredje mans deltagande i en rättegång om förverkande
6 kap. Juridiskt biträde, information, delgivning samt barn  och unga
Övergångsbestämmelser
1 kap. Lagens innehåll och tillämpningsområde
1 §
Denna lag innehåller bestämmelser om förfarandet vid  prövning av frågor om förverkande av egendom och åläggande av  företagsbot.
2 §
I lagen finns bestämmelser om
1. utredning om självständigt förverkande (2 kap.),
2. beslut som fattas av brottsbekämpande myndigheter i vissa  fall (3 kap.),
3. handläggningen i domstol i vissa fall (4 kap.),
4. tredje mans deltagande i en rättegång om förverkande 
(5 kap.), och
5. juridiskt biträde, information, delgivning samt barn och  unga (6 kap.).
När det i andra fall än de som avses i första stycket 2 och 3  uppkommer en fråga om förverkande av egendom eller om  företagsbot gäller bestämmelserna i rättegångsbalken om  rättegången i brottmål. Dessa bestämmelser ska också tillämpas  i en utredning om annat förverkande än självständigt  förverkande och i en utredning om företagsbot, om utredningen  rör någon som inte är misstänkt för brott med koppling till  frågan om förverkande eller om företagsbot.
Bestämmelserna som avses i första stycket 4 och 5 ska, om inte  annat anges, tillämpas oavsett om denna lag eller  rättegångsbalkens regler gäller för förfarandet.
I polislagen (1984:387) finns bestämmelser om rätten att  använda tvångsmedel i syfte att förverka egendom enligt 
36 kap. 12 § brottsbalken.
2 kap. Utredning om självständigt förverkande
Allmänna bestämmelser
1 §
Syftet med en utredning om självständigt förverkande är  att
1. utreda om egendomen härrör från brottslig verksamhet,
2. utreda vem egendomen tillhör,
3. ta ställning till om det finns tillräckliga skäl att väcka  talan om förverkande, och
4. se till att bevisningen kan presenteras i ett sammanhang.
2 §
En utredning om självständigt förverkande ska inledas om  det finns anledning att anta att egendom härrör från brottslig  verksamhet. En utredning behöver dock inte inledas om det är  uppenbart att frågan inte går att utreda eller om en utredning  skulle kräva kostnader som inte står i rimligt förhållande  till sakens betydelse.
3 §
Ett beslut att inleda en utredning om självständigt  förverkande får fattas av
1. åklagaren, eller
2. en anställd vid Polismyndigheten, Säkerhetspolisen eller  Tullverket som respektive myndighet har utsett.
Om utredningen har inletts av någon som avses i första  stycket 2, ska denne snarast lämna över ledningen av  utredningen till åklagaren.
Lag (2025:649)
.
4 §
För att genomföra en utredning om självständigt  förverkande får åklagaren anlita biträde av en polisman eller  någon annan anställd vid Polismyndigheten, Skatteverket,  Säkerhetspolisen eller Tullverket som respektive myndighet har  utsett.
Lag (2025:649)
.
5 §
Bestämmelserna i 23 kap. 4, 6-7 och 9-15 §§, 16 § andra  stycket och 21-21 d och 23 §§ rättegångsbalken ska tillämpas i  en utredning om självständigt förverkande. Vid tillämpningen  ska det som där sägs om
- skälig misstanke om brott avse skälig anledning att anta att  egendom kan komma att förverkas,
- den misstänkte avse den som en utredning om självständigt  förverkande rör,
- förundersökning avse utredning om självständigt förverkande,
- undersökningsledaren avse den som leder utredningen,
- försvarare avse biträde, och
- åtal avse talan om självständigt förverkande.
6 §
Om det inte längre finns anledning att fullfölja en  utredning om självständigt förverkande ska den läggas ned. En  utredning om självständigt förverkande får också läggas ned om  fortsatt utredning skulle kräva kostnader som inte står i  rimligt förhållande till sakens betydelse.
Tvångsmedel
7 §
I en utredning om självständigt förverkande får  tvångsmedel användas i den utsträckning som framgår av denna  lag.
8 §
Beslag och penningbeslag får användas i en utredning om  självständigt förverkande enligt bestämmelserna om dessa  åtgärder i 27 kap. rättegångsbalken, med undantag för 27 kap. 
4 § andra stycket andra meningen samma balk. Vid tillämpningen  ska det som där sägs om
- undersökningsledaren avse den som enligt 3 § första  stycket 2 leder utredningen, och
- åtal avse talan om självständigt förverkande.
9 §
Kvarstad och förvar får användas i en utredning om  självständigt förverkande om det skäligen kan befaras att  värdet av egendom som härrör från brottslig verksamhet annars  kommer att undanskaffas eller undandras.
I fråga om kvarstad och förvar ska i övrigt bestämmelserna om  dessa åtgärder i 26 kap. rättegångsbalken tillämpas, med  undantag för 26 kap. 3 § andra stycket. Vid tillämpningen ska  det som där sägs om
- skälig misstanke om brott avse skälig anledning att anta att  egendom kan komma att förverkas,
- den misstänkte avse den som en utredning om självständigt  förverkande rör, och
- åtal avse talan om självständigt förverkande.
10 §
Kopiering och biometrisk autentisering får användas i en  utredning om självständigt förverkande.
I fråga om kopiering och biometrisk autentisering ska  bestämmelserna om dessa åtgärder i 27 kap. rättegångsbalken  tillämpas. Vid tillämpningen ska det som där sägs om
- utredning om brott och förundersökning avse utredning om  självständigt förverkande, och
- åtal avse talan om självständigt förverkande.
11 §
Husrannsakan och kroppsvisitation får användas i en  utredning om självständigt förverkande om det finns synnerlig  anledning att anta att det vid användningen av tvångsmedlet  kommer att anträffas föremål som kan tas i beslag eller förvar  eller att det annars är av betydelse för utredningen.
Genomsökning på distans får användas i en utredning om  självständigt förverkande, om det finns synnerlig anledning  att anta att det vid användningen av tvångsmedlet kommer att  anträffas handlingar av betydelse för utredningen.
I fråga om husrannsakan, kroppsvisitation och genomsökning på  distans ska i övrigt bestämmelserna om dessa åtgärder i 
28 kap. rättegångsbalken tillämpas, med undantag för 28 kap. 
5 §, 10 d § första stycket andra meningen och 13 § första  stycket andra meningen. Vid tillämpningen ska det som där sägs  om
- anledning att anta att brott har begåtts avse anledning att  anta att egendom kan komma att förverkas,
- den misstänkte avse den som en utredning om självständigt  förverkande rör,
- utredning om brott och förundersökning avse utredning om  självständigt förverkande,
- undersökningsledaren avse den som enligt 3 § första  stycket 2 leder utredningen, och
- åtal avse talan om självständigt förverkande.
12 §
I en utredning om självständigt förverkande får beslag,  penningbeslag och kvarstad inte bestå längre tid än ett år, om  det inte finns särskilda skäl.
3 kap. Beslut som fattas av brottsbekämpande myndigheter i  vissa fall
1 §
Ett beslut som fattas enligt detta kapitel får, med  undantag för beslut enligt 3 §, inte riktas mot någon som är  misstänkt för brott med koppling till frågan om förverkande  eller om företagsbot.
Ett beslut om förverkande får inte avse självständigt eller  utvidgat förverkande.
Beslut om förverkande
2 §
Åklagaren får pröva en fråga om förverkande av egendom om  värdet av det som kan komma att förverkas inte överstiger fem  prisbasbelopp enligt 2 kap. 6 och 7 §§  socialförsäkringsbalken.
Ett beslut om förverkande av viss egendom får endast avse  egendom som är tagen i beslag eller penningbeslag.
3 §
Åklagaren ska pröva en fråga om förverkande av egendom som  uppenbart saknar legalt användningsområde. Om beslutet riktas  mot någon som är misstänkt för brott med koppling till frågan  om förverkande ska det meddelas senast i samband med att  åklagaren beslutar om huruvida åtal ska väckas eller att  förundersökningen ska läggas ned.
Om åklagaren finner att det finns särskilda skäl för det får  han eller hon i stället begära att rätten prövar frågan.
4 §
Om egendomen är tagen i beslag och värdet av det som kan  komma att förverkas inte överstiger en tiondel av  prisbasbeloppet enligt 2 kap. 6 och 7 §§  socialförsäkringsbalken, får en fråga om förverkande av  egendomen prövas av
1. en polisman, eller
2. någon annan anställd vid Polismyndigheten eller  Säkerhetspolisen som respektive myndighet har utsett.
5 §
Ett beslut om förverkande enligt detta kapitel ska  meddelas skriftligen. Beslutet ska, med undantag för beslut  enligt 3 §, delges den det riktas mot.
Den som beslutet riktas mot får anmäla missnöje hos den  myndighet som har meddelat beslutet inom tre veckor från dagen  för delgivning av beslutet eller, om beslutet inte ska delges,  från dagen för beslutet. Om missnöje anmäls, ska beslutet om  förverkande inte längre gälla.
Om den som beslutet riktas mot anmäler missnöje ska åklagaren  senast inom en månad från anmälan väcka talan om förverkande  enligt 4 kap. Väcks inte talan är frågan slutligt avgjord.
Om en polisman eller någon annan anställd vid Polismyndigheten  eller Säkerhetspolisen som respektive myndighet har utsett har  fattat beslut om förverkande och myndigheten efter anmälan om  missnöje anser att talan om förverkande bör väckas, ska  ärendet skyndsamt överlämnas till åklagaren.
Beslut om företagsbot
6 §
Företagsbot får föreläggas företag genom  strafföreläggande. I sådana fall ska 48 kap. 2-5, 6-8, 10 och 
12 a §§ rättegångsbalken tillämpas. Vid tillämpningen ska det  som där sägs om den misstänkte avse företaget.
Ett strafföreläggande om företagsbot godkänns genom att  företaget
1. undertecknar en förklaring om att det erkänner de  omständigheter som ligger till grund för föreläggandet och  godtar den företagsbot som tagits upp i föreläggandet, och
2. lämnar förklaringen till den mottagare som är behörig att  ta emot förklaringen enligt föreskrifter som meddelas av  regeringen.
Föreläggandet kan också godkännas genom att hela beloppet  betalas till den myndighet som regeringen föreskriver. En  sådan betalning ska inte anses som ett godkännande, om det  framgår att företaget inte har avsett att godkänna  föreläggandet.
Ett godkännande är utan verkan om det sker sedan åklagaren har  väckt talan om företagsbot.
4 kap. Handläggningen i domstol i vissa fall
1 §
Bestämmelserna i detta kapitel ska tillämpas vid  handläggningen i domstol av en fråga om förverkande av egendom  eller om företagsbot, om inte frågan utgör en del av en fråga  om ansvar för brott.
2 §
En fråga som ska handläggas enligt bestämmelserna i detta  kapitel ska prövas av rätten efter särskild talan av  åklagaren. En talan väcks genom att åklagaren hos rätten  skriftligen ansöker om stämning mot svaranden.
3 §
En talan enligt 2 § ska handläggas i en särskild  rättegång. Om det är till fördel för handläggningen eller  annars finns skäl för det, får dock en talan enligt 2 §  handläggas i samma rättegång som en annan sådan talan eller i  samma rättegång som en fråga om ansvar för brott.
Om en särskild talan om utvidgat förverkande inte handläggs i  samma rättegång som frågan om ansvar för det brott som kan  föranleda sådant förverkande, får talan väckas först när domen  avseende brottet har fått laga kraft. I ett sådant fall ska  talan väckas inom ett år från denna tidpunkt.
4 §
En talan enligt 2 § väcks, om inte annat följer av andra  stycket, vid den rätt som enligt 19 kap. rättegångsbalken  skulle vara behörig att pröva det brott som yrkandet om  förverkande eller om företagsbot stöder sig på.
En talan om självständigt förverkande eller om förverkande av  särskilda brottsverktyg väcks vid rätten i den ort där  egendomen eller en del av denna påträffades. Om rätten med  hänsyn till utredningen samt kostnader och andra  omständigheter finner det lämpligt får en sådan talan också  väckas vid rätten i den ort där svaranden skulle svara i  tvistemål, mera varaktigt uppehåller sig eller ska svara i ett  brottmål som bör handläggas i samma rättegång som den  särskilda talan.
5 §
En stämningsansökan ska innehålla
1. ett bestämt yrkande,
2. en utförlig redogörelse för de omständigheter som åberopas  till grund för yrkandet,
3. uppgift om de bevis som åberopas och vad som ska styrkas  med varje bevis, samt
4. uppgift om de omständigheter som gör rätten behörig, om  inte behörigheten framgår på annat sätt.
De skriftliga bevis som åberopas bör ges in tillsammans med  ansökningen.
6 §
Om rätten inte avvisar talan ska stämning utfärdas mot  svaranden.
7 §
Om stämning utfärdas ska svaranden föreläggas att yttra  sig skriftligen eller inställa sig till huvudförhandling.
8 §
När ett mål enligt detta kapitel avgörs är tingsrätten  domför med en lagfaren domare och hovrätten med tre lagfarna  domare, om inte annat följer av andra stycket. Rätten är även  domför i den sammansättning som gäller för prövning av ansvar  för brott som handläggs i samma rättegång.
När ett mål om företagsbot enligt detta kapitel avgörs efter  huvudförhandling är tingsrätten domför med en lagfaren domare  och tre nämndemän. Hovrätten är i ett sådant mål domför med  tre lagfarna domare och två nämndemän.
9 §
Tingsrätten får avgöra ett mål enligt detta kapitel utan  huvudförhandling, om en sådan förhandling inte behövs med  hänsyn till utredningen i målet och inte heller begärs av  någon av parterna.
Hovrätten får avgöra ett mål enligt detta kapitel utan  huvudförhandling, om klagandens ändringsyrkande har godtagits  av motparten, om det är uppenbart att överklagandet är  ogrundat eller om huvudförhandling av någon annan anledning  inte behövs. Om saken kan utredas tillfredsställande får  hovrätten även i andra fall avgöra målet utan  huvudförhandling,
1. om parterna har begärt att målet ska avgöras utan  huvudförhandling, eller
2. om ingen av parterna, sedan fråga väckts om avgörande utan  huvudförhandling, har haft någon invändning mot detta.
Innan ett mål avgörs utan huvudförhandling ska parterna ges  tillfälle att slutföra sin talan, om det inte är uppenbart  obehövligt.
10 §
Om saken kan utredas tillfredsställande, får målet  avgöras trots att svaranden uteblir från huvudförhandling  eller endast har inställt sig genom ombud.
11 §
Rätten ska avgöra saken genom dom.
12 §
För att hovrätten ska pröva tingsrättens dom enligt detta  kapitel krävs prövningstillstånd.
13 §
När det gäller förfarandet i övrigt ska bestämmelserna i  rättegångsbalken om rättegången i brottmål tillämpas, om inte  annat föreskrivs i denna lag.
5 kap. Tredje mans deltagande i en rättegång om förverkande
1 §
Om någon som inte är part i en rättegång (tredje man)  hävdar rätt till egendom som yrkas förverkad får denne inträda  i rättegången i förverkandefrågan, om det inte finns särskilda  skäl mot det.
2 §
Väcker tredje man talan om bättre rätt till egendom när  det pågår en rättegång om förverkande av egendomen får målen  handläggas i samma rättegång om det finns särskilda skäl för  det.
3 §
Om tredje man väcker talan mot staten om bättre rätt till  egendom som har förverkats ska Skatteverket föra statens  talan.
6 kap. Juridiskt biträde, information, delgivning samt barn  och unga
Juridiskt biträde
1 §
Ett juridiskt biträde ska förordnas för den som ett beslut  eller en talan om förverkande eller om företagsbot kan komma  att riktas mot, om det finns särskilda skäl med hänsyn till  utredningen eller övriga omständigheter. Har den som beslutet  eller talan kan komma att riktas mot inte fyllt 18 år ska ett  juridiskt biträde förordnas, om det inte är uppenbart att han  eller hon saknar behov av biträde.
Ett juridiskt biträde ska förordnas för en tredje man som  hävdar rätt till egendom som kan komma att yrkas förverkad, om  det finns synnerliga skäl med hänsyn till utredningen eller  övriga omständigheter. För en tredje man som inte har fyllt 
18 år ska ett juridiskt biträde förordnas, om det finns  särskilda skäl.
Om någon begär att ett juridiskt biträde ska förordnas eller  om åklagaren anser att ett juridiskt biträde ska utses ska  åklagaren göra en anmälan om det hos rätten. Ett juridiskt  biträde förordnas av rätten.
Det som i övrigt föreskrivs i 21 och 31 kap. rättegångsbalken  om offentliga försvarare och kostnaderna för offentliga  försvarare ska tillämpas även i fråga om juridiskt biträde.
Rätt till information
2 §
Bestämmelserna i 23 kap. 18 a-20 §§ rättegångsbalken ska  tillämpas i en utredning om förverkande eller om företagsbot  som rör någon som inte är misstänkt för brott med koppling  till frågan om förverkande eller om företagsbot. När en  utredning om förverkande kommit så långt att egendom säkrats  ska den som ett beslut eller en talan om förverkande kan komma  att riktas mot underrättas om utredningen när han eller hon  hörs. När en utredning om företagsbot kommit så långt att det  uppkommit skälig misstanke om brott ska företaget underrättas  om utredningen när företaget hörs. Efter underrättelsen ska  bestämmelserna om insyn i 23 kap. 18 § samma balk tillämpas i  en utredning om förverkande eller om företagsbot.
Vid tillämpningen ska det som där sägs om
- den misstänkte avse den som en utredning om förverkande  eller om företagsbot rör,
- förundersökning avse utredning om förverkande eller om  företagsbot,
- undersökningsledaren avse den som leder utredningen,
- försvarare avse biträde, och
- åtal avse talan om förverkande eller om företagsbot.
Delgivning
3 §
Om ett beslut enligt 3 kap. eller en stämning enligt 
4 kap. avser förverkande av egendom som är tagen i beslag  eller penningbeslag, får delgivning ske genom  kungörelsedelgivning i enlighet med 48 § delgivningslagen 
(2010:1932). Om beslutet eller stämningen riktas mot någon  okänd ska delgivning ske genom kungörelsedelgivning.
Om värdet av den säkrade egendomen inte överstiger en tiondel  av prisbasbeloppet enligt 2 kap. 6 och 7 §§  socialförsäkringsbalken, får delgivning i stället ske genom  att beslutet eller stämningen anslås hos den myndighet som har  meddelat beslutet eller utfärdat stämningen. Värdet av  egendomen ska bestämmas med hänsyn till förhållandena vid den  tidpunkt då beslutet eller stämningen anslås.
Barn och unga
4 §
I ett förfarande om förverkande som rör någon som inte är  misstänkt eller tilltalad för brott med koppling till frågan  om förverkande, ska följande bestämmelser i lagen (1964:167)  med särskilda bestämmelser om unga lagöverträdare tillämpas:
- 25 § första stycket, 27 § första-tredje styckena och 29 §  första stycket om frågan rör någon som inte har fyllt 21 år,
- 2 §, 5 § första stycket första meningen och tredje stycket  första meningen, 6 § första stycket första meningen, 7 § och 
26 § första stycket om frågan rör någon som inte har fyllt 
18 år, och
- 32 § andra-fjärde styckena, 33 § första stycket 1 och andra  stycket samt 34 § första stycket 1, andra stycket andra  meningen och fjärde stycket om frågan rör någon som inte har  fyllt 15 år.
Vid tillämpningen ska det som där sägs om
- brottsmisstanke avse anledning att anta att egendom kan  komma att förverkas från den unge,
- åtal avse talan om förverkande,
- tilltalad avse svarande, och
- förundersökning och utredning avse utredning om förverkande  om frågan rör förverkande enligt 36 kap. 5 eller 12 §  brottsbalken.
5 §
I en utredning om självständigt förverkande får  tvångsmedel enligt 2 kap. 5 § användas mot någon som inte har  fyllt 15 år. Om det finns särskilda skäl får även beslag,  penningbeslag, åtgärder för biometrisk autentisering,  husrannsakan, kroppsvisitation och genomsökning på distans  enligt 2 kap. 8, 10 och 11 §§ användas mot den unge.
I en utredning om förverkande som har koppling till ett brott  får tvångsmedel enligt 23 kap. 6 a, 7 och 9 §§  rättegångsbalken användas mot någon som inte är misstänkt för  brottet och som inte har fyllt 15 år. Om det finns särskilda  skäl får även beslag, penningbeslag, åtgärder för biometrisk  autentisering, husrannsakan, kroppsvisitation och genomsökning  på distans enligt 23 kap. 9 a §, 27 och 
28 kap. rättegångsbalken användas mot den unge.
Vid kroppsvisitation får den som inte har fyllt 15 år hållas  kvar för ändamålet i högst tre timmar. En polisman får ta med  den som ska kroppsvisiteras till den plats där åtgärden ska  genomföras.
Övergångsbestämmelser
2024:782
1. Denna lag träder i kraft den 8 november 2024.
2. Genom lagen upphävs
a) lagen (1986:1009) om förfarandet i vissa fall vid  förverkande m.m., och
b) lagen (2008:369) om förfarandet vid förverkande av utbyte  av brottslig verksamhet i vissa fall.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.