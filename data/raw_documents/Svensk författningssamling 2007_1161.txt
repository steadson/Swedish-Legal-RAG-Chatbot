Title: Förordning (2007:1161) med instruktion för Sjöfartsverket
SFS Number: Svensk författningssamling 2007:1161
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071161-med-instruktion-for_sfs-2007-1161/
Source Link: http://rkrattsbaser.gov.se/sfst?bet=2007:1161
Amendment Register Link: http://rkrattsbaser.gov.se/sfsr?bet=2007:1161
Ministry/Authority: Landsbygds- och infrastrukturdepartementet RSIB US
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2025:511"}

==================================================

Förordning (2007:1161) med instruktion för Sjöfartsverket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1161
Departement/myndighet
:   
Landsbygds- och infrastrukturdepartementet RSIB US
Utfärdad
:   
2007-11-22
Ändrad
:   
t.o.m. SFS 2025:511
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Sjöfartsverket ska verka för att de transportpolitiska målen uppnås. Verket ska i sitt arbete ha ett trafikslagsövergripande synsätt. Förordning (2009:1449).
2 §
Sjöfartsverkets huvuduppgifter är att
1. tillhandahålla lotsning,
2. i egenskap av infrastrukturhållare för farleder svara för  farledshållning och vid behov inrätta nya farleder,
3. tillhandahålla sjöräddnings- och flygräddningstjänst samt  vid livshotande situationer där omedelbar transport är  avgörande för behandlingen av skadade eller sjuka personer,  utföra transporter med helikopter på begäran av  sjukvårdshuvudman, om verkets resurser är lämpliga för  uppgiften och det kan ske utan allvarligt hinder mot dess  ordinarie verksamhet eller dess medverkan enligt lagen 
(2003:778) om skydd mot olyckor,
4. svara för isbrytning,
5. verka inom sitt ansvarsområde för att sjöfartens påverkan  på miljön minimeras,
6. svara för sjögeografisk information inom Sjöfartsverkets  ansvarsområde (sjökartläggning),
7. svara för samordning av sjögeografisk information inom  Sverige,
8. redovisa och dokumentera Sveriges gränser till havs samt  svara för skötsel och tillsyn av dessa gränsers utmärkning,
9. årligen bistå Trafikanalys i dess uppdrag att till  regeringen redovisa en uppföljning av de transportpolitiska  målen,
10. planlägga, samordna och genomföra kultur- och  fritidsverksamhet för sjöfolk i enlighet med bestämmelserna i 
2006 års sjöarbetskonvention,
11. som VTS-utförare i Sverige tillhandahålla sjötrafiktjänst 
(VTS) och sjötrafikrapporteringssystem (SRS) i enlighet med  internationella sjöfartsorganisationens resolution A.1158(32),
12. svara för övervakning och för att alla nödvändiga och  lämpliga åtgärder vidtas för att se till att fartyg deltar i  och följer reglerna för Sveriges sjötrafiktjänst (VTS),  sjötrafikrapporteringssystem (SRS) och trafiksepareringssystem 
(TSS),
13. tillhandahålla ett nationellt system för maritim  information (Safe Sea Net Sweden) och se till att detta system  svarar mot Europeiska unionens system för informationsutbyte  inom sjöfarten (Safe Sea Net) enligt Europaparlamentets och  rådets direktiv 2002/59/EG av den 27 juni 2002 om inrättande  av ett övervaknings- och informationssystem för sjötrafik inom  gemenskapen och om upphävande av rådets direktiv 93/75/EEG, i  lydelsen
enligt kommissionens direktiv 2014/100/EU,
14. svara för att alla nödvändiga och lämpliga åtgärder vidtas  för att se till
att fartyg anmäler sig och lämnar de uppgifter i det  nationella systemet för maritim information som följer av  Transportstyrelsens föreskrifter,
15. svara för incidentrapportering under hela dygnet och i  övrigt utföra de
uppgifter som anges i artikel 21 i direktiv 2002/59/EG, i den  ursprungliga lydelsen,
16. vara Sveriges nationella kontaktpunkt för sjöfart och  nationella samordnare enligt artiklarna 5 och 18 i  Europaparlamentets och rådets förordning (EU) 2019/1239 av den 
20 juni 2019 om inrättande av en europeisk kontaktpunkt för  sjöfart och om upphävande av direktiv 2010/65/EU, i den  ursprungliga lydelsen, och
17. tillhandahålla automatiskt fartygsidentifikationssystem 
(AIS). Förordning (2025:511).
3 §
Verksamheten ska bedrivas med inriktning huvudsakligen på handelssjöfarten. Fritidsbåtstrafikens, fiskets och marinens intressen ska beaktas. Förordning (2011:1225).
4 §
Sjöfartsverket ska särskilt biträda regeringen med  beredningen av ärenden i det internationella samarbetet inom  Internationella hydrografiska organisationen (IHO) och  Internationella organisationen för sjöfartens säkerhets-
anordningar (IALA). Förordning (2025:511).
5 §
Sjöfartsverket ska se till att de regelverk och rutiner som myndigheten disponerar över är kostnadseffektiva och enkla för medborgare och företag. Förordning (2010:183).
5 a §
Sjöfartsverket ska
1. svara för forskning och innovation som motiveras av myndighetens uppgifter, och
2. följa och dokumentera forskning och innovation inom sjöfartsområdet. Förordning (2013:168).
5 b §
Sjöfartsverket får, inom ramen för huvuduppgifterna  enligt 2 §, i sin affärsverksamhet
1. tillhandahålla tjänster, varor, utbildning och uthyrning av  fartyg, och
2. bedriva tjänsteexport.  Förordning (2022:899).
6 §
Sjöfartsverket är beredskapsmyndighet enligt förordningen 
(2022:524) om statliga myndigheters beredskap.
Förordning (2022:537).
Samverkan m.m.
7 §
Sjöfartsverket ska samråda med Försvarsmakten när det  gäller
1. utmärkning av farleder som inte tidigare är utmärkta, och
2. fyrbelysning av farleder eller indragning av fyrljus inom  vattenområden av särskild betydelse för det militära försvaret  som har beslutats vara skyddsobjekt enligt skyddslagen 
(2010:305). Förordning (2019:777).
8 §
Sjöfartsverket ska inom sitt verksamhetsområde tillhandahålla underlag för tillämpningen av 3-5 kap.
miljöbalken och plan- och bygglagen (2010:900).
Förordning (2011:378).
9 §
Har upphävts genom förordning (2008:1357).
10 §
Sjöfartsverket ska verka för att det generationsmål för miljöarbetet och de miljökvalitetsmål som riksdagen har fastställt nås och ska vid behov föreslå åtgärder för miljöarbetets utveckling.
Sjöfartsverket ska i fråga om sitt miljöarbete rapportera till Naturvårdsverket och samråda med verket om vilken rapportering som behövs. Förordning (2011:1225).
Ledning
11 §
Sjöfartsverket leds av en styrelse.
12 §
Styrelsen ska bestå av minst åtta och högst tretton ledamöter, personalföreträdarna medräknade.
Förordning (2008:471).
12 a §
Har upphävts genom förordning (2010:183).
Beslutförhet
13 §
Styrelsen är beslutför när ordföranden, myndighetschefen och minst tre av de andra ledamöterna är närvarande.
När ärenden av större vikt handläggs, ska om möjligt samtliga ledamöter vara närvarande.
14 §
Styrelsen får överlåta till generaldirektören att besluta om arbetsordning och att i arbetsordningen meddela de närmare föreskrifter som behövs för verkets organisation och för formerna för verkets verksamhet. Om föreskrifterna gäller styrelsen eller uppgiftsfördelningen mellan den och generaldirektören ska föreskrifterna beslutas av styrelsen.
15 §
Det som sägs i 4 § 5 myndighetsförordningen (2007:515) om  att myndighetens ledning ska avgöra ärenden som avser  föreskrifter och det som sägs i 12 § andra stycket  myndighetsförordningen om rätten för ordföranden i styrelsen  att ensam avgöra ärenden ska i stället gälla myndighetschefen,  om inte något annat föreskrivs i denna förordning.
Förordning (2022:1414).
16 §
Har upphävts genom förordning (2008:1357).
17 §
Har upphävts genom förordning (2008:1357).
Anställningar
18 §
Generaldirektören är myndighetschef.
19 §
Har upphävts genom förordning (2008:1357).
Personalansvarsnämnd
20 §
Vid Sjöfartsverket ska det finnas en personalansvarsnämnd.
Tillämpligheten av vissa förordningar
21 §
Sjöfartsverket ska tillämpa  personalföreträdarförordningen (1987:1101) och  internrevisionsförordningen (2006:1228). Förordning (2025:511).
Avgifter
22 §
Sjöfartsverket får i affärsverksamheten ta ut avgifter, besluta om avgifternas storlek och disponera inkomsterna.
Verket får även disponera inkomster från offentligrättsliga avgifter.
Undantag från myndighetsförordningen
23 §
Följande bestämmelser i myndighetsförordningen (2007:515)
ska inte tillämpas på myndigheten:
20 § om föredragning,
21 § 4 om att det ska framgå vem som har varit föredragande i ett ärende, och
29 § om ärendeförteckning.
Övergångsbestämmelser
2010:530
1. Denna förordning träder i kraft den 1 juli 2010.
2. För sådana militära skyddsområden som avses i punkten 1 i ikraftträdande- och övergångsbestämmelserna till skyddslagen
(2010:305) gäller 7 § i sin äldre lydelse.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.