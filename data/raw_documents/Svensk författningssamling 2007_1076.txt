Title: Förordning (2007:1076) med instruktion för Notarienämnden
SFS Number: Svensk författningssamling 2007:1076
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071076-med-instruktion-for_sfs-2007-1076/
Source Link: http://rkrattsbaser.gov.se/sfst?bet=2007:1076
Amendment Register Link: http://rkrattsbaser.gov.se/sfsr?bet=2007:1076
Ministry/Authority: Justitiedepartementet DÅ
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2017:520"}

==================================================

Förordning (2007:1076) med instruktion för Notarienämnden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1076
Departement/myndighet
:   
Justitiedepartementet DÅ
Utfärdad
:   
2007-11-22
Ändrad
:   
t.o.m. SFS 2017:520
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Notarienämnden handlägger vissa frågor som rör notarietjänstgöring enligt notarieförordningen (1990:469).
Ledning
2 §
Myndigheten leds av en nämnd.
3 §
Nämnden består av högst sex personer. För varje annan ledamot än ordföranden finns en ersättare.
Organisation
4 §
Kammarrätten i Jönköping utför administrativa uppgifter  åt myndigheten. Förordning (2017:520).
Handläggning av ärenden
5 §
Nämnden är beslutför när minst fyra ledamöter, bland dem ordföranden eller vice ordföranden, är närvarande.
När ett ärende av principiell natur eller annars av större vikt handläggs ska om möjligt samtliga ledamöter vara närvarande.
6 §
Om ett ärende är så brådskande att det inte kan avgöras vid ett sammanträde, får det avgöras genom kontakter mellan ordföranden och minst så många ledamöter som behövs för beslutförhet. Ett sådant beslut ska anmälas vid nästa sammanträde med nämnden.
Även i andra fall än som avses i första stycket får ärenden avgöras utan sammanträde, om samtliga ledamöter deltar i avgörandet och är ense om utgången.
7 §
Kammarrätten i Jönköping svarar för beredning och  föredragning av ärendena.
Ordföranden får överta beredning och föredragning av ärenden  som avgörs vid sammanträden med nämnden.  Förordning (2017:520).
8 §
Nämnden får i arbetsordningen meddela föreskrifter om att  ordföranden eller någon anställd vid Kammarrätten i Jönköping  får pröva frågor om utlämnande av allmänna handlingar.  Förordning (2017:520).
9 §
Chefen för Domstolsverket eller den denne utser får närvara vid sammanträden med nämnden utom när nämnden handlägger ärenden som överklagats dit.
Anställningar och uppdrag
10 §
Ledamöterna och ersättarna utses av regeringen för en tid av högst tre år.
Regeringen utser bland ledamöterna en att vara ordförande och en att vara vice ordförande.
Rätt att meddela föreskrifter
11 §
Myndigheten får meddela föreskrifter om notarietjänstgöring och notariemeritering.
Undantag från myndighetsförordningen
12 §
Följande bestämmelser i myndighetsförordningen (2007:515)
ska inte tillämpas på myndigheten:
5 § om delegering,
8 § om arbetsgivarpolitik, och
16 § om beslutförhet vid brådskande ärenden.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.