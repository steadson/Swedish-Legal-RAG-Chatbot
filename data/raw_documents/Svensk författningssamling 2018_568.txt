Title: Lag (2018:568) om ersättning för minskat vattenområde
SFS Number: Svensk författningssamling 2018:568
URL: https://www.riksdagen.se/sv/dokument-och-lagar/dokument/svensk-forfattningssamling/lag-2018568-om-ersattning-for-minskat_sfs-2018-568/
Source Link: http://rkrattsbaser.gov.se/sfst?bet=2018:568
Amendment Register Link: http://rkrattsbaser.gov.se/sfsr?bet=2018:568
Ministry/Authority: Justitiedepartementet L1
Issued: 2018-05-25
Metadata: {"Utfärdad": "2018-05-25"}

==================================================

Lag (2018:568) om ersättning för minskat vattenområde
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:568
Departement/myndighet
:   
Justitiedepartementet L1
Utfärdad
:   
2018-05-25
Övrig text
:   
Rättelsesida 2018:568 har iakttagits.
Tidsbestämd
: 
2024-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Rätt till ersättning
1 §
En fastighetsägare har enligt denna lag rätt till  ersättning av staten för sin skada, om fastighetens  vattenområde minskar på grund av att strandlinjer och  vattendjup enligt lagen (1950:595) om gräns mot allmänt  vattenområde ska bestämmas utifrån nivåer i Rikets höjdsystem 
2000 (RH 2000).
Den som har en särskild rätt till fastigheten har också rätt  till ersättning enligt första stycket, om han eller hon lider  skada på grund av att fastighetens vattenområde minskar.
2 §
Rätten till ersättning förutsätter att ett  ersättningsanspråk kommit in till Kammarkollegiet senast den 
31 december 2023. Annars är rätten till ersättning  förlorad.
Ersättningens storlek
3 §
När ersättningen bestäms ska 4 kap.  expropriationslagen (1972:719) tillämpas.
Handläggning av ett ersättningsanspråk
4 §
Ett ersättningsanspråk ska framställas hos  Kammarkollegiet, som beslutar om ersättning för statens  räkning.
Ersättningsanspråket ska vara skriftligt.
5 §
Vid handläggningen av ett ersättningsanspråk ska  Kammarkollegiet genom förhandling sträva efter att träffa en  överenskommelse om ersättningen med den som har framställt  anspråket.
6 §
Kammarkollegiets beslut i ersättningsfrågan ska delges  den enskilde.
Beslutet får inte överklagas.
Talan i domstol
7 §
Om den som har framställt ett ersättningsanspråk inte  är nöjd med Kammarkollegiets beslut, får han eller hon väcka  talan mot staten vid den mark- och miljödomstol inom vars  område fastigheten ligger.
En talan ska väckas inom ett år från den dag då  Kammarkollegiets beslut delgavs den enskilde. Om det inte  görs, är rätten att väcka talan förlorad.
Kammarkollegiets beslut ska innehålla en upplysning om det  som sägs i första och andra styckena.
8 §
Rätten får besluta att staten ska ersätta den enskilde  för hans eller hennes rättegångskostnad eller att vardera  parten ska stå för sin egen rättegångskostnad, även om den  enskilde har förlorat målet. En förutsättning är att den  enskilde hade skälig anledning att få saken prövad.
9 §
Kammarkollegiet företräder staten vid talan inför  domstol om ersättning enligt denna lag.
Övergångsbestämmelser
2018:568
1. Denna lag träder i kraft den 1 januari 2019.
2. Lagen upphör att gälla vid utgången av 2023. Den ska dock  fortfarande gälla för ersättningsanspråk som har kommit in  till Kammarkollegiet senast den 31 december 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.