Title: /r1/ Socialstyrelsens kungörelse (1974:711) 
om tillämpningen av narkotikaförordningen (1962:704) (socialstyrelsens 
narkotikakungörelse);
SFS Number: Svensk författningssamling 1974:711
URL: https://www.riksdagen.se/sv/dokument-och-lagar/dokument/svensk-forfattningssamling/r1-socialstyrelsens-kungorelse-1974711-om_sfs-1974-711/
Source Link: http://rkrattsbaser.gov.se/sfst?bet=1974:711
Amendment Register Link: http://rkrattsbaser.gov.se/sfsr?bet=1974:711
Ministry/Authority: Socialdepartementet
Issued: 1972-06-07
Metadata: {"Utfärdad": "1972-06-07"}

==================================================

/r1/ Socialstyrelsens kungörelse (1974:711) 
om tillämpningen av narkotikaförordningen (1962:704) (socialstyrelsens 
narkotikakungörelse);
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1974:711
Departement/myndighet
:   
Socialdepartementet
Utfärdad
:   
1972-06-07
Ändringsregister
:
SFSR (Regeringskansliet)
Källa
:
Fulltext (Regeringskansliet)
Enligt i 15 § Kungl. Maj:ts narkotikaförordning den 14 december 1962 (nr 
704) givet bemyndigande förordnar socialstyrelsen följande.
Såvitt ej annorlunda sägs, skall denna kungörelse tillämpas på de i  förteckningarna I, II och III socialstyrelsens kungörelse med  förteckningar över narkotika upptagna varorna.
Allmänna bestämmelser
1 § 1 mom. De i förteckning 1 upptagna varorna får icke införas till  eller utföras från riket eller här tillverkas, saluhållas eller  överlåtas. Socialstyrelsen kan dock ge tillstånd att använda dessa varor  för medicinsk och vetenskaplig forskning.
2 mom. Vad i denna kungörelse föreskrives skall gälla jämväl i fråga om  införsel, utförsel, transitering och omdestination av alla delar av  växten Papaver somniferum L. med undantag av dess frön.
3 mom. Resande som för personligt bruk medför narkotiskt läkemedel  åligger att på begäran för vederbörande tullmyndighet styrka sitt behov  av läkemedlet genom skriftligt intyg från läkare, såvida icke läkemedlet  är åsatt apoteksetikett, som upptager den resandes och den ordinerandes  namn samt uppgift om medlets art och mängd. Vid varje tillfälle får  narkotiskt läkemedel införas i landet i en mängd, som motsvarar behovet  under högst fem dagar.
Om införsel
2 § 1 mom. Tillstånd till införsel av narkotika meddelas endast den som  blivit av socialstyrelsen godkänd som importör. Godkännande som importör  meddelas för viss tid eller tillsvidare och kan avse viss eller vissa av  här avsedda varor eller dylika varor i allmänhet.
Ansökan om godkännande som importör skall åtföljas av uppgift om
a) sökandens jämte i förekommande fall företagets namn och postadress;
b) såvida ansökan ej gäller narkotika i allmänhet, den eller de varor  som avses.
2 mom. För varje införsel fordras - utöver godkännande som sägs i 1 mom. 
- ett av socialstyrelsen meddelat tillstånd (införselcertifikat) för  ifrågavarande varuparti.
Ansökan om tillstånd skall åtföljas av uppgift om
a) sökandens och exportörens namn och postadress;
b) varans art och mängd samt, i fråga om beredningar, art och mängd av i  dem ingående narkotika;
c) tullplats inom riket, över vilken införseln skall äga rum, och  beräknad tidpunkt härför;
d) det befordningsmedel, med vilket införseln avses ske;
e) huruvida varan skall användas för medicinskt eller vetenskapligt  ändamål eller bådadera.
3 mom. Om socialstyrelsen ej finner hinder föreligga för införsel av  ifrågavarande varuparti, utfärdar styrelsen ett införselcertifikat, som  jämte en avskrift därav tillställes sökanden. En avskrift översändes  till generaltullstyrelsen för att vidarebefordras till den tullplats,  över vilken införseln avses äga rum.
Den avskrift av införselcertifikatet som tillställts sökanden översändes  av denne till exportören; originalet skall uppvisas för vederbörande  tullmyndighet vid införseln av varupartiet.
4 mom. Försändelsen skall vara åsatt det namn och den adress, som anges  för mottagaren på införselcertifikatet, och får ej adresseras till  postbox eller bank.
5 mom. Vid införsel skall förpackning innehållande narkotika vara åsatt  etikett, som anger innehållets art och mängd. Denna etikett får icke  anbringas på det yttre emballaget. Arten skall anges med det NFN- eller  INN-namn som för ifrågavarande narkotikum finnes upptaget i  socialstyrelsens förteckningar över narkotika eller med deklaration,  vari sådant namn ingår.
6 mom. Vid förtullning av narkotika skall tullmyndigheten på såväl  originalexemplaret som avskriften av certifikatet anteckna kvantiteten  av varje särskilt slag av narkotika som införes samt tidpunkten för  införseln. Därefter skall originalexemplaret återställas till importören  och avskriften omedelbart insändas till socialstyrelsen. Åtföljes  narkotikaförsändelse av utförselcertifikat, utställt i exportlandet,  skall detta samtidigt insändas till socialstyrelsen.
Har tullanstalt, hos vilken narkotika anmäles till förtullning, icke  erhållit avskrift av det för införseln gällande certifikatet, skall  tullanstalten till socialstyrelsen insända särskilt meddelande om  införseln. Har förtullningen skett på annan ort än den i certifikatet  angivna införselorten, skall tullanstalten till tullmyndigheten i  sistnämnda ort översända avskrift av meddelandet.
Avskrift av införselcertifikat, som icke utnyttjas, skall av  tullmyndighet insändas till socialstyrelsen omedelbart efter utgången av  certifikatets giltighetstid.
7 mom. Införselcertifikat äger giltighet tre månader räknat från dagen  för dess utfärdande. Efter skriftlig framställning därom, kan  socialstyrelsen medge viss förlängning av giltighetstiden.
8 mom. I införselcertifikat upptaget varuparti får icke införas fördelat  på flera försändelser.
9 mom. Förtullning av råopium får enligt generaltullstyrelsens beslut  ske endast vid centraltullkamrarna i Göteborg, Malmö och Stockholm samt  vid tullkammaren i Trelleborg.
10 mom. Efter införsel av vara som upptages i förteckning IV  socialstyrelsens kungörelse med förteckningar över narkotika skall  importören till socialstyrelsen insända den avskrift av  exportdeklarationen, som åtföljer försändelsen, med anteckning om den  mottagna varans art och mängd samt datum för mottagandet.
11 mom. Vad som föreskrives i denna paragraf äger ej tillämpning på  narkotiska läkemedel, som avses i förteckningarna II - V  socialstyrelsens kungörelse med förteckningar över narkotika och som i  överensstämmelse med vad därom är särskilt stadgat ingår i fartygs  skeppsapotek och i sjukvårdslåda i luftfartyg.
Om utförsel
3 § 1 mom. Narkotika får utföras endast av den som är godkänd som  importör, av tillverkare samt av apotekschef.
2 mom. För varje utförsel fordras ett av socialstyrelsen meddelat  tillstånd (utförselcertifikat) för ifrågavarande varuparti.
Ansökan om tillstånd skall åtföljas av ett av vederbörande myndighet i  införsellandet utställt införselcertifikat, då särskilt tillstånd  fordras för införsel av ifrågavarande vara, samt innehålla uppgift om
a) sökandens och mottagarens namn och postadress; försändelse får ej  adresseras till postbox eller bank;
b) varans art och mängd samt, i fråga om beredningar, art och mängd av i  dem ingående narkotika;
c) tullplats inom riket, över vilken utförseln skall äga rum, och  beräknad tidpunkt härför;
d) det befordringsmedel, med vilket utförseln avses ske;
e) huruvida varan skall användas för medicinskt eller vetenskapligt  ändamål eller bådadera.
3 mom. Om socialstyrelsen ej finner hinder föreligga för utförsel av  ifrågavarande varuparti, utfärdar styrelsen ett utförselcertifikat, som  jämte en avskrift därav tillställes sökanden. En avskrift översändes  till generaltullstyrelsen för att vidarebefordras till den tullplats,  över vilken utförseln avses äga rum.
Vid utförseln skall sökanden uppvisa utförselcertifikat för vederbörande  tullmyndighet; avskriften skall biläggas försändelsen.
4 mom. Vid utförsel skall förpackning innehållande narkotika vara åsatt  etikett, som anger innehållets art och mängd. Denna etikett får icke  anbringas på det yttre emballaget. Arten skall anges med det NFN- eller  INN-namn som för ifrågavarande narkotikum finns upptaget i  socialstyrelsens förteckning över narkotika eller med deklaration, vari  sådant namn ingår.
5 mom. Vid utförsel av narkotika skall tullmyndigheten på såväl  originalexemplaret som avskriften av certifikatet anteckna kvantiteten  av varje särskilt slag av narkotika som utföres samt tidpunkten för  utförseln. Därefter skall originalexemplaret återställas till exportören  och avskriften omedelbart insändas till socialstyrelsen.
Har tullanstalt, hos vilken narkotika anmäles till utförsel, icke  erhållit avskrift av det för utförseln gällande certifikatet, skall  tullanstalten till socialstyrelsen insända särskilt meddelande om  utförseln. Har förtullningen skett på annan ort än den i certifikatet  angivna utförselorten, skall tullanstalten till tullmyndigheten i  sistnämnda ort översända avskrift av meddelandet.
Avskrift av utförselcertifikat, som icke utnyttjas, skall av  tullmyndighet insändas till socialstyrelsen omedelbart efter utgången av  certifikatets giltighetstid.
6 mom. Utförselcertifikat äger giltighet tre månader räknat från dagen  för dess utfärdande. Efter skriftlig framställning därom kan  socialstyrelsen medge viss förlängning av giltighetstiden.
7 mom. I utförselcertifikat upptaget varuparti får icke utföras fördelat  på flera försändelser.
8 mom. Tillstånd till utförsel av råopium meddelas icke.
9 mom. För varje utförsel av i förteckning IV upptagna varor fordras att  exportören utställer en exportdeklaration i tre exemplar, vilken skall  innehålla uppgift om
a) exportörens och importörens namn och adress;
b) varans art och mängd samt, i fråga om beredningar, art och mängd av i  dem ingående narkotika; arten skall anges med i förteckning IV upptagen  benämning;
c) avsändningsdatum.
Exportören skall insända två exemplar av deklarationen till  socialstyrelsen. Det tredje exemplaret bilägges försändelsen.
10 mom. Vad som föreskrives i denna paragraf äger ej tillämpning på  narkotiska läkemedel, som avses i förteckningarna II - V och som i  överensstämmelse med vad därom är särskilt stadgat ingår i fartygs  skeppsapotek och i sjukvårdslåda i luftfartyg.
Om transitering m.m.
4 § 1 mom. Transitering genom riket till utrikes ort av narkotika får  ske utan särskilt tillstånd av socialstyrelsen under förutsättning att  för vederbörande tullmyndighet uppvisas antingen en avskrift av det för  varorna gällande utförselcertifikatet från det land, varifrån varorna  avsänts, försedd med socialstyrelsens påteckning om att avskriften  uppvisats i styrelsen, eller ock ett enligt 5 § behörigen utfärdat  omdestinationscertifikat. Försändelsen skall vidarebefordras till den  ort som anges i utförsel- eller omdestinationscertifikatet.
2 mom. Bestämmelserna i denna paragraf äger ej tillämpning på  försändelse, som inkommer till riket postledes och under postverkets  kontroll omedelbart befordras i oöppnat skick till utrikes ort eller som  transporteras i luftfartyg. Om luftfartyget landar på svensk område,  skall bestämmelserna dock iakttagas så långt omständigheterna medger.
5 § 1 mom. Narkotika, som transiteras genom landet, får ej omdestineras  till annan ort än som anges i utförselcertifikatet, med mindre  socialstyrelsen medgivit tillstånd därtill (omdestinationscertifikat).
2 mom. Ansökan om omdestinationscertifikat skall inges enligt de i 3 § 2  mom. meddelade föreskrifterna och dessutom innehålla uppgift om det  land, varifrån försändelsen ursprungligen utförts. Vid ansökan skall  fogas det ursprungliga utförselcertifikatet, som åtföljer sändningen,  försett med vederbörande tullmyndighets anteckning om det faktiskt  införda varupartiets art och mängd. I övrigt skall bestämmelserna i 3 §  äga motsvarande tillämpning och vad i kungörelsen stadgas om  utförselcertifikat skall äga tillämpning jämväl beträffande  omdestinationscertifikat.
3 mom. Bestämmelserna i denna paragraf äger ej tillämpning på  försändelse, som inkommer till riket postledes och under postverkets  kontroll omedelbart befordras i oöppnat skick till utrikes ort eller som  transporteras i luftfartyg. Om luftfartyget landar på svenskt område,  skall bestämmelserna dock iakttagas så långt omständigheterna medger.
6 §
Narkotika, som transiteras genom landet eller förvaras i tullager  eller frihamn, får icke utan socialstyrelsens tillstånd undergå någon  behandling, som förändrar deras natur eller förpackning.
Om tillverkning
7 § 1 mom. Med tillverkning förstås
a) framställning av narkotiskt ämne ur i naturen förekommande råvaror  eller på syntetisk väg ävensom omvandling av narkotiskt ämne eller  bearbetning av ofullständigt renad vara samt avvägning eller ompackning  av narkotiskt ämne eller drog;
b) framställning av beredning, som avses under 1 c) och d)  socialstyrelsens kungörelse med förteckningar över narkotika, samt  avvägning, uppräkning eller ompackning av sådan beredning.
Med tillverkning förstås även framställning av sådan beredning med  narkotiskt ämne, vilken icke är hänförlig till narkotika.
Vad i detta mom. sägs skall även gälla för varor i förteckningarna IV  och V.
2 mom. Tillstånd att tillverka narkotika lämnas av socialstyrelsen efter  ansökan för ett år i sänder. Ansökan skall åtföljas av uppgift om
a) sökandens namn och postadress samt namn och adress på den eller de  personer, som skall förestå tillverkningen;
b) tillverknings- och lagerlokalernas belägenhet;
c) art och mängd av varje narkotiskt ämne, som skall tillverkas  respektive användas till beredningar.
3 mom. Om socialstyrelsen ej finner hinder föreligga för tillverkningen,  meddelar styrelsen tillstånd därtill och föreskriver därvid erforderliga  villkor för åtnjutande av tillståndet.
4 mom. Tillverkning av narkotiska ämnen bör förläggas till lokaler, som  är avskilda från annan tillverkning.
5 mom. Föreståndare skall tillse att tillverkning äger rum under sådana  förhållanden, att obehörig åtkomst av narkotika förhindras. Han skall  utöva noggrann tillsyn över personer, som har befattning med  tillverkningen, och utfärda erforderliga kontrollföreskrifter till skydd  mot att narkotika olagligen undanskaffas. Föreståndare skall på särskild  anmodan lämna socialstyrelsen uppgift om namn och adress på de personer,  som vid varje tidpunkt är sysselsatta med här avsett arbete.
Om handel
8 § 1 mom. Ansökan om sådant tillstånd att bedriva handel med narkotika,  som avses i 6 § 1 mom. c) narkotikaförordningen, skall åtföljas av  uppgift om
a) sökandens namn och postadress samt namn och adress på den eller de  personer, som skall förestå handeln;
b) handelslokalens belägenhet;
c) det eller de narkotika som avses, såvida ansökan ej gäller narkotika  i allmänhet.
2 mom. Tillstånd att bedriva handel med narkotika avser, såvida  socialstyrelsen icke särskilt medger annat, endast handel med narkotika  som farmacevtiska specialiteter eller eljest i obrutna  originalförpackningar, vilka endast får säljas i den förpackning vari de  inköpts.
3 mom. För försäljning från filial fordras, såvida ej annat medges,  särskilt tillstånd. Försäljning från filial får endast ske i från  huvudföretaget mottagna obrutna förpackningar.
Om utlämnande
9 § 1 mom. Annan än apotekschef äger utlämna narkotika endast till  tillverkare för dennes rörelse eller till återförsäljare eller apotek.
2 mom. Narkotiskt läkemedel får ej utlämnas som läkemedelsprov.
3 mom. Utan hinder av vad i 1 och 2 mom. sägs äger tillverkare efter  anmälan till socialstyrelsen utlämna oregistrerat narkotiskt läkemedel i  överensstämmelse med vad som särskilt föreskrives angående klinisk  prövning av oregistrerade läkemedel.
Om förvaring m.m.
10 § 1 mom. På apotek och sjukvårdsinrättning skall narkotika förvaras i  enlighet med av socialstyrelsen särskilt meddelade föreskrifter.
2 mom. Importör, tillverkare, partihandlare och föreståndare för  vetenskaplig institution skall förvara narkotika avskilda från andra  varor i låst skåp eller rum samt i hållbart emballage, märkt med varans  namn. Nyckel till sådan förvaringsplats får innehavas av föreståndaren  för verksamheten eller den han utser därtill. Nyckeln skall förvaras på  betryggande sätt. Tillverkare och partihandlare skall meddela  socialstyrelsen namn och postadress på person, som har tillgång till  förråd av narkotika.
3 mom. Tillverkare och partihandlare får icke hålla i lager större mängd  av narkotiska ämnen och droger än som med hänsyn till det rådande  marknadsläget är nödvändigt för den ekonomiska driften av företaget.  Lagret av råvaror får icke överstiga den beräknade förbrukningen under  sex månader. Socialstyrelsen kan dock, då särskilda skäl föreligger,  medge en lagerhållning motsvarande ett års förbrukning.
4 mom. Förpackningar med narkotika, som är avsedda för parti- eller  detaljhandel, skall vara förslutna på sådant sätt, att brytning av  förpackningen lätt kan upptäckas.
5 mom. Narkotika får hos tillverkare eller partihandlare förstöras  endast efter socialstyrelsens medgivande och på sätt styrelsen  föreskriver.
6 mom. Beträffande innehav, förvaring och kontroll av narkotika hos  personal vid krigsmakten gäller av försvarets sjukvårdsstyrelse efter  samråd med socialstyrelsen utfärdade föreskrifter.
Om redovisning
11 § 1 mom. Apotekschef, fartygsbefälhavare och den för luftfartygs  sjukvårdslåda ansvarige skall föra anteckningar över sitt handhavande av  narkotika i enlighet med av socialstyrelsen i särskild ordning meddelade  föreskrifter.
2 mom. Importör, tillverkare, partihandlare samt föreståndare för  vetenskaplig institution skall föra sådana anteckningar över narkotika,  att följande upplysningar vid varje tidpunkt framgår:
a) inköp och införsel med angivande av datum för mottagandet, art och  mängd samt leverantör med hänvisning till faktura och  införselcertifikat;
b) försäljning och utförsel i översstämmelse med vad som anges under a);
c) förbrukning till under 1 c) socialstyrelsens kungörelse med  förteckningar över narkotika avsedda beredningar. Anteckning skall föras  över den mängd av narkotika, som använts vid varje framställning av  sådana beredningar, med angivande av utbytet vid tillverkningen och  avfyllningen;
d) förbrukning till under 2 socialstyrelsens kungörelse med  förteckningar över narkotika avsedda beredningar;
e) avvikelse från det teoretiska utbytet vid avvägningar eller  uppdelning av narkotika i mindre förpackningar;
f) utförsel av under 2 socialstyrelsens kungörelse med förteckningar  över narkotika avsedda beredningar, för vilka särskilt tillstånd till  utförsel icke fordras;
g) förbrukning för analytiskt ändamål och försök, med angivande av dels  datum samt art och mängd av använt narkotikum, dels allmän uppgift om  den analys eller det försök, vartill ifrågavarande medel har använts;
h) mängd av narkotiskt ämne, som tillverkats eller omvandlats i andra  narkotiska eller icke narkotiska ämnen;
i) mängd av råvaror, som använts vid framställning av narkotika;
j) mängd av narkotika, som blivit förstörd;
k) mängd av narkotika, som finns i lager, fördelad på narkotiska ämnen  och droger, halvfabrikat och läkemedel.
3 mom. Importör, exportör, tillverkare och partihandlare skall  beträffande i förteckning IV upptagna varor föra anteckningar över de  mängder som införts, inköpts, utförts, försålts och tillverkats.  Motsvarande anteckningar skall föras av importör, exportör och  tillverkare över införsel, utförsel och tillverkning av varor i  förteckning V.
På apotek och sjukvårdsinrättning samt vetenskaplig institution skall  uppgifter om förvärv och användning av varor i förteckning IV vara lätt  åtkomliga.
Tillverkare skall anteckna den mängd av varje substans, upptagen i  förteckningarna IV eller V, som använts vid tillverkning av sådan  beredning, som ej upptages under 2 d) socialstyrelsens kungörelse med  förteckningar över narkotika, samt totala mängden av sådan undantagen  beredning som tillverkats.
4 mom. Förda anteckningar och handlingar rörande verksamheten skall  förvaras under minst tre år.
5 mom. Avstämning av lagret skall företagas, när så befinnes påkallat,  dock minst en gång i kvartalet. Brister i lagret, som kan misstänkas  bero på olagligt undanskaffande eller dylikt, skall omedelbart anmälas  till socialstyrelsen.
Om uppgifter till socialstyrelsen
12 § 1 mom. Importör och exportör av narkotika skall inom fjorton dagar  efter utgången av varje kvartal insända uppgift till socialstyrelsen om  in- och utförsel av narkotika under det gångna kvartalet med angivande  av datum härför, art och mängd av varje särskilt parti samt in- och  utförselcertifikatens nummer.
2 mom. Tillverkare skall inom fjorton dagar efter utgången av varje  kvartal insända uppgift för det gångna kvartalet om
a) den mängd råvaror, som inköpts eller framställts; för råopium skall  härvid anges ingående halt av morfin;
b) den mängd råvaror, som förbrukats, och den mängd av narkotiska ämnen,  som framställts därur;
c) lager av råvaror och narkotiska ämnen vid kvartalets början och slut.  Lagret av narkotiska ämnen skall anges så, att det framgår hur mycket  som finns i form av ämnen, halvfabrikat och läkemedel.
3 mom. Importör, tillverkare, partihandlare och föreståndare för  vetenskaplig institution skall årligen före utgången av januari månad  insända uppgift till socialstyrelsen över sin verksamhet med narkotika  under det föregående året på sätt som styrelsen föreskriver.
Uppgiften skall även omfatta i förteckningarna IV och V avsedda varor.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.