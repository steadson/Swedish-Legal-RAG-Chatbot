Title: Förmånsrättslag (1970:979)
SFS Number: Svensk författningssamling 1970:979
URL: https://www.riksdagen.se/sv/dokument-och-lagar/dokument/svensk-forfattningssamling/formansrattslag-1970979_sfs-1970-979/
Source Link: http://rkrattsbaser.gov.se/sfst?bet=1970:979
Amendment Register Link: http://rkrattsbaser.gov.se/sfsr?bet=1970:979
Ministry/Authority: Justitiedepartementet L2
Issued: 1970-12-17
Metadata: {"Utfärdad": "1970-12-17", "Ändrad": "t.o.m. SFS 2025:797"}

==================================================

Förmånsrättslag (1970:979)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1970:979
Departement/myndighet
:   
Justitiedepartementet L2
Utfärdad
:   
1970-12-17
Ändrad
:   
t.o.m. SFS 2025:797
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Vid utmätning eller konkurs har borgenärer inbördes rätt till betalning enligt denna lag. Föreskrift om lika rätt till betalning innebär att varje borgenär får betalt i förhållande till sin fordran.
I fråga om företräde till betalning vid utmätning av lön gäller särskilda bestämmelser.
Lag (1995:302)
.
2 §
Förmånsrätt till betalning är särskild eller allmän. Särskild förmånsrätt gäller vid utmätning och konkurs samt avser viss egendom.
Allmän förmånsrätt gäller endast vid konkurs och avser all egendom som ingår i gäldenärens konkursbo.
Förmånsrätt omfattar även ränta i den mån ej annat är föreskrivet.
3 §
Förmånsrätt består, även om fordringen överlåts eller tas i anspråk genom utmätning eller på annat sätt övergår till annan.
Lag (1995:302)
.
Särskilda förmånsrätter
3 a §
Förmånsrätt följer med fordran mot ett emittentinstitut som innehavare av skuldförbindelser utgivna enligt lagen
(2003:1223) om utgivning av säkerställda obligationer har till följd av innehavet eller som motparter i derivatavtal träffade enligt den lagen har till följd av avtalet.
Förmånsrätten gäller i den egendom och i den omfattning som anges i 4 kap. 1 § samma lag.
Lag (2004:572)
.
4 §
Förmånsrätt följer med
1. sjöpanträtt och luftpanträtt,
2. internationell säkerhetsrätt i luftfartyg, flygmotorer och  rullande järnvägsmateriel som registrerats enligt lagen 
(2015:860) om internationella säkerhetsrätter i lösa saker,
3. handpanträtt och rätt att kvarhålla lös egendom till  säkerhet för fordran (retentionsrätt), panträtt på grund av  registrering eller underrättelse enligt lagen (1998:1479) om  värdepapperscentraler och kontoföring av finansiella  instrument samt panträtt på grund av registrering enligt  lagen (2011:1200) om elcertifikat,
4. panträtt på grund av inteckning i skepp eller skeppsbygge  eller i luftfartyg och reservdelar till luftfartyg,
5. registrering av båtbyggnadsförskott enligt lagen 
(1975:605) om registrering av båtbyggnadsförskott.
Lag (2018:474)
.
4 a §
Förmånsrätt följer med försäkringstagares och andra  ersättningsberättigades fordran hos försäkringsgivare i den  egendom och i den omfattning som anges i 6 kap. 13 §  försäkringsrörelselagen (2010:2043), 6 kap. 17 § lagen 
(2019:742) om tjänstepensionsföretag och 5 kap. 11 § lagen 
(1998:293) om utländska försäkringsgivares och  tjänstepensionsinstituts verksamhet i Sverige.
Lag (2019:744)
.
5 §
Förmånsrätt i lös egendom som hör till näringsverksamhet följer med företagshypotek.
Lag (2008:988)
.
6 §
Förmånsrätt i fast egendom följer med
1. fordran som enligt lag är förenad med förmånsrätt enligt denna punkt,
2. inteckning i egendomen.
7 §
Förmånsrätt i tomträtt följer med
1. fordran på avgäld i anledning av upplåtensen som ej förfallit till betalning tidigare än ett år innan utmätningen ägde rum eller konkursansökningen gjordes,
2. fordran som enligt lag är förenad med förmånsrätt enligt denna punkt,
3. inteckning i tomträtten.
8 §
Utmätning ger förmånsrätt i den utmätta egendomen.
Lag (1994:471)
.
9 §
Särskilda förmånsrätter gäller inbördes efter paragrafernas följd och efter den i 3 a-7 §§ angivna numreringen.
Förmånsrätt på grund av retentionsrätt enligt 4 § 3 i en motor som inte är monterad i ett intecknat luftfartyg och inte heller endast är tillfälligt skild från luftfartyget har dock företräde framför en registrerad internationell säkerhetsrätt enligt 4 § 2. Vidare har förmånsrätt enligt 4 §
4 företräde framför förmånsrätt enligt 4 § 3 på grund av annan retentionsrätt än som avses i 3 kap. 39 § sjölagen
(1994:1009).
Förmånsrätt på grund av utmätning har företräde framför förmånsrätt på grund av
1. företagsinteckning, som har sökts samma dag som beslutet om utmätning meddelades eller senare, och
2. annan inteckning, som har sökts samma inskrivningsdag som ett ärende angående anteckning om utmätningen har tagits upp eller senare.
Utmätning ger företräde framför senare utmätning av samma egendom, om inte annat följer av 4 kap. 30 § andra stycket eller 7 kap. 13 § utsökningsbalken. Utmätning för flera fordringar på en gång ger lika rätt om inte något annat följer av 7 kap. 14 eller 16 § utsökningsbalken. Om det inbördes företrädet i övrigt mellan fordringar med samma slag av förmånsrätt finns för vissa fall särskilda bestämmelser.
Lag (2015:865)
.
Allmänna förmånsrätter
10 §
/Upphör att gälla U:2026-07-01/
Allmän förmånsrätt följer med
1. den kostnad som borgenär haft för försättande av gäldenären  i konkurs och för beslut att ett dödsbos egendom ska avträdas  till förvaltning av boutredningsman samt begravnings- och  bouppteckningskostnader när gäldenären avlidit före  konkursbeslutet,
2. arvode och kostnadsersättning till rekonstruktör eller  tillsynsperson enligt lagen (2022:964) om  företagsrekonstruktion, tillsynsman enligt konkurslagen 
(1987:672) eller förordnad boutredningsman, om fordringen  avser tid inom sex månader innan konkursansökan gjordes eller  därefter,
3. kostnad för särskilda åtgärder som under den tid som anges  under 2 vidtagits med rekonstruktörens, tillsynspersonens  eller tillsynsmannens godkännande eller av boutredningsmannen  och uppenbart varit till borgenärernas bästa,
4. fordringar som ingår i en fastställd rekonstruktionsplan  och utgör ny finansiering enligt 4 kap. 7 § 8 lagen om  företagsrekonstruktion, i den utsträckning och under den tid  som anges i planen,
5. andra fordringar som grundar sig på avtal som gäldenären  med rekonstruktörens samtycke träffat under en  företagsrekonstruktion enligt lagen om företagsrekonstruktion,
6. ersättning till resolutionsmyndigheten (Riksgäldskontoret)  enligt lagen (2015:1016) om resolution, om fordringen avser  tid inom sex månader innan konkursansökan gjordes eller  därefter, och
7. andra fordringar som grundar sig på avtal som gäldenären  med resolutionsmyndighetens eller en särskild förvaltares  samtycke träffat under en resolution enligt
- lagen om resolution, eller
- Europaparlamentets och rådets förordning (EU) 2021/23 av den 
16 december 2020 om en ram för återhämtning och resolution av  centrala motparter och om ändring av förordningarna (EU) nr 
1095/2010, (EU) nr 648/2012, (EU) nr 600/2014, (EU) nr 
806/2014 och (EU) 2015/2365 samt direktiven 2002/47/EG, 
2004/25/EG, 2007/36/EG, 2014/59/EU och (EU) 2017/1132.
Förmånsrätt enligt första stycket 1-3 och 6 gäller endast i  den utsträckning beloppet med hänsyn till omständigheterna är  skäligt.
Förmånsrätt enligt första stycket 5 upphör att gälla
1. om en rekonstruktionsplan fastställs under en  företagsrekonstruktion, eller
2. tre månader efter att företagsrekonstruktionen upphört utan  att någon rekonstruktionsplan har fastställts, om inte en  konkursansökan som avser gäldenären har gjorts inom den tiden.
Lag (2022:1000)
.
10 §
/Träder i kraft I:2026-07-01/
Allmän förmånsrätt följer med
1. den kostnad som en borgenär har haft för försättande av  gäldenären i konkurs och för beslut att ett dödsbos egendom  ska avträdas till förvaltning av boutredningsman samt  begravnings- och bouppteckningskostnader när gäldenären har  avlidit före konkursbeslutet,
2. arvode och kostnadsersättning till en rekonstruktör enligt  lagen (2022:964) om företagsrekonstruktion, en tillsynsperson  enligt den lagen eller konkurslagen (1987:672) eller en  förordnad boutredningsman, om fordringen avser tid inom sex  månader innan konkursansökan gjordes eller därefter,
3. kostnad för särskilda åtgärder som under den tid som anges  under 2 har vidtagits med rekonstruktörens eller  tillsynspersonens godkännande eller av boutredningsmannen och  uppenbart varit till borgenärernas bästa,
4. fordringar som ingår i en fastställd rekonstruktionsplan  och utgör ny finansiering enligt 4 kap. 7 § 8 lagen om  företagsrekonstruktion, i den utsträckning och under den tid  som anges i planen,
5. andra fordringar som grundar sig på avtal som gäldenären  med rekonstruktörens samtycke träffat under en  företagsrekonstruktion enligt lagen om företagsrekonstruktion,
6. ersättning till resolutionsmyndigheten (Riksgäldskontoret)  enligt lagen (2015:1016) om resolution, om fordringen avser  tid inom sex månader innan konkursansökan gjordes eller  därefter, och
7. andra fordringar som grundar sig på avtal som gäldenären  med resolutionsmyndighetens eller en särskild förvaltares  samtycke träffat under en resolution enligt
- lagen om resolution, eller
- Europaparlamentets och rådets förordning (EU) 2021/23 av den 
16 december 2020 om en ram för återhämtning och resolution av  centrala motparter och om ändring av förordningarna (EU) nr 
1095/2010, (EU) nr 648/2012, (EU) nr 600/2014, (EU) nr 
806/2014 och (EU) 2015/2365 samt direktiven 2002/47/EG, 
2004/25/EG, 2007/36/EG, 2014/59/EU och (EU) 2017/1132.
Förmånsrätt enligt första stycket 1-3 och 6 gäller endast i  den utsträckning beloppet med hänsyn till omständigheterna är  skäligt.
Förmånsrätt enligt första stycket 5 upphör att gälla
1. om en rekonstruktionsplan fastställs under en  företagsrekonstruktion, eller
2. tre månader efter att företagsrekonstruktionen upphört utan  att någon rekonstruktionsplan har fastställts, om inte en  konkursansökan som avser gäldenären har gjorts inom den tiden.
Lag (2025:797)
.
10 a §
Allmän förmånsrätt följer därefter med fordran på ersättning för uppdrag att fullgöra sådan revision som är föreskriven i lag eller annan författning och för uppdrag som avser upprättande av räkenskapsmaterial till fullgörande av bokföringsskyldighet som är föreskriven i sådan ordning, i den mån ersättningen avser arbete som har utförts de senaste sex månaderna innan konkursansökningen kom in till tingsrätten.
Lag
(1987:694)
.
11 §
Har upphävts genom
lag (2008:988)
.
12 §
Allmän förmånsrätt följer därefter med arbetstagares  fordran på lön eller annan ersättning på grund av  anställningen. Förmånsrätten omfattar fordringar som belöper  på tiden före konkursbeslutet och inom en månad därefter.  Fordringarna får inte ha intjänats eller, om lönen eller  ersättningen ska bestämmas efter särskild beräkningsgrund,  inte ha förfallit till betalning tidigare än tre månader innan  konkursansökan kom in till tingsrätten. Om arbetstagaren inte  har kunnat nå arbetsgivaren med en uppmaning enligt 2 kap. 9 §  konkurslagen (1987:672), gäller i stället den längre tid som  bedöms skälig. Har konkursen föregåtts av ett förfarande  enligt lagen (2015:1016) om resolution eller lagen (2022:964)  om företagsrekonstruktion och har konkursansökan gjorts inom  ett år från det att företagsrekonstruktionen eller  resolutionen upphörde, ska vid tillämpning av tredje meningen,  om det är förmånligare för arbetstagaren, anses som om  konkursansökan hade gjorts då ansökan om  företagsrekonstruktion skedde eller beslutet om resolution  fattades. I sådant fall ska det bortses från tiden mellan  ansökningarna respektive mellan beslutet och ansökan.
Fordran på uppsägningslön omfattas av förmånsrätt längst för  uppsägningstid som beräknats enligt 11 § lagen (1982:80) om  anställningsskydd. Uppsägningslön för tid under vilken  arbetstagaren inte utför arbete för konkursgäldenären eller  annan och inte heller driver egen rörelse omfattas av  förmånsrätt endast om arbetstagaren kan visa att han eller hon  har anmält sig hos offentlig arbetsförmedling som  arbetssökande. För uppsägningstid omfattar förmånsrätten  endast lön eller ersättning som överstiger inkomst vilken  arbetstagaren under den tid lönen eller ersättningen avser har  haft av egen rörelse eller har förvärvat eller borde ha kunnat  förvärva i en annan anställning. Vid bestämmande av i vilken  utsträckning fordran på lön eller ersättning under  uppsägningstid omfattas av förmånsrätt ska med samtidig  inkomst i annan anställning jämställas aktivitetsstöd som  lämnas till den som deltar i ett arbetsmarknadspolitiskt  program, i den utsträckning stödet avser samma tid som lönen  eller ersättningen och arbetstagaren har blivit berättigad  till stödet efter uppsägningen.
Om en lönefordran, som har intjänats tidigare än tre månader  före konkursansökan, har varit föremål för tvist, omfattas den  av förmånsrätt om talan har väckts eller förhandling som  föreskrivs i kollektivavtal eller lagen (1976:580) om  medbestämmande i arbetslivet har begärts inom fyra månader  från förfallodagen och konkursansökan har följt inom två  månader från det att tvisten slutligt har avgjorts.
Semesterlön och semesterersättning som är intjänad före  konkursansökan omfattas av förmånsrätt för det som står inne  för det löpande och det närmast föregående intjänandeåret.
Förmånsrätt följer med fordran på pension vilken tillkommer  arbetstagare eller dennes efterlevande för högst sex månader  före konkursansökan och därpå följande sex månader.  Förmånsrätten gäller även i fråga om pension, som intjänats  hos föregående arbetsgivare, om gäldenären övertagit ansvaret  för pensionen under de förutsättningar som anges i 23 och 
26 §§ lagen (1967:531) om tryggande av pensionsutfästelse m.m.
Om konkursgäldenären är näringsidkare, ska en arbetstagare som  själv eller tillsammans med nära anförvanter senare än sex  månader före konkursansökningen har ägt en väsentlig andel av  företaget och som haft ett betydande inflytande över dess  verksamhet inte ha förmånsrätt enligt denna paragraf för lön  eller pension.
Lag (2022:972)
.
12 a §
Förmånsrätt för lön eller annan ersättning på grund av anställningen gäller för varje arbetstagare med ett belopp som motsvarar högst tio gånger det vid tiden för konkursbeslutet gällande prisbasbeloppet enligt 2 kap. 6 och 7 §§ socialförsäkringsbalken, med avdrag för det som betalats ut enligt 7 § lönegarantilagen (1992:497).
Lag (2010:1210)
.
13 §
Allmän förmånsrätt följer därefter med fordran på framtida pension till arbetstagare, som är född år 1907 eller tidigare, eller dennes efter-levande. Därvid får dock intjänad del av utfäst pension icke antagas avse större årlig pension än som motsvarar prisbasbeloppet enligt 2 kap. 6 och 7 §§ socialförsäkringsbalken. Från det sålunda beräknade fordringsbeloppet ska i förekommande fall avdragas upplupen del av pension enligt allmän pensionsplan eller enligt privat pensionsförsäkring.
Förmånsrätt enligt första stycket gäller även fordran på framtida pension som intjänats hos föregående arbetsgivare, om gäldenären övertagit ansvaret för pensionsfordringen enligt vad som anges i 12 § femte stycket.
Om gäldenären är näringsidkare, äger 12 § sjätte stycket motsvarande tillämpning.
Lag (2010:1210)
.
13 a §
Allmän förmånsrätt följer därefter för garanterade  insättningar enligt lagen (2015:1016) om resolution.
Lag (2015:1018)
.
13 b §
Allmän förmånsrätt följer därefter för sådana  kvalificerade insättningar enligt lagen (2015:1016) om  resolution som inte är garanterade insättningar enligt den  lagen och som avser
1. fysiska personer,
2. mikroföretag och små och medelstora företag som anges i 5  kap. 2 § andra stycket 2 lagen om resolution, och
3. insättningar som har gjorts genom en filial utanför EES  till ett svenskt institut och som skulle betraktas som  insättningar avseende personer eller företag som avses i 1  och 2 om de inte hade gjorts genom filialen.
Lag (2015:1018)
.
14 §
Fordringar som har allmän förmånsrätt enligt samma paragraf har inbördes lika rätt.
Lag (2008:988)
.
15 §
Särskild förmånsrätt har företräde framför allmän förmånsrätt. En fordran med allmän förmånsrätt enligt 10 eller 10 a § tas dock, om det behövs, ut före fordringar med särskild förmånsrätt enligt 5 eller 8 § i annan lös egendom än tomträtt.
Vad som tas ut på detta sätt ska, när det finns särskilda förmånsrätter i olika egendomsgrupper, fördelas på grupperna i förhållande till den köpeskilling som har erhållits för varje grupp.
Lag (2008:988)
.
16 §
Har upphävts genom
lag (1975:1248)
.
17 §
Har upphävts genom
lag (1973:1068)
.
18 §
Fordringar som inte är förenade med förmånsrätt har  inbördes lika rätt. Fordringar som är hänförliga till  skuldinstrument som avses i 21 kap. 15 § 3 b lagen 
(2015:1016) om resolution medför dock rätt till betalning  efter fordringar enligt första meningen. En borgenär kan  vidare enligt fordringsavtalet ha rätt till betalning först  efter övriga borgenärer.
Har en fordran särskild förmånsrätt i viss egendom men räcker  egendomen inte för att betala fordringen, behandlas  återstoden av denna som en fordran utan sådan förmånsrätt.
Lag (2018:1956)
.
19 §
Böter, viten och fordringar på grund av förverkande eller annan särskild rättsverkan av brott får vid konkurs utdelning efter andra fordringar.
Lag (2003:535)
.
Övergångsbestämmelser
1970:979
1. Denna lag träder i kraft den 1 januari 1972.
Genom lagen upphäves
17 kap. handelsbalken,
förordningen den 18 februari 1735 angående lånebankens öppnande till att göra lån på fast egendom och järn,
förklaringen den 12 januari 1757 rörande lån i banken på järn och metaller samt magistraternas vedergällning för vågattester,
förlklaringen den 15 februari 1779 över vad vid järns pantsättning, till låns erhållande i banken, bör iakttagas,
kungörelsen (1830:16 s. 178) angående åtskilliga föreskrifter i avseende på  järn- och vågeffekter, som i banken belånas,
lagen (1891:20 s. 3), innefattande tillägg till 17 kap. 6 §
handelsbalken.
2. Avgäld av enskild natur som avses i 17 kap. 6 § första stycket första punkten handelsbalken skall ha förmånsrätt enligt 6 § 1 nya lagen. Vad som sagts nu gäller även fordran vilken enligt annan äldre bestämmelse är förenad med sådan förmånsrätt som avses i 17 kap. 6 § första stycket första punkten handelsbalken.
Förmånsrätt som anges i första stycket gäller ej belopp som förfallit till betalning tidigare än ett år innan utmätningen ägde rum eller konkursansökningen  gjordes.
3. Genom nya lagen upphäves den förmånsrätt som enligt äldre författningar särskilt tillkommer Stockholms stads brandförsäkringskontor för premielån.
Brandförsäkringskontoret skall i stället åtnjuta rätt till betalning ur fast egendom enligt 6 § 1 och ur tomträtt enligt 7 § 2 nya lagen för amortering eller ränta på premielån som ej förfallit till betalning tidigare än ett år innan utmätningen ägde rum eller konkursansökningen gjordes.
4. Inteckning för avkomst eller annan förmån, som upplåtits med stöd av 54 § förordningen (1875:42 s. 12) angående inteckning i fast egendom, medför förmånsrätt enligt 6 § 2 nya lagen för vad rättighetshavaren enligt lag har rätt att utfå ur tomträtt.
5. Vad i nya lagen och punkt 4 sägs om förmånsrätt i tomträtt äger motsvarande tillämpning beträffande vattenfallsrätt som upplåtits enligt lagen (1907:36 s. 1) om nyttjanderätt till fast egendom.
6. Pensionsutfästelse som enligt övergångsbestämmelserna till lagen (1967:532) om ändring i 17 kap. handelsbalken är förenad med förmånsrätt enligt 11 § tredje stycket i nämnda kapitel skall i samma omfattning ha förmånsrätt närmast efter fordringar som har förmånsrätt enligt 13 § nya lagen.
Lag (1975:1248)
.
7. När annan nyttjanderätt än tomträtt eller vattenfallsrätt upplåtits före den nya lagens ikraftträdande, skall fordran mot nyttjanderättshavaren på grund av rättsförhållandet vara förenad med särskild förmånsrätt näst före förmånsrätt enligt 5 § nya lagen, i den mån förmånsrätt skolat äga rum enligt 5 §
första stycket eller 6 § första stycket tredje och fjärde punkterna i 17 kap. handelsbalken. Förmånsrätten får ej göras gällande samtidigt som förmånsrätt enligt 5 § första stycket 1 nya lagen på grund av samma rättsförhållande.
Den förmånsrätt på grund av retentionsrätt som anges i 4 §
första stycket 2 nya lagen gäller ej i fråga om jordägares eller hyresvärds rätt att kvarhålla egendom till säkerhet för fordran hos arrendator eller hyresgäst enligt övergångsbestämmelserna till nya jordabalken.
8. Om utmätning skett före den nya lagens ikraftträdande eller gäldenär försatts i konkurs på grund av ansökan som gjorts före nämnda tidpunkt, gäller äldre bestämmelser beträffande utmätningen eller konkurrensen.
9. Förekommer i lag eller annan författning hänvisning till föreskrift som ersatts genom bestämmelserna i nya lagen, tillämpas i stället den nya bestämmelsen, i den mån förmånsrätt fortfarande skall äga rum enligt nya lagen eller enligt vad som sagts här ovan.
1973:1068
1. Denna lag träder i kraft den dag Konungen förordnar.
2. I fråga om förmånsrätt för retentionsrätt, som uppstått före ikraftträdandet, gäller de äldre bestämmelserna fortfarnde.
3. Efter utgången av år 1975 skall särskild förmånsrätt enligt äldre bestämmelser gälla
a. enligt 4 § andra stycket för förskott som avses i punkt 5 sista stycket övergångsbestämmelserna till lagen (1973:1064)
om ändring i sjölagen (1891:35 s. 1),
b. enligt 4 § tredje stycket för förskott för medredares bidrag till rederirörelsen enligt 17 § sjölagen (1891:35 s. 1) i dess lydelse före ikraftträdandet av lagen (1973:1064) om ändring i sjölagen (1891:35 s. 1) om förskottet lämnats före utgången av år 1975.
Lag (1975:1255)
.
4. Fordran med allmän förmånsrätt enligt 10 § uttages, om det behövs, före fordringar med förmånsrätt enligt 3. Fordran med allmän förmånsrätt enligt 11 eller 12 § i deras lydelse närmast före utgången av år 1975 uttages, om det behövs, med tillämpning av äldre bestämmelser före fordran med rätt enligt 3, om konkursansökan gjorts före utgången av år 1975.
1975:1248
Denna lag träder i kraft den 1 januari 1976.
Äldre bestämmelser gäller fortfarande i fråga om förmånsrätt för fordran i konkurs på grund av ansökan som gjorts före ikraftträdandet.
1987:694
Denna lag träder i kraft den 1 januari 1988. Förmånsrätt enligt den nya 10 a § följer endast för arbete som har utförts efter ikraftträdandet.
1989:1083
1. Denna lag träder i kraft den 1 februari 1990.
2. Bestämmelsen i 4 a § tillämpas inte om likvidations- eller konkursförfarande har inletts före ikraftträdandet. Bestämmelsen tillämpas inte heller om särskild administration enligt lagen
(1950:272) om rätt för utländska försäkringsföretag att driva försäkringsrörelse i Sverige har inträtt före ikraftträdandet.
1994:471
Denna lag träder i kraft den 1 juli 1994. Äldre föreskrifter tillämpas fortfarande i fråga om betalningssäkring som verkställts före ikraftträdandet.
1994:639
Denna lag träder i kraft den 1 juli 1994. Äldre föreskrifter gäller fortfarande för fordran hos en arbetsgivare som har försatts i konkurs före ikraftträdandet.
1996:769
1. Denna lag träder i kraft den 1 september 1996.
2. I fråga om förmånsrätt i konkurs som har beslutats på grund av en ansökan som gjorts före den 1 september 1996 gäller 10 och 15 §§ i deras äldre lydelse.
1997:203
Denna lag träder i kraft den 1 juni 1997. Äldre föreskrifter gäller fortfarande för fordran hos en arbetsgivare som har försatts i konkurs före ikraftträdandet.
2003:535
1. Denna lag träder i kraft den 1 januari 2004.
2. I fråga om företagshypotek på grund av en inteckning som har beviljats före ikraftträdandet tillämpas äldre bestämmelser fram till den 1 januari 2005.
3. Vid en konkurs eller en utmätning som har beslutats på grund av en ansökan som gjorts före ikraftträdandet tillämpas alltid äldre bestämmelser.
4. Skulle de nya bestämmelserna, om de tillämpades den 1 januari 2004, ha medfört att ett företagshypotek tillsammans med övriga säkerheter inte längre hade utgjort betryggande säkerhet och ställer gäldenären inte inom en månad efter anmodan kompletterande säkerhet som borgenären skäligen kan nöja sig med, får borgenären före den 1 januari 2005 säga upp den fordran för vilken företagshypoteket upplåtits till betalning inom sex månader trots att det avtalats att längre uppsägningstid skall löpa eller att uppsägning inte får ske.
Har borgenären före den 1 januari 2005 väckt talan om betalning och anmält detta till inskrivningsmyndigheten för företagsinteckning, gäller äldre bestämmelser i fråga om förmånsrätt som följer med företagshypotek i en konkurs eller en utmätning som har beslutats på grund av en ansökan som inkommit till domstolen eller kronofogdemyndigheten innan tre månader förflutit från det att domstolen skilt sig från målet genom dom eller beslut som har vunnit laga kraft.
2008:988
1. Denna lag träder i kraft den 1 januari 2009.
2. I fråga om en företagsinteckning enligt den upphävda lagen
(2003:528) om företagsinteckning tillämpas äldre bestämmelser.
3. Skulle de nya bestämmelserna, om de hade tillämpats den 1 januari 2009, ha medfört att en företagsinteckning tillsammans med övriga säkerheter inte längre hade utgjort betryggande säkerhet, får borgenären kräva att gäldenären ställer kompletterande säkerhet. Om gäldenären inte inom en månad efter anmodan ställer kompletterande säkerhet som borgenären skäligen kan nöja sig med, får borgenären före den 1 januari 2010 säga upp den fordran för vilken företagsinteckningen upplåtits till betalning inom sex månader, trots att det har avtalats att längre uppsägningstid ska löpa eller att uppsägning inte får ske. Om borgenären före den 1 januari 2010 har väckt talan om betalning av en sådan fordran och anmält detta till inskrivningsmyndigheten för företagsinteckning, tillämpas äldre bestämmelser i fråga om förmånsrätt som följer med företagsinteckningen i en konkurs eller en utmätning som har beslutats på grund av en ansökan som inkommit till domstolen eller Kronofogdemyndigheten innan tre månader förflutit från det att domstolen skilt sig från målet genom dom eller beslut som har vunnit laga kraft.
4. I en konkurs som har beslutats på grund av en ansökan som inkommit till domstolen före ikraftträdandet tillämpas 12 a § i paragrafens äldre lydelse.
2015:865
1. Denna lag träder i kraft den dag som regeringen bestämmer.
2. Äldre föreskrifter gäller för förmånsrätt som följer med panträtt på grund av en inteckning i luftfartyg som har gjorts före ikraftträdandet.
2018:474
1. Denna lag träder i kraft den dag som regeringen  bestämmer.
2. Äldre föreskrifter gäller fortfarande för förmånsrätt som  följer med en panträtt eller annan rättighet som har  uppkommit före ikraftträdandet.
2018:1956
1. Denna lag träder i kraft den 29 december 2018.
2. Äldre föreskrifter gäller fortfarande för fordringar som  är hänförliga till skuldinstrument som har emitterats före  ikraftträdandet.
2022:972
1. Denna lag träder i kraft den 1 augusti 2022.
2. Den äldre lydelsen av 10 § gäller fortfarande för  förmånsrätt för fordringar som grundar sig på avtal som  gäldenären med rekonstruktörens samtycke träffat under en  företagsrekonstruktion enligt den upphävda lagen (1996:764) om  företagsrekonstruktion.
3. Den äldre lydelsen av 12 § gäller fortfarande om konkursen  föregåtts av ett förfarande enligt den upphävda lagen 
(1996:764) om företagsrekonstruktion.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.