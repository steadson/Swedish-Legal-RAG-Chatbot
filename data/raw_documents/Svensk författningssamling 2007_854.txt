Title: Förordning (2007:854) med instruktion för Försvarets materielverk
SFS Number: Svensk författningssamling 2007:854
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2007854-med-instruktion-for_sfs-2007-854/
Source Link: http://rkrattsbaser.gov.se/sfst?bet=2007:854
Amendment Register Link: http://rkrattsbaser.gov.se/sfsr?bet=2007:854
Ministry/Authority: Försvarsdepartementet
Issued: 2007-11-08
Metadata: {"Utfärdad": "2007-11-08", "Ändrad": "t.o.m. SFS 2020:1234"}

==================================================

Förordning (2007:854) med instruktion för Försvarets materielverk
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:854
Departement/myndighet
:   
Försvarsdepartementet
Utfärdad
:   
2007-11-08
Ändrad
:   
t.o.m. SFS 2020:1234
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Försvarets materielverk ska i enlighet med  Försvarsmaktens investeringsplan och uppdrag ansvara för  upphandling av sådana varor, tjänster och byggentreprenader  inom materielförsörjningsområdet som inte omfattas av  Försvarsmaktens upphandlingsansvar enligt förordningen 
(2007:1266) med instruktion för Försvarsmakten.
Försvarets materielverk ska ta hänsyn till de särskilt  brådskande förhållanden som kan uppkomma vid höjd beredskap  och mobilisering samt i fredstid när Sveriges territoriella  integritet ska hävdas.
Försvarets materielverk ska biträda Försvarsmakten i  planeringen av materiel- och logistikförsörjningen, med  materielsystemkunskap samt med stöd i samband med att varor  destrueras och kasseras. Försvarets materielverk ska även  biträda Försvarsmakten med kompetens när det gäller  vidmakthållande och upphandling.
Försvarets materielverk ska, när det är relevant, i sin  verksamhet säkerställa att de varor och tjänster som  myndigheten upphandlar är ändamålsenligt utformade för  kvinnor och män. Förordning (2018:2101).
1 a §
Försvarets materielverk ska, på uppdrag av  Försvarsmakten, ansvara för försäljning eller upplåtelse av  materiel som inte behövs för Försvarsmaktens verksamhet eller  som blivit obrukbar hos Försvarsmakten. Förordning (2015:723).
1 b §
Försvarets materielverk ska, efter särskilt  bemyndigande från regeringen, företräda staten vid  förhandlingar och ingående av internationella  överenskommelser som avser försäljning eller upplåtelse av  materiel och tillhörande tjänster. Förordning (2015:723).
2 §
Försvarets materielverk ska vara patentorgan för de myndigheter som hör till Försvarsdepartementet och handlägger ärenden som rör immaterialrättsliga frågor.
3 §
Försvarets materielverk ska bedriva exportstödjande  verksamhet inom försvarssektorn. Verksamheten ska bidra till  försvarets materielförsörjning och dess operativa förmåga  eller i övrigt vara till nytta för svensk försvars- och  säkerhetspolitik. Förordning (2020:1234).
3 a §
Försvarets materielverk får bedriva tjänsteexport som är direkt kopplad till myndighetens verksamhetsområde och som ligger inom ramen för det uppdrag som anges i denna eller någon annan förordning. Förordning (2010:1469).
3 b §
Försvarets materielverk ska bedriva militär luftfart.
Förordning (2015:723).
3 c §
Försvarets materielverk ska samordna och genomföra  förhandlingar mellan stödberättigade aktörer, berörda  myndigheter och medlemsstater i Europeiska unionen i frågor  som rör Europeiska försvarsfonden. Förordning (2020:1234).
4 §
Försvarets materielverk ska ansvara för kontakterna med andra stater när det gäller frågor om utländska exportlicenser när svenska staten är köpare samt i de fall frågor uppkommer om vidareexport av materiel som helt eller delvis omfattas av svenska statens slutanvändaråtaganden gentemot annan stat. Om särskilda arbetsgrupper upprättas för ändamålet ska kontakterna ske genom dessa.
5 §
Vid Försvarets materielverk finns ett nationellt  certifieringsorgan för it-säkerhet i produkter och system.  Materielverket, certifieringsorganet, ska i sin verksamhet  beakta nationella säkerhetsintressen, verka för att uppnå och  vidmakthålla internationellt erkännande för utfärdade  certifikat samt vara Sveriges signatär och representant inom  den internationella överenskommelsen för ömsesidigt  erkännande av certifikat (CCRA) och motsvarande  överenskommelse inom Europa (SOG-IS MRA).
Certifieringsorganet ska ansvara för certifiering av  anordningar för skapande av kvalificerade elektroniska  underskrifter och anordningar för kvalificerade elektroniska  stämplar enligt artikel 30 och 39 i Europaparlamentets och  rådets förordning (EU) nr 910/2014 av den 23 juli 2014 om  elektronisk identifiering och betrodda tjänster för  elektroniska transaktioner på den inre marknaden och om  upphävande av direktiv 1999/93/EG. Förordning (2016:577).
6 §
Försvarets materielverk får inom sitt verksamhetsområde även tillhandahålla tjänster åt andra än Försvarsmakten.
Ledning
7 §
Försvarets materielverk leds av en styrelse.
8 §
Styrelsen ska bestå av minst sex och högst åtta ledamöter.  Förordning (2020:214).
Anställningar och uppdrag
9 §
Generaldirektören är myndighetschef.
10 §
Vid myndigheten finns en överdirektör.
11 §
I fråga om anställning vid Försvarets materielverk av en officer i Försvarsmakten tillämpas inte 6 §
anställningsförordningen (1994:373).
Personalansvarsnämnd
12 §
Vid myndigheten ska det finnas en personalansvarsnämnd.
Tillämpligheten av vissa förordningar
13 §
Försvarets materielverk ska tillämpa internrevisionsförordningen (2006:1228) och personalföreträdarförordningen (1987:1101).
Avgifter
14 §
Försvarets materielverk får ta ut avgifter för sin verksamhet. Myndigheten beslutar eller meddelar föreskrifter om avgifternas storlek.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.