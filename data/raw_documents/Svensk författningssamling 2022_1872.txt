Title: Förordning (2022:1872) om elstöd till konsumenter för oktober 2021-september 2022
SFS Number: Svensk författningssamling 2022:1872
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221872-om-elstod-till-konsumenter_sfs-2022-1872/
Source Link: http://rkrattsbaser.gov.se/sfst?bet=2022:1872
Amendment Register Link: http://rkrattsbaser.gov.se/sfsr?bet=2022:1872
Ministry/Authority: Klimat- och näringslivsdepartementet RSE
Issued: 2022-12-22
Metadata: {"Utfärdad": "2022-12-22", "Ändrad": "t.o.m. SFS 2023:62"}

==================================================

Förordning (2022:1872) om elstöd till konsumenter för oktober 2021-september 2022
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1872
Departement/myndighet
:   
Klimat- och näringslivsdepartementet RSE
Utfärdad
:   
2022-12-22
Ändrad
:   
t.o.m. SFS 2023:62
Tidsbestämd
: 
2024-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
En elkonsument har rätt att utan ansökan få elstöd i den  utsträckning som anges i denna förordning.
Förordningen är meddelad med stöd av
- 6 kap. 4 § ellagen (1997:857) i fråga om 6 §,
- 8 kap. 7 § regeringsformen i fråga om övriga bestämmelser.
Ord och uttryck i förordningen
2 §
I denna förordning avses med
anläggningsidentitet: unik identitet för identifiering av en  elektrisk anläggning,
elkonsument: en fysisk person som tar ut el från ett  nätföretags elnät i en eller flera uttagspunkter för  konsumentändamål i Sverige eller ett dödsbo efter en sådan  person,
elområde: det största geografiska område inom vilket  marknadsaktörerna kan handla med el utan  kapacitetstilldelning,
elstöd: stöd till elanvändare för att mildra effekterna av  höga elpriser.
I övrigt har ord och uttryck i förordningen samma innebörd som  i ellagen (1997:857). Förordning (2023:62).
Rätt till stöd
3 §
En elkonsument har rätt till elstöd om
1. uttagspunkten finns i något av de två sydligaste elområdena 
(elområde 3 och 4),
2. el togs ut för förbrukning i uttagspunkten någon gång under  oktober 2021-september 2022, och
3. elkonsumenten hade rätt att ta ut el i uttagspunkten enligt  ett avtal med nätföretaget den 17 november 2022.
En elkonsument som är ett dödsbo efter en fysisk person som  har avlidit den 17 november 2022 eller senare har rätt till  elstöd, om villkoren i första stycket 1-3 är uppfyllda i fråga  om den avlidne. Förordning (2023:62).
Stödets storlek
4 §
Elstöd ska lämnas för el som togs ut för förbrukning i en  uttagspunkt för konsumentändamål under oktober 2021-september 
2022, till den del förbrukningen inte överstiger tre miljoner  kilowattimmar för en uttagspunkt, med
1. 79 öre per kilowattimme för en uttagspunkt som finns i det  sydligaste elområdet (elområde 4), och
2. 50 öre per kilowattimme för övriga uttagspunkter (elområde 
3). Förordning (2023:62).
Finansiering
5 §
Elstödet och den administration som krävs för  utbetalningen finansieras genom användning av överintäkter  till följd av intäkter från överbelastning på det sätt som  avses i artikel 9 i rådets förordning (EU) 2022/1854 av den 6  oktober 2022 om en krisintervention för att komma till rätta  med de höga energipriserna.
Nätföretagens rapportering av mätresultat
6 §
Ett nätföretag ska i fråga om uttagspunkter för  konsumentändamål i elområde 3 och 4 till Försäkringskassan  rapportera följande uppgifter som behövs för att besluta om  elstöd:
1. uppgift om mängden el som tagits ut för förbrukning i  uttagspunkten under oktober 2021-september 2022,
2. uppgift om den elkonsument som hade rätt att ta ut el i  uttagspunkten enligt ett avtal med nätföretaget den 
17 november 2022, med angivande av
a) namn,
b) organisations-, person- eller samordningsnummer och  faktureringsadress,
3. uppgift om i vilket elområde uttagspunkten finns, och
4. anläggningsidentitet.
Någon rapportering ska inte ske om det inte togs ut någon el  för förbrukning under oktober 2021-september 2022 eller det  inte fanns någon elkonsument som hade rätt att ta ut el i  uttagspunkten enligt ett avtal med nätföretaget den 
17 november 2022.
Försäkringskassan får besluta om när och i vilket format  uppgifterna ska lämnas. Förordning (2023:62).
Uppgifter till Skatteverket
7 §
På begäran av Skatteverket ska Försäkringskassan lämna de  uppgifter om beslut i ärenden enligt denna förordning som  behövs för Skatteverkets kontroll eller beslut enligt  skatteförfarandelagen (2011:1244).
Prövning av frågor om elstöd
8 §
Försäkringskassan prövar frågor om elstöd enligt denna  förordning.
9 §
I ärenden om elstöd enligt 3 § ska Försäkringskassan  beräkna stödets storlek och fatta beslut med ledning av de  uppgifter som nätföretagen har rapporterat enligt 6 §.
10 §
Affärsverket svenska kraftnät ska på begäran lämna  Försäkringskassan uppgifter som behövs för att kunna genomföra  kontroller och säkerställa korrekta utbetalningar.
11 §
I ärenden om elstöd enligt 3 § tillämpas inte 25 §  förvaltningslagen (2017:900).
Ändring av beslut om elstöd
12 §
Ett beslut om elstöd enligt 3 § får ändras om stödet har  bestämts felaktigt eller med för högt belopp och stödet inte  har betalats ut.
Försäkringskassans beslut enligt första stycket gäller  omedelbart.
Återbetalning av elstöd
13 §
En mottagare av elstöd är återbetalningsskyldig om stödet  har bestämts felaktigt eller med för högt belopp och  mottagaren skäligen borde ha insett detta.
På det belopp som en mottagare är återbetalningsskyldig för  ska ränta enligt räntelagen (1975:635) betalas.
Återbetalningsskyldigheten eller räntan får sättas ned helt  eller delvis om det finns särskilda skäl.
14 §
Belopp under 300 kronor ska inte krävas tillbaka.
Överklagande
15 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Övergångsbestämmelser
2022:1872
1. Denna förordning träder i kraft den 9 januari 2023.
2. Förordningen upphör att gälla vid utgången av 2023.
3. Den upphävda förordningen gäller dock fortfarande för  elstöd som har beslutats före utgången av 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.