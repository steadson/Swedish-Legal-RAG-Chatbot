Title: Hälso- och sjukvårdsförordning (2017:80)
SFS Number: Svensk författningssamling 2017:80
URL: https://www.riksdagen.se/sv/dokument-och-lagar/dokument/svensk-forfattningssamling/halso-och-sjukvardsforordning-201780_sfs-2017-80/
Source Link: http://rkrattsbaser.gov.se/sfst?bet=2017:80
Amendment Register Link: http://rkrattsbaser.gov.se/sfsr?bet=2017:80
Ministry/Authority: Socialdepartementet
Issued: 2017-02-16
Metadata: {"Utfärdad": "2017-02-16", "Ändrad": "t.o.m. SFS 2025:546"}

==================================================

Hälso- och sjukvårdsförordning (2017:80)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:80
Departement/myndighet
:   
Socialdepartementet
Utfärdad
:   
2017-02-16
Ändrad
:   
t.o.m. SFS 2025:546
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Nationell högspecialiserad vård
3 kap. Samverkansregioner för hälso- och sjukvård
4 kap. Behörighet och ansvar för vissa personalgrupper
5 kap. Behörighet för anställning och tillsättning av  tjänster
6 kap. Vårdgaranti
7 kap. Övriga bestämmelser
8 kap. Övriga bemyndiganden
Övergångsbestämmelser
1 kap. Inledande bestämmelser
1 §
I denna förordning finns kompletterande bestämmelser till  hälso- och sjukvårdslagen (2017:30).
De ord och benämningar som används i förordningen har samma  betydelse som i den nämnda lagen.
2 §
Det som sägs i denna förordning om regioner gäller också  kommuner som inte ingår i en region.  Förordning (2019:1118).
2 kap. Nationell högspecialiserad vård
1 §
Socialstyrelsen beslutar vilken hälso- och sjukvård som  ska utgöra nationell högspecialiserad vård enligt 2 kap. 7 §  hälso- och sjukvårdslagen (2017:30) och på hur många enheter  sådan vård ska bedrivas. Förordning (2018:144).
2 §
Socialstyrelsen beslutar efter ansökan från en region om  tillstånd och villkor för att bedriva nationell  högspecialiserad vård. Myndigheten beslutar också om  återkallelse av ett sådant tillstånd.  Förordning (2019:1118).
3 §
Socialstyrelsen får meddela föreskrifter om de villkor  som ska gälla för tillstånd att bedriva nationell  högspecialiserad vård och om återkallelse av ett sådant  tillstånd. Förordning (2018:144).
4 §
Socialstyrelsen får meddela föreskrifter om  verkställighet av hälso- och sjukvårdslagen (2017:30) i fråga  om ansökningsförfarandet hos myndigheten.
Förordning (2018:144).
3 kap. Samverkansregioner för hälso- och sjukvård
1 §
För hälso- och sjukvård som berör flera regioner ska  landet vara indelat i samverkansregioner som anges i  nedanstående uppställning. Varje samverkansregion omfattar de  län och de kommuner som anges i uppställningen.
Samverkansregion		Län
				Kommuner
Samverkansregion Stockholm	Stockholms län
				Gotlands län
Samverkansregion Linköping	Östergötlands län 
				Jönköpings län
				Kalmar län
Samverkansregion Lund/Malmö	Kronobergs län
				Blekinge län
				Skåne län
				Halmstad kommun
				Hylte kommun
				Laholms kommun
Samverkansregion Göteborg	Västra Götalands län
				Falkenbergs kommun
				Kungsbacka kommun
				Varbergs kommun
Samverkansregion Uppsala/Örebro	Uppsala län
				Södermanlands län
				Värmlands län 
				Örebro län
				Västmanlands län 
				Dalarnas län 
				Gävleborgs län
Samverkansregion Umeå		Västernorrlands län 
				Jämtlands län
				Västerbottens län
				Norrbottens län Förordning (2019:1118).
4 kap. Behörighet och ansvar för vissa personalgrupper
Verksamhetschef
1 §
En verksamhetschef enligt 4 kap. 2 § hälso- och  sjukvårdslagen (2017:30) ska säkerställa att patientens behov  av trygghet, kontinuitet, samordning och säkerhet i vården  tillgodoses. Verksamhetschefen ska utse en fast vårdkontakt  enligt vad som anges i 6 kap. 2 § patientlagen (2014:821).
2 §
Verksamhetschefen ska utse en eller flera läkare att ha  ansvar för att klinisk obduktion görs när det finns skäl för  detta.
3 §
Verksamhetschefen ska ansvara för att
1. den som varit intagen på sjukhus på begäran avgiftsfritt  får intyg om orsaken till intagningen och om tiden för  intagningen och utskrivningen,
2. överförmyndaren underrättas när en intagen person kan  antas behöva god man eller förvaltare enligt föräldrabalken  samt när ett förvaltaruppdrag bör upphöra,
3. någon närstående omedelbart underrättas när en patient  avlider eller en patients tillstånd allvarligt försämras,
4. någon närstående omedelbart underrättas när en patient som  lämnar eller avser att lämna sjukhuset är farlig för någon  annans personliga säkerhet eller sitt eget liv. Om patienten  är farlig för en viss person ansvarar verksamhetschefen för  att även denna person och, om det behövs, lämplig myndighet  omedelbart underrättas.
4 §
Verksamhetschefen får bestämma över diagnostik eller vård  och behandling av enskilda patienter endast om han eller hon  har tillräcklig kompetens och erfarenhet för detta.
5 §
Verksamhetschefen får uppdra åt sådana befattningshavare  inom verksamheten som har tillräcklig kompetens och  erfarenhet att fullgöra enskilda ledningsuppgifter.
Medicinskt ansvarig sjuksköterska
6 §
En medicinskt ansvarig sjuksköterska enligt 11 kap. 4 §  första stycket hälso- och sjukvårdslagen (2017:30) ska  ansvara för att
1. patienten får en säker och ändamålsenlig hälso- och  sjukvård av god kvalitet inom kommunens ansvarsområde,
2. patienten får den hälso- och sjukvård som en läkare  förordnat om,
3. journaler förs i den omfattning som föreskrivs i  patientdatalagen (2008:355),
4. beslut om att delegera ansvar för vårduppgifter är  förenliga med patientsäkerheten,
5. det finns ändamålsenliga och väl fungerande rutiner för
a) läkemedelshantering,
b) rapportering enligt 6 kap. 4 § patientsäkerhetslagen 
(2010:659), och
c) att kontakta läkare eller annan hälso- och  sjukvårdspersonal när en patients tillstånd fordrar det.
Detsamma gäller i tillämplig omfattning sådana  fysioterapeuter och arbetsterapeuter som avses i 11 kap. 4 §  andra stycket hälso- och sjukvårdslagen.
Personal vid enheter där det bedrivs läkarutbildning eller  forskning
7 §
En läkare som är anställd vid en sjukvårdsenhet inom  regionernas hälso- och sjukvård där det bedrivs  högskoleutbildning för läkarexamen eller forskning är skyldig  att biträda vid handledningen av medicine studerande.
En specialistutbildad läkare som är anställd vid en sådan  enhet som avses i första stycket är, i den mån den eller de  nämnder som utövar ledningen av hälso- och  sjukvårdsverksamheten vid enheten medger det, skyldig att inom  sitt verksamhetsområde utföra den undervisning och den  examination som behövs för att högskoleutbildning för  läkarexamen ska kunna bedrivas på ett ändamålsenligt sätt.
Förordning (2019:1118).
8 §
Kliniska assistenter och medicine studerande får biträda  vid hälso- och sjukvård vid sådana enheter som avses i 7 §  första stycket.
5 kap. Behörighet för anställning och tillsättning av  tjänster
1 §
Detta kapitel gäller inom regionernas hälso- och sjukvård.  Bestämmelsen i 5 § gäller även inom kommunernas hälso- och  sjukvård. Förordning (2019:1118).
Behörighet för anställning
2 §
Behörig för anställning som läkare för allmäntjänstgöring  är den som har
1. avlagt läkarexamen, eller
2. genomgått medicinsk utbildning utomlands och ska genomgå  kompletterande utbildning.
Behörig för anställning som läkare för  specialiseringstjänstgöring är den som har legitimation som  läkare.
3 §
Behörig för annan anställning som läkare än som sägs i 
2 § är den som har bevis om specialistkompetens. Om det finns  särskilda skäl får Socialstyrelsen förklara en läkare behörig  för sådan anställning även om läkaren inte uppfyller  behörighetsvillkoren.
4 §
Om regionen inte kan anställa någon som är behörig att  utöva läkaryrket som vikarie för läkare vid semester eller  annan ledighet eller under vakans, får Socialstyrelsen medge  regionen att anställa någon annan som styrelsen bedömer i  huvudsak kan fullgöra de med anställningen förenade  uppgifterna. Förordning (2019:1118).
5 §
Behörig för anställning som barnmorska, fysioterapeut,  psykolog, psykoterapeut, sjukhusfysiker eller sjuksköterska  är den som har legitimation för sådant yrke och, vad gäller  psykolog, även den som genomgår föreskriven praktisk  tjänstgöring.
Detsamma gäller vikarie på sådan anställning, om  Socialstyrelsen inte medgett undantag.
Förfarandet vid anställning av läkare
6 §
Bestämmelser om en sådan anställning vid en högskola som  är förenad med en anställning utanför högskolan finns i 3 kap. 
8 § högskolelagen (1992:1434). Förordning (2025:546).
7 §
Regionen ska kungöra anställningar för specialistutbildade  läkare lediga till ansökan. Om det finns särskilda skäl får  dock anställning ske utan kungörelse.
Kungörelser som avses i första stycket ska införas i Post- och  Inrikes Tidningar eller, om regeringen medger det, i en annan  publikation med föreläggande av tre veckors ansökningstid,  räknad från dagen för kungörandet. Förordning (2019:1118).
8 §
Vid andra anställningar för specialistutbildade läkare än  som avses i 6 § vid en sjukvårdsenhet inom regionernas hälso-  och sjukvård där det bedrivs högskoleutbildning för  läkarexamen eller forskning, ska tre sakkunniga pröva varje  sökandes behörighet och bedöma skickligheten hos samtliga  behöriga sökande. Vid bedömningen av skickligheten ska hänsyn  tas främst till utbildning samt till klinisk och vetenskaplig  skicklighet. De sakkunniga ska föra upp de fyra främsta  behöriga sökandena på förslag. Regionen får därefter anställa  en av de föreslagna sökandena. Förordning (2019:1118).
9 §
Två av de sakkunniga som avses i 8 § och suppleanter för  dem utses för högst fyra år på det sätt som den berörda  högskolestyrelsen bestämmer. Regionen utser för samma tid en  sakkunnig och suppleant för denne. Högskolestyrelsen utser  ordförande och vice ordförande bland de sakkunniga.
Om ingen av de sakkunniga är verksam inom det område som den  lediga anställningen avser, ska de tillkalla en läkare inom  verksamhetsområdet att ingå som sakkunnig.
Om det behövs får de sakkunniga, efter medgivande av regionen,  inhämta yttrande från en annan läkare med särskild erfarenhet  från det verksamhetsområde som den lediga anställningen avser.
Förordning (2019:1118).
10 §
Sakkunniga ska samråda med varandra och utan onödigt  dröjsmål lämna sina anställningsförslag.
I fråga om de sakkunnigas beslut tillämpas bestämmelserna i 
29 och 30 §§ förvaltningslagen (2017:900) om omröstning och  om reservation och avvikande mening. Förordning (2018:911).
11 §
Vid andra anställningar för specialistutbildade läkare än  som avses i 6 och 8 §§ ska regionen fästa avseende främst vid  skickligheten för anställningen. Förordning (2019:1118).
12 §
Vikariat på anställning som läkare som beräknas vara  minst sex månader i följd ges i samma ordning som  anställningen, om Socialstyrelsen inte medgett undantag.
13 §
Läkare för allmäntjänstgöring anställs genom förordnande  för högst två år. Förordnandet får förlängas om det finns  särskilda skäl.
14 §
Den myndighet som ska anställa någon som avses i denna  förordning ska utan dröjsmål anslå de sakkunnigas beslut om  anställningsförslag på regionens anslagstavla med uppgift om  den dag då beslutet anslogs. Förordning (2019:1118).
Möjlighet till anställning i regionerna för läkares  allmäntjänstgöring
14 a §
Bestämmelserna om möjlighet till anställning i regionerna för  läkares allmäntjänstgöring i 10 kap. 5 § första stycket hälso-  och sjukvårdslagen (2017:30) i lydelsen före den 1 juli 2021  gäller fortfarande för den som
1. har avlagt läkarexamen enligt bilaga 2 till  högskoleförordningen (1993:100) i lydelsen före den 1 juli 
2019, eller
2. är läkare med utländsk utbildning som föreskrivits  allmäntjänstgöring. Förordning (2020:1099).
Överklagande
15 §
Beslut av sakkunniga om anställningsförslag får  överklagas till Socialstyrelsen. Skrivelsen med överklagandet  ska ha kommit in till Socialstyrelsen inom tre veckor från  den dag då beslutet anslogs enligt 14 §.
Socialstyrelsens beslut får inte överklagas.
6 kap. Vårdgaranti
1 §
Vårdgarantin enligt 9 kap. 1 § hälso- och  sjukvårdslagen (2017:30) ska innehålla en försäkran om att  den enskilde får
1. kontakt med primärvården samma dag som den enskilde söker  kontakt med primärvården (tillgänglighetsgaranti),
2. en medicinsk bedömning av läkare eller annan legitimerad  hälso- och sjukvårdspersonal inom primärvården inom tre dagar  från det att den enskilde har sökt kontakt med primärvården,  om vårdgivaren har bedömt att den enskilde behöver få en  medicinsk bedömning och en sådan inte kan göras när den  enskilde först söker kontakt (bedömningsgaranti inom  primärvården),
3. besöka den specialiserade vården inom 90 dagar från det  att remiss har utfärdats eller, om någon remiss inte är  nödvändig, från det att den enskilde har sökt kontakt med den  specialiserade vården (besöksgaranti inom den specialiserade  vården), och
4. planerad vård inom 90 dagar från det att vårdgivaren har  beslutat att den enskilde ska få den aktuella vården 
(behandlingsgaranti). Förordning (2018:1129).
2 §
Vid bedömningen av om vårdgarantin enligt 1 § 3 eller 4 är  uppfylld ska inte räknas tid då den enskilde
1. av medicinska skäl inte kan ges vård,
2. utnyttjat sin möjlighet att välja vård i en annan region  enligt 9 kap. 1 § patientlagen (2014:821), eller
3. frivilligt avstår från vård.
Den enskilde ska anses frivilligt avstå från vård om han eller  hon har
1. informerats om vårdgarantin,
2. erbjudits vård i enlighet med vårdgarantin, och
3. meddelat vårdgivaren att han eller hon avstår från  erbjudandet om vård. Förordning (2019:1118).
3 §
Regionernas rapporteringsskyldighet enligt 9 kap. 3 §  hälso- och sjukvårdslagen (2017:30) ska fullgöras genom att  regionerna, till den nationella väntetidsdatabas som förs av  Socialstyrelsen, lämnar uppgifter om väntetider som avser:
1. aktivitet,
2. tidpunkt för aktivitet,
3. patientinformation,
4. medicinsk patientinformation,
5. vårdkontakt, och
6. vårdgivare.
Väntetidsdatabasen får inte innehålla uppgifter som avser en  patients namn, personnummer, samordningsnummer eller andra  liknande identitetsbeteckningar. Förordning (2025:312).
3 a §
Personuppgifter i den nationella väntetidsdatabasen får  behandlas för följande ändamål:
1. framställning av statistik,
2. uppföljning, utvärdering och kvalitetssäkring av hälso- och  sjukvård,
3. forskning, och
4. fullgörande av uppgiftslämnande som sker i överensstämmelse  med lag eller förordning. Förordning (2025:312).
3 b §
Personuppgifter får lämnas ut elektroniskt, dock inte  genom direktåtkomst. Förordning (2025:312).
3 c §
Socialstyrelsen ska bestämma villkor för tilldelning av  behörighet för åtkomst till personuppgifter i den nationella  väntetidsdatabasen. Behörigheten ska begränsas till det som  var och en behöver för att fullgöra sina arbetsuppgifter.
Åtkomsten till personuppgifter ska kontrolleras och följas upp  regelbundet. Förordning (2025:312).
4 §
Socialstyrelsen får meddela ytterligare föreskrifter om  regionernas rapporteringsskyldighet enligt 9 kap. 3 § hälso-  och sjukvårdslagen (2017:30). Förordning (2019:1118).
7 kap. Övriga bestämmelser
1 §
Läkemedelsförråd som avses i 12 kap. 4 § hälso- och  sjukvårdslagen (2017:30) ska innehålla flertalet av de  läkemedel som de boende behöver (fullständigt förråd) eller  enbart vissa basläkemedel (akutförråd).
2 §
Regionen eller kommunen ska i fall som avses i 8 kap. 9 §  eller 12 kap. 6 § hälso- och sjukvårdslagen (2017:30)  tillhandahålla förbrukningsartiklar som fortlöpande behövs vid  urininkontinens, urinretention eller tarminkontinens.
Förordning (2019:1118).
8 kap. Övriga bemyndiganden
1 §
Socialstyrelsen får meddela föreskrifter om hälso- och  sjukvård som behövs till skydd för enskilda.
2 §
Socialstyrelsen får meddela de ytterligare föreskrifter  som behövs för verkställigheten av 5 kap. 4 § hälso- och  sjukvårdslagen (2017:30).
3 §
Socialstyrelsen får meddela föreskrifter om
1. innehållet i den listningstjänst som avses i 7 kap. 3 a §  tredje stycket hälso- och sjukvårdslagen (2017:30),
2. kösystem inom listningstjänsten, och
3. val av utförare på annat sätt än genom listningstjänsten.
Socialstyrelsen får även meddela närmare föreskrifter om den  listningstjänst som avses i 7 kap. 3 a § tredje stycket hälso-  och sjukvårdslagen. Förordning (2022:339).
Övergångsbestämmelser
2017:80
1. Denna förordning träder i kraft den 1 april 2017.
2. Genom förordningen upphävs
a) förordningen (1982:777) om rikets indelning i regioner för  hälso- och sjukvård som berör flera landstingskommuner,
b) förordningen (1996:933) om verksamhetschef inom hälso- och  sjukvården,
c) förordningen (1998:1518) om behörighet till vissa  anställningar inom hälso- och sjukvården m.m.,
d) förordningen (2010:349) om vårdgaranti.
3. Vid tillämpningen av 4 kap. 6 § ska sjukgymnast jämställas  med fysioterapeut.
4. Behörig för anställning som läkare enligt 5 kap. 3 § är  även den som har bevis om kompetens som allmänpraktiserande  läkare (Europaläkare) enligt 4 kap. 7 § patientsäkerhetslagen 
(2010:659) i dess lydelse före den 1 juli 2012.
5. Behörig för anställning som fysioterapeut enligt 5 kap. 
5 §, eller som vikarie på sådan anställning, är även den som  har legitimation som sjukgymnast.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.