Title: Lag (2011:711) om certifiering av vissa naturgasföretag
SFS Number: Svensk författningssamling 2011:711
URL: https://www.riksdagen.se/sv/dokument-och-lagar/dokument/svensk-forfattningssamling/lag-2011711-om-certifiering-av-vissa_sfs-2011-711/
Source Link: http://rkrattsbaser.gov.se/sfst?bet=2011:711
Amendment Register Link: http://rkrattsbaser.gov.se/sfsr?bet=2011:711
Ministry/Authority: Klimat- och näringslivsdepartementet RSE
Issued: 2011-06-09
Metadata: {"Utfärdad": "2011-06-09", "Ändrad": "t.o.m. SFS 2023:382"}

==================================================

Lag (2011:711) om certifiering av vissa naturgasföretag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:711
Departement/myndighet
:   
Klimat- och näringslivsdepartementet RSE
Utfärdad
:   
2011-06-09
Ändrad
:   
t.o.m. SFS 2023:382
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Krav på certifiering av transmissionsnätsoperatörer
3 kap. Certifiering av transmissionsnätsoperatörer i  förhållande till EES-området
4 kap. Certifiering av transmissionsnätsoperatörer i  förhållande till tredjeland
4 a kap. Certifiering av innehavare av lagringsanläggningar
5 kap. Tillsyn och överklagande
Övergångsbestämmelser
1 kap. Inledande bestämmelser
Lagens tillämpningsområde
1 §
I denna lag finns bestämmelser om certifiering av  transmissionsnätsoperatörer och innehavare av  lagringsanläggningar. Det som sägs i lagen om en  transmissionsnätsoperatör gäller även den som har det  övergripande ansvaret för att balansen kortsiktigt  upprätthålls mellan inmatning och uttag av naturgas i det  västsvenska naturgassystemet.
Bestämmelserna kompletterar Europaparlamentets och rådets  förordning (EG) nr 715/2009 av den 13 juli 2009 om villkor för  tillträde till naturgasöverföringsnäten och om upphävande av  förordning (EG) nr 1775/2005.
Lag (2023:382)
.
Definitioner
2 §
Termer och uttryck som används i denna lag har samma betydelse som i naturgaslagen (2005:403).
Med tredje land avses länder utanför Europeiska ekonomiska samarbetsområdet (EES-området).
Tillsynsmyndighet
3 §
Den myndighet som regeringen bestämmer är  tillsynsmyndighet enligt denna lag.
Lag (2023:382)
.
4 §
Tillsynsmyndigheten ska pröva frågor om certifiering  enligt denna lag och föreskrifter som har meddelats i  anslutning till lagen. Tillsynsmyndigheten ska även utföra  certifieringsmyndighetens uppgifter enligt förordning (EG)  nr 715/2009.
Lag (2023:382)
.
2 kap. Krav på certifiering av transmissionsnätsoperatörer
1 §
En transmissionsnätsoperatör får inte bedriva överföring av naturgas i en högtrycksledning eller ett nät som i huvudsak består av högtrycksledningar utan certifiering enligt denna lag. Detta gäller inte högtrycksledning som huvudsakligen används i samband med lokal distribution av naturgas.
Även den som har det övergripande ansvaret för att balansen kortsiktigt upprätthålls mellan inmatning och uttag av naturgas i det västsvenska naturgassystemet ska vara certifierad.
Lag (2014:247)
.
2 §
Certifiering får beviljas efter ansökan av den som avser att bedriva överföring av naturgas i högtrycksledning eller har det övergripande ansvaret för att balansen kortsiktigt upprätthålls mellan inmatning och uttag av naturgas i det västsvenska naturgassystemet, om kraven i 3 kap. 2-2 d §§ naturgaslagen (2005:403) är uppfyllda.
I fråga om en person från tredje land, eller ett företag som kontrolleras av eller kan antas komma att kontrolleras av en eller flera personer från tredje land, krävs vidare att en certifiering inte äventyrar en trygg energiförsörjning i någon medlemsstat i Europeiska unionen.
Regeringen eller den myndighet som regeringen bestämmer får meddela ytterligare föreskrifter om krav för certifiering när det gäller en sådan person eller ett sådant företag som avses i andra stycket.
Lag (2014:247)
.
3 kap. Certifiering av transmissionsnätsoperatörer i  förhållande till EES-området
Anknytning till tredje land
1 §
Om certifiering begärs av en person från tredje land eller ett företag som kontrolleras av eller kan antas komma att kontrolleras av en eller flera personer från tredje land, gäller bestämmelserna i 4 kap. i stället för bestämmelserna i detta kapitel.
Inledande prövning
2 §
En fråga om certifiering ska behandlas skyndsamt. Om tillsynsmyndigheten inte har meddelat ett beslut i frågan inom fyra månader från det att en fullständig ansökan kom in till myndigheten, ska myndigheten anses ha beviljat certifiering.
En certifiering ska gälla först från det att tillsynsmyndigheten har meddelat ett sådant slutligt beslut som avses i 4 §.
Ett beslut om certifiering får förenas med villkor. Dessa ska framgå av beslutet.
3 §
Tillsynsmyndigheten ska utan dröjsmål anmäla en certifiering enligt 2 § till Europeiska kommissionen och förse kommissionen med alla relevanta uppgifter om certifieringen.
Tillsynsmyndighetens slutliga beslut
4 §
Av artikel 3.2 i förordning (EG) nr 715/2009 framgår att tillsynsmyndigheten ska anta sitt slutliga beslut i fråga om certifiering inom två månader efter mottagandet av ett yttrande från Europeiska kommissionen och att beslutet och kommissionens yttrande ska offentliggöras tillsammans.
I ett beslut om certifiering ska det anges att beslutet kan komma att ändras eller upphävas efter begäran av Europeiska kommissionen.
Omprövning av certifiering
5 §
En certifierad transmissionsnätsoperatör ska till tillsynsmyndigheten anmäla planerade transaktioner som har betydelse för bedömningen av om transmissionsnätsoperatören uppfyller kraven i 3 kap. 2-2 d §§ naturgaslagen (2005:403).
6 §
Tillsynsmyndigheten ska ompröva en certifiering
1. efter en anmälan enligt 5 §,
2. efter en begäran från Europeiska kommissionen, eller
3. om det annars finns anledning att anta att en transmissionsnätsoperatör inte uppfyller kraven i 3 kap.
2-2 d §§ naturgaslagen (2005:403).
7 §
Tillsynsmyndigheten ska återkalla en certifiering, om transmissionsnätsoperatören inte längre uppfyller kraven i 3 kap. 2-2 d §§ naturgaslagen (2005:403).
8 §
Ett omprövningsärende ska handläggas skyndsamt. Om tillsynsmyndigheten inte har meddelat ett beslut i ärendet inom fyra månader från det att en anmälan enligt 5 § eller en begäran från Europeiska kommissionen kom in till myndigheten, ska certifieringen anses bestå.
Om certifieringen inte återkallas vid en prövning enligt första stycket, ska tillsynsmyndigheten utan dröjsmål anmäla detta till Europeiska kommissionen och förse kommissionen med alla relevanta uppgifter i ärendet.
I artikel 3.2 i förordning (EG) nr 715/2009 finns bestämmelser som gäller tillsynsmyndighetens slutliga beslut i omprövningsärendet.
Begäran om uppgifter
9 §
Europeiska kommissionen och tillsynsmyndigheten får begära att från en transmissionsnätsoperatör eller ett företag som bedriver produktion av eller handel med naturgas få de upplysningar och få ta del av de handlingar som de anser behövas för att förutsättningarna för certifiering ska kunna bedömas.
4 kap. Certifiering av transmissionsnätsoperatörer i  förhållande till tredjeland
Inledande prövning
1 §
Om certifiering begärs av en person från tredje land eller ett företag som kontrolleras av eller kan antas komma att kontrolleras av en eller flera personer från tredje land, ska tillsynsmyndigheten anta ett utkast till beslut i certifieringsfrågan inom fyra månader från det att en fullständig ansökan kom in till myndigheten.
Tillsynsmyndigheten ska utan dröjsmål skicka utkastet till Europeiska kommissionen tillsammans med all relevant information i ärendet.
2 §
Tillsynsmyndigheten ska begära ett yttrande från Europeiska kommissionen om huruvida
1. den verksamhet som certifieringen avser uppfyller kraven i 3 kap. 2-2 d §§ naturgaslagen (2005:403), och
2. en certifiering kan äventyra en trygg energiförsörjning till Europeiska unionen.
Tillsynsmyndighetens slutliga beslut
3 §
Tillsynsmyndigheten ska meddela ett slutligt beslut i frågan om certifiering inom fyra månader från det att Europeiska kommissionen har tagit emot en begäran enligt 2 §.
Om kommissionen, när den utarbetar sitt yttrande, begär in synpunkter från byrån för samarbete mellan energitillsynsmyndigheter, en medlemsstat eller berörd part, ska tiden i stället vara sex månader.
I ett beslut om certifiering ska det anges att beslutet kan komma att ändras eller upphävas efter begäran av Europeiska kommissionen.
4 §
En certifiering ska gälla från det att tillsynsmyndigheten har meddelat beslut enligt 3 §.
Omprövning av certifiering
5 §
En transmissionsnätsoperatör ska till tillsynsmyndigheten anmäla omständigheter som kan leda till att en eller flera personer från tredje land får kontroll över transmissionsnätsoperatören eller dennes transmissionsledningar.
6 §
Tillsynsmyndigheten ska ompröva certifieringen efter en anmälan enligt 5 §.
I ett omprövningsärende ska 1-3 §§ tillämpas. Det som föreskrivs där om ansökan ska då i tillämpliga delar gälla i fråga om en anmälan enligt 5 §.
7 §
Tillsynsmyndigheten ska återkalla en certifiering om kraven enligt 2 kap. 2 § inte längre är uppfyllda.
4 a kap. Certifiering av innehavare av lagringsanläggningar
Certifiering av innehavare av lagringsanläggningar
1 §
Den som innehar en lagringsanläggning eller avser att ta  en sådan anläggning i drift ska certifieras enligt artikel 3a  i förordning (EG) nr 715/2009.
Lag (2023:382)
.
2 §
Regeringen eller den myndighet som regeringen bestämmer  får meddela ytterligare föreskrifter om certifiering enligt 
1 §.
Lag (2023:382)
.
Beslut om att en person inte får företräda aktier
3 §
Tillsynsmyndigheten får besluta att en person inte får  företräda de aktier som han eller hon innehar i ett bolag, om  de förutsättningar som anges i artikel 3a.5 i förordning (EG)  nr 715/2009 är uppfyllda.
Lag (2023:382)
.
4 §
Om det finns särskilda skäl, får tillsynsmyndigheten  begära att tingsrätten förordnar en lämplig person att som  förvaltare företräda sådana aktier som enligt 3 § inte får  företrädas av ägaren. En sådan ansökan prövas av tingsrätten i  den ort där ägaren har sin hemvist, eller om ägaren inte har  sin hemvist i Sverige, av Stockholms tingsrätt.
En förvaltare har rätt till skälig ersättning för arbete och  utlägg. Ersättningen ska betalas av ägaren till aktierna. Om  den betalningsskyldige inte godtar förvaltarens anspråk,  fastställs ersättningen av tingsrätten.
Lag (2023:382)
.
5 kap. Tillsyn och överklagande
Tillsyn
1 §
Tillsynsmyndigheten utövar tillsyn över att  transmissionsnätsoperatörer och innehavare av  lagringsanläggningar följer denna lag, föreskrifter som har  meddelats i anslutning till lagen och förordning (EG)  nr 715/2009.
Lag (2023:382)
.
2 §
Tillsynsmyndigheten får meddela de förelägganden som  behövs för att denna lag, föreskrifter som har meddelats i  anslutning till lagen och förordning (EG) nr 715/2009 ska  följas. Ett föreläggande får förenas med vite.
Lag (2023:382)
.
Överklagande
3 §
Följande beslut av tillsynsmyndigheten får överklagas till  allmän förvaltningsdomstol:
1. beslut att inte bevilja certifiering enligt 3 kap.,
2. beslut om villkor som meddelas i samband med att  tillsynsmyndigheten avgör ärendet enligt artikel 3.2 i  förordning (EG) nr 715/2009,
3. beslut att återkalla en certifiering enligt 3 kap., och
4. beslut om föreläggande enligt 2 §, dock inte ett sådant  beslut om föreläggande som avses i 4 § 4.
Prövningstillstånd krävs vid överklagande till kammarrätten.
Lag (2023:382)
.
4 §
Följande beslut av tillsynsmyndigheten får överklagas till  regeringen:
1. beslut enligt 4 kap. att inte bevilja certifiering eller  att återkalla en certifiering,
2. beslut enligt 4 a kap. 3 § om att en person inte får  företräda aktier han eller hon innehar i ett bolag,
3. beslut enligt artikel 3a.4 och 3a.5 a och b i förordning 
(EG) nr 715/2009, och
4. beslut om föreläggande enligt 2 § om beslutet avser att en  sådan åtgärd ska vidtas som avses i artikel 3a.4 och 3a.5 a  och b i förordning (EG) nr 715/2009.
Lag (2023:382)
.
Övergångsbestämmelser
2011:711
1. Denna lag träder i kraft den 1 augusti 2011.
2. Bestämmelserna i 2 kap. 2 § andra stycket, 3 kap. 1 §, 4 kap. och 5 kap. 4 § tillämpas i ärenden där ansökan eller anmälan kommer in till tillsynsmyndigheten efter den 2 mars 2013.
3. En transmissionsnätsoperatör får fortsätta att bedriva överföring av naturgas i högtrycksledning till och med utgången av augusti månad 2011 eller, om transmissionsnätsoperatören har ansökt om certifiering före den tidpunkten, till dess att ett slutligt beslut i frågan om certifiering har vunnit laga kraft trots att kravet i 2 kap.
1 § inte är uppfyllt.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.