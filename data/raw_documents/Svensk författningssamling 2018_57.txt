Title: Förordning (2018:57) om statligt stöd till energieffektivisering i industrin
SFS Number: Svensk författningssamling 2018:57
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201857-om-statligt-stod-till_sfs-2018-57/
Source Link: http://rkrattsbaser.gov.se/sfst?bet=2018:57
Amendment Register Link: http://rkrattsbaser.gov.se/sfsr?bet=2018:57
Ministry/Authority: Infrastrukturdepartementet RSED E
Issued: 2018-02-01
Metadata: {"Utfärdad": "2018-02-01"}

==================================================

Förordning (2018:57) om statligt stöd till energieffektivisering i industrin
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:57
Departement/myndighet
:   
Infrastrukturdepartementet RSED E
Utfärdad
:   
2018-02-01
Tidsbestämd
: 
2021-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
För energieffektivisering i industrin som bidrar till att  nå energieffektiviseringsmål som riksdagen har antagit får  Statens energimyndighet, om det finns medel, ge stöd enligt  denna förordning i form av bidrag.
Förordningen är meddelad med stöd av 8 kap. 7 §  regeringsformen.
Ordförklaringar
2 §
Ord och uttryck som används i denna förordning har samma  betydelse som i
1. kommissionens förordning (EU) nr 651/2014 av den 17 juni 
2014 genom vilken vissa kategorier av stöd förklaras  förenliga med den inre marknaden enligt artiklarna 107 och 
108 i fördraget, och
2. kommissionens förordning (EU) nr 1407/2013 av den 18  december 2013 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse.
Förutsättningar för stöd
3 §
Stöd får endast ges till företag i gruvindustrisektorn  eller tillverkningsindustrisektorn som är sådana stora  företag som avses i lagen (2014:266) om energikartläggning i  stora företag.
4 §
Stöd får endast ges i enlighet med
1. kommissionens förordning (EU) nr 651/2014, eller
2. kommissionens förordning (EU) nr 1407/2013.
5 §
Ett stöd enligt kommissionens förordning (EU) nr 651/2014  får endast ges i enlighet med de villkor och till sådana  åtgärder som anges i kapitel I och i artiklarna 38 och 49 i  den förordningen.
6 §
Ett investeringsstöd till en energieffektivitetsåtgärd  enligt artikel 38 i kommissionens förordning (EU) nr 651/2014  får endast ges under förutsättning att
1. den som ansöker om stöd först har gjort en  energikartläggning enligt lagen (2014:266) om  energikartläggning i stora företag eller en miljöstudie  enligt artikel 49 i kommissionens förordning (EU) nr 
651/2014, och
2. den aktuella energieffektivitetsåtgärden föreslås i  energikartläggningen eller miljöstudien tillsammans med en  redovisning av den beräknade energibesparingen för  åtgärden.
7 §
Ett investeringsstöd till en energieffektivitetsåtgärd  enligt artikel 38 i kommissionens förordning (EU) nr 
651/2014 ska ges till de åtgärder som vid varje  prövningstillfälle ger högst energibesparing per stödkrona.
8 §
Ett stöd enligt kommissionens förordning (EU) nr 
1407/2013 får endast ges om stödet inte medför att det totala  belopp av stöd av mindre betydelse som beviljas det berörda  företaget under de två föregående beskattningsåren och det  innevarande beskattningsåret når upp till en nivå som  överskrider det tak som följer av artikel 6.3 i den  förordningen.
Ansökan om stöd
9 §
En ansökan om stöd ska vara skriftlig, ges in till  Statens energimyndighet och innehålla
1. uppgifter om sökanden och om företagets namn, antal  anställda, årsomsättning och balansomslutning,
2. uppgifter om åtgärdens plats och start- och slutdatum,
3. en beskrivning av åtgärden och dess finansiering,  genomförande och tidsplan,
4. en förteckning över kostnaderna för att genomföra åtgärden  och hur stor andel av kostnaderna som stöd söks för,
5. en beskrivning av hur stor energibesparing som åtgärden  förväntas medföra jämfört med om åtgärden inte genomförs och  en redovisning av de uppgifter som använts vid beräkningen av  energibesparingen, om ansökan gäller investeringsstöd till en  energieffektivitetsåtgärd enligt artikel 38 i kommissionens  förordning (EU) nr 651/2014, och
6. en upplysning om allt annat offentligt stöd som sökanden  eller någon annan har sökt eller beviljats och som avser  samma stödberättigande kostnader som ansökan avser.
10 §
Om ansökan avser ett stöd som omfattas av kommissionens  förordning (EU) nr 1407/2013, ska ansökan utöver det som  anges i 9 § innehålla en redogörelse för allt annat stöd av  mindre betydelse som företaget har fått under de två  föregående beskattningsåren och det innevarande  beskattningsåret.
11 §
Om ansökan avser stöd enligt kommissionens förordning 
(EU) nr 651/2014, ska ansökan ha kommit in till Statens  energimyndighet innan den stödberättigande åtgärden  påbörjas.
Särskilda upplysningar till sökanden
12 §
Om ansökan avser stöd som omfattas av kommissionens  förordning (EU) nr 1407/2013, ska Statens energimyndighet  lämna de upplysningar till företaget som framgår av artikel 
6.1 i den förordningen.
Prövning och beslut om stöd
13 §
Statens energimyndighet prövar frågor om stöd.
14 §
I ett beslut att ge stöd ska Statens energimyndighet  ange
1. den tidpunkt då den stödberättigande åtgärden ska vara  slutredovisad,
2. att stödmottagaren, på begäran av myndigheten, ska lämna  de uppgifter som krävs för uppföljning och utvärdering av  stödet, och
3. de ytterligare villkor som behövs för att kraven enligt  denna förordning ska uppfyllas och syftet med stödet enligt 
1 § ska tillgodoses.
Utbetalning av stöd
15 §
Ett stöd enligt denna förordning får inte betalas ut  till ett företag som är föremål för betalningskrav på grund  av ett beslut av Europeiska kommissionen som förklarar ett  stöd beviljat av en svensk stödgivare olagligt och oförenligt  med den inre marknaden.
16 §
Ett stöd ska inte betalas ut om
1. sökanden genom oriktiga uppgifter eller på annat sätt har  orsakat att stödet getts felaktigt eller med för högt belopp,
2. stödet av annan orsak har getts felaktigt eller med för  högt belopp och mottagaren skäligen borde ha insett detta,  eller
3. villkoren för stödet inte har följts.
Slutredovisning
17 §
En genomförd åtgärd som omfattas av stöd enligt denna  förordning ska slutredovisas till Statens energimyndighet  tillsammans med en ekonomisk redovisning och specificerade  skriftliga underlag som styrker den stödberättigande  kostnaden.
Tillsyn
18 §
Statens energimyndighet utövar tillsyn över att  villkoren för stödet följs.
Återbetalning och återkrav
19 §
Mottagaren av ett utbetalat stöd är  återbetalningsskyldig om stödet inte skulle ha betalats ut  enligt 16 §.
På det belopp som en stödmottagare är återbetalningsskyldig  för ska ränta betalas enligt räntelagen (1975:635).
20 §
Om en stödmottagare är återbetalningsskyldig enligt 
19 §, ska Statens energimyndighet besluta att helt eller  delvis kräva tillbaka stödet tillsammans med ränta.
Statens energimyndighet får besluta att helt eller delvis  avstå från kravet i första stycket, om det finns särskilda  skäl.
Bemyndigande
21 §
Statens energimyndighet får meddela föreskrifter om  verkställigheten av denna förordning.
Offentliggörande, rapportering och registerföring
22 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Överklagande
23 §
I 22 a § förvaltningslagen (1986:223) finns bestämmelser  om överklagande till allmän förvaltningsdomstol. Andra beslut  än beslut enligt 15 eller 16 § om att inte betala ut stöd får  dock inte överklagas.
Övergångsbestämmelser
2018:57
1. Denna förordning träder i kraft den 15 februari 2018.
2. Förordningen upphör att gälla vid utgången av 2020.
3. Den upphävda förordningen gäller dock fortfarande för stöd  som har beviljats före utgången av 2020.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.