Title: Förordning (2019:602) om tvistlösningsförfarande i ärenden som rör skatteavtal inom Europeiska unionen
SFS Number: Svensk författningssamling 2019:602
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2019602-om-tvistlosningsforfarande-i_sfs-2019-602/
Source Link: http://rkrattsbaser.gov.se/sfst?bet=2019:602
Amendment Register Link: http://rkrattsbaser.gov.se/sfsr?bet=2019:602
Ministry/Authority: Finansdepartementet S3
Issued: 2019-10-10
Metadata: {"Utfärdad": "2019-10-10"}

==================================================

Förordning (2019:602) om tvistlösningsförfarande i ärenden som rör skatteavtal inom Europeiska unionen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:602
Departement/myndighet
:   
Finansdepartementet S3
Utfärdad
:   
2019-10-10
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna förordning gäller vid tillämpning av lagen 
(2019:601) om tvistlösningsförfarande i ärenden som rör  skatteavtal inom Europeiska unionen.
Förordningen är meddelad med stöd av 8 kap. 7 §  regeringsformen.
Ord och uttryck i förordningen
2 §
Ord och uttryck som används i denna förordning har samma  betydelse och tillämpningsområde som i lagen (2019:601) om  tvistlösningsförfarande i ärenden som rör skatteavtal inom  Europeiska unionen.
Ansökan om tvistlösning
3 §
När Skatteverket har tagit emot en ansökan om tvistlösning  enligt 2 kap. lagen (2019:601) om tvistlösningsförfarande i  ärenden som rör skatteavtal inom Europeiska unionen, ska  Skatteverket inom två månader bekräfta mottagandet till  sökanden.
Skatteverket ska inom samma tid underrätta utländsk behörig  myndighet om att ansökan har tagits emot och om vilket språk  som kommer att användas vid Skatteverkets kommunikation under  förfarandet.
4 §
Skatteverket ska så snart som möjligt underrätta sökanden  och utländsk behörig myndighet om beslut enligt 2 kap. 5 §  lagen (2019:601) om tvistlösningsförfarande i ärenden som rör  skatteavtal inom Europeiska unionen.
Detsamma gäller när ett förfarande har upphört enligt 6 kap.  den lagen. En sådan underrättelse ska innehålla en förklaring  till varför förfarandet har upphört.
Förfarandet vid ömsesidig överenskommelse
Förlängning av period för ömsesidig överenskommelse
5 §
Skatteverket får förlänga tiden för att nå en ömsesidig  överenskommelse enligt 3 kap. 6 § första stycket lagen 
(2019:601) om tvistlösningsförfarande i ärenden som rör  skatteavtal inom Europeiska unionen med upp till ett år.  Skatteverket ska så snart som möjligt underrätta utländsk  behörig myndighet om en sådan förlängning. Underrättelsen ska  innehålla en förklaring till varför tiden förlängs.
Rådgivande kommitté
Oberoende personer och ersättare
6 §
Skatteverkets utnämnande av oberoende personer för  Sveriges räkning enligt 4 kap. 5 § lagen (2019:601) om  tvistlösningsförfarande i ärenden som rör skatteavtal inom  Europeiska unionen ska ske från förteckningen som anges i  artikel 9 i rådets direktiv (EU) 2017/1852 av den 10 oktober 
2017 om skattetvistlösningsmekanismer i Europeiska unionen 
(skattetvistlösningsdirektivet), i den ursprungliga lydelsen.  För varje oberoende person som utnämns ska myndigheten utnämna  en ersättare.
Om de behöriga myndigheterna inte har kommit överens om regler  för utnämnande av oberoende personer enligt artikel 8.2 i  skattetvistlösningsdirektivet, i den ursprungliga lydelsen,  ska Skatteverkets utnämnande ske genom lottdragning.
7 §
Skatteverket får invända mot en utländsk behörig  myndighets utnämning av en oberoende person på de grunder som  de behöriga myndigheterna har kommit överens om eller på någon  av de grunder som anges i artikel 8.4 i  skattetvistlösningsdirektivet, i den ursprungliga lydelsen.
8 §
Skatteverket får begära att en utnämnd oberoende person  eller ersättare ska uppge omständigheter som kan påverka  förtroendet för dennes opartiskhet.
Företrädare för Skatteverket
9 §
När en rådgivande kommitté inrättas enligt 4 kap. 5 §  lagen (2019:601) om tvistlösningsförfarande i ärenden som rör  skatteavtal inom Europeiska unionen, ska Skatteverket utnämna  minst en företrädare för myndigheten.
Underrättelse om prövning av en begäran om att utnämna  oberoende personer
10 §
Skatteverket ska underrätta utländsk behörig myndighet om  resultatet av prövningen av en begäran om att utnämna  oberoende personer enligt 4 kap. 8 § lagen (2019:601) om  tvistlösningsförfarande i ärenden som rör skatteavtal inom  Europeiska unionen.
Undertecknande av arbetsordning
11 §
Vid inrättande av en rådgivande kommitté eller en  kommitté för alternativ tvistlösning ska Skatteverket  underteckna arbetsordningen för kommittén.
Tystnadsplikt och sekretess
12 §
Skatteverket ska informera sökanden, en annan person som  är berörd av tvisten eller en företrädare för någon av dessa  personer om innebörden av den tystnadsplikt som avses i 4 kap. 
14 § lagen (2019:601) om tvistlösningsförfarande i ärenden som  rör skatteavtal inom Europeiska unionen.
Ömsesidig överenskommelse efter yttrande från en kommitté
Inledande av ett förfarande vid ömsesidig överenskommelse på  Skatteverkets begäran
13 §
Om en rådgivande kommitté har beslutat att en tidigare  avvisad begäran om tvistlösning ska godtas, får Skatteverket  begära att ett förfarande vid ömsesidig överenskommelse enligt 
3 kap. lagen (2019:601) om tvistlösningsförfarande i ärenden  som rör skatteavtal inom Europeiska unionen ska inledas.
Skatteverkets begäran ska ges in till den rådgivande  kommittén, sökanden och utländsk behörig myndighet inom 60  dagar från kommitténs beslut.
Brister i opartiskhet
14 §
Om Skatteverket har beslutat att inte vidta åtgärder för  att verkställa en ömsesidig överenskommelse på grund av  brister i opartiskhet hos en oberoende person i en rådgivande  kommitté eller en medlem i en kommitté för alternativ  tvistlösning enligt 5 kap. 6 § första stycket 2 lagen 
(2019:601) om tvistlösningsförfarande i ärenden som rör  skatteavtal inom Europeiska unionen, ska Skatteverket meddela  sökanden och utländsk behörig myndighet detta.
Offentliggörande
15 §
Skatteverket får komma överens med utländsk behörig  myndighet om att en ömsesidig överenskommelse enligt 5 kap. 
2 § lagen (2019:601) om tvistlösningsförfarande i ärenden som  rör skatteavtal inom Europeiska unionen ska göras tillgänglig  för allmänheten på Skatteverkets webbplats (offentliggörande).
Ett offentliggörande kräver samtycke från sökanden.
16 §
Om inte förutsättningarna för offentliggörande enligt 
15 § är uppfyllda, ska Skatteverket offentliggöra en  sammanfattning av den ömsesidiga överenskommelsen.
Skatteverket ska översända sammanfattningen till sökanden  innan den offentliggörs.
Sammanfattningen får offentliggöras tidigast 60 dagar efter  att sökanden fick del av den. Sökanden får inom denna tid  begära att följande uppgifter inte offentliggörs:
1. uppgifter som rör handels-, affärs-, industri- eller  yrkeshemlighet eller kommersiell hemlighet eller i  näringsverksamhet nyttjat förfaringssätt, eller
2. uppgifter vars utlämnande skulle strida mot grunderna för  rättsordningen (ordre public).
17 §
Vid offentliggörande av en sammanfattning ska  Skatteverket skicka en kopia till Europeiska kommissionen.
Skatteverket ska upplysa sökanden om bestämmelser i  skattetvistlösningsdirektivet i vissa fall
18 §
Skatteverket ska i samband med att det tar emot en  ansökan om tvistlösning enligt 2 kap. lagen (2019:601) om  ärenden som rör skatteavtal inom Europeiska unionen, upplysa  sökanden om att
1. bestämmelser om vilket språk en ansökan till en utländsk  behörig myndighet ska vara utformad på finns i artikel 3.1 i  skattetvistlösningsdirektivet, i den ursprungliga lydelsen,  och
2. bestämmelser om att fysiska personer och mindre företag får  ge in en ansökan om tvistlösning, ett svar på en begäran om  kompletterande uppgifter, en återkallelse av en ansökan om  tvistlösning eller en begäran om utnämnande av oberoende  personer endast till utländsk behörig myndighet i den  medlemsstat där den fysiska personen eller företaget enligt  skattelagstiftningen anses höra hemma finns i artikel 17 i  skattetvistlösningsdirektivet, i den ursprungliga lydelsen.
19 §
Skatteverket ska i samband med att det tar emot en  begäran om inrättande av en rådgivande kommitté enligt 4 kap. 
2 § lagen (2019:601) om tvistlösningsförfarande i ärenden som  rör skatteavtal inom Europeiska unionen, upplysa sökanden om  att
1. bestämmelser om att en begäran om att utnämna oberoende  personer i vissa fall kan ges in till behörig myndighet där  den fysiska personen eller företaget enligt  skattelagstiftningen hör hemma finns i artikel 7.1 i skatte-
tvistlösningsdirektivet, i den ursprungliga lydelsen, och
2. bestämmelser om komplettering av den standardiserade  arbetsordningen finns i artikel 11.4 i  skattetvistlösningsdirektivet, i den ursprungliga lydelsen.
Övergångsbestämmelser
2019:602
1. Denna förordning träder i kraft den 1 november 2019.
2. Förordningen tillämpas för beskattningsår som börjar efter  den 31 december 2017 och ska tillämpas på ansökningar om  tvistlösning som getts in efter den 30 juni 2019.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.