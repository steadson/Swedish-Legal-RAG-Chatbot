Title: Förordning (2025:532) om internationell verkställighet i brottmål
SFS Number: Svensk författningssamling 2025:532
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025532-om-internationell_sfs-2025-532/
Source Link: http://rkrattsbaser.gov.se/sfst?bet=2025:532
Amendment Register Link: http://rkrattsbaser.gov.se/sfsr?bet=2025:532
Ministry/Authority: Justitiedepartementet
Issued: 2025-05-22
Metadata: {"Utfärdad": "2025-05-22"}

==================================================

Förordning (2025:532) om internationell verkställighet i brottmål
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:532
Departement/myndighet
:   
Justitiedepartementet
Utfärdad
:   
2025-05-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Verkställighet i en annan stat av en svensk dom på  frihetsberövande påföljd
3 kap. Verkställighet i Sverige av en utländsk dom på  frihetsberövande påföljd
4 kap. Verkställighet i en annan stat av ett svenskt  bötesstraff eller beslut om förverkande
5 kap. Verkställighet i Sverige av ett utländskt bötesstraff  eller beslut om förverkande
6 kap. Särskilda bestämmelser om verkställighet i Sverige  enligt brottmålsdomskonventionen
7 kap. Övriga bestämmelser
Övergångsbestämmelser
1 kap. Allmänna bestämmelser
1 §
Denna förordning innehåller bestämmelser om tillämpningen  av lagen (2025:520) om internationell verkställighet i  brottmål.
I förordningen (2021:713) med kompletterande bestämmelser om  straffrättsligt samarbete mellan Europeiska unionen och  Förenade kungariket finns bestämmelser som i fråga om  verkställighet av beslut om förverkande i förhållande till  Förenade kungariket kompletterar avdelning XI (artiklarna 656-689) i del 3 om brottsbekämpning och straffrättsligt samarbete  i avtalet om handel och samarbete mellan Europeiska unionen  och Europeiska atomenergigemenskapen, å ena sidan, och  Förenade konungariket Storbritannien och Nordirland, å andra  sidan.
2 §
De termer och uttryck som används i denna förordning har  samma betydelse som i lagen (2025:520) om internationell  verkställighet i brottmål.
2 kap. Verkställighet i en annan stat av en svensk dom på  frihetsberövande påföljd
Skyldighet att pröva om en svensk dom på frihetsberövande  påföljd kan verkställas i en annan stat
1 §
Kriminalvården ska så snart som möjligt pröva om en svensk  dom på frihetsberövande påföljd kan bli aktuell att sända över  till en annan stat för att verkställas där enligt lagen 
(2025:520) om internationell verkställighet i brottmål.
Begäran att en svensk dom på frihetsberövande påföljd ska  sändas över till en annan stat
2 §
Den dömde får hos Kriminalvården begära att en svensk dom  på frihetsberövande påföljd ska sändas över till en annan stat  för verkställighet.
En sådan begäran får också göras av chefsöverläkaren vid den  sjukvårdsinrättning där den dömde är inskriven om påföljden  innebär överlämnande till rättspsykiatrisk vård.
3 §
En framställning från en behörig myndighet i en annan stat  om att en svensk dom på frihetsberövande påföljd ska  verkställas där ska ges in till Regeringskansliet som lämnar  den vidare till Kriminalvården. Om det har avtalats i en  internationell överenskommelse som är bindande för Sverige får  framställningen ges in direkt till Kriminalvården.
Upplysningar
4 §
Kriminalvården får vid prövningen av om en svensk dom på  frihetsberövande påföljd ska verkställas i en annan stat hämta  in upplysningar från den behöriga myndigheten i den andra  staten, Migrationsverket, Polismyndigheten, Skatteverket,  Åklagarmyndigheten eller andra svenska myndigheter.
På begäran av Kriminalvården ska Migrationsverket,  Polismyndigheten, Skatteverket och Åklagarmyndigheten lämna de  uppgifter som behövs för Kriminalvårdens prövning av om en  svensk dom på frihetsberövande påföljd ska verkställas i en  annan stat.
5 §
Om det följer av en internationell överenskommelse som är  bindande för Sverige ska Kriminalvården, om påföljden är  fängelse, upplysa den dömde om att det finns en möjlighet att  enligt överenskommelsen sända över en svensk dom på  frihetsberövande påföljd till en annan stat för att  verkställas där och innebörden av att verkställigheten  överförs.
Om den dömde begär att en svensk dom på frihetsberövande  påföljd överförs enligt 2 § ska Kriminalvården, om det följer  av en internationell överenskommelse som är bindande för  Sverige, underrätta behörig myndighet i den andra staten om  detta. Underrättelsen ska innehålla uppgift om den dömdes  födelsetid, födelseort och bosättning, brottets beskaffenhet  samt påföljdens art och längd.
Den dömdes inställning
6 §
Den dömdes inställning till att verkställigheten överförs  ska dokumenteras på lämpligt sätt av Kriminalvården.
7 §
Om den dömde samtycker till att verkställigheten överförs,  ska Kriminalvården förvissa sig om att den dömde har lämnat  samtycket med full vetskap om dess innebörd.
Om den dömde vill återkalla ett samtycke, lämnas återkallelsen  till Kriminalvården.
Framställning om verkställighet
8 §
En framställning om verkställighet i en annan stat av en  svensk dom på frihetsberövande påföljd enligt 2 kap. 3 § lagen 
(2025:520) om internationell verkställighet i brottmål ska  vara skriftlig och innehålla
1. domen och den lag som domen grundar sig på,
2. intyg om att domen är verkställbar, om inte detta framgår  av övriga handlingar i ärendet,
3. uppgift om den dömdes inställning till att verkställigheten  överförs,
4. de övriga uppgifter eller handlingar som
a) är av betydelse för om verkställigheten ska överföras till  den andra staten och den fortsatta verkställigheten där, eller
b) ska åtfölja framställningen enligt en internationell  överenskommelse som är bindande för Sverige.
Om det beslutats att den dömde ska avvisas eller utvisas efter  att påföljden verkställts ska framställningen även innehålla  det beslutet.
När en framställning görs med stöd av en internationell  överenskommelse som gäller mellan Sverige och den andra  staten, bör detta anges.
9 §
Framställningen ska lämnas genom post, bud eller telefax  eller, efter överenskommelse i det enskilda fallet, på annat  sätt.
Om Kriminalvården lämnar framställningen direkt till en  behörig myndighet i den andra staten, ska Kriminalvården  samtidigt skicka en kopia av framställningen till  Regeringskansliet.
Delvis verkställighet
10 §
Kriminalvården ska hämta in den andra statens inställning  innan en dom överlämnas till åklagare för anmälan enligt 
34 kap. 8 § brottsbalken.
Tvångsmedel
11 §
Om en begäran om tvångsmedel enligt 2 kap. 6 § lagen 
(2025:520) om internationell verkställighet i brottmål görs  innan en framställning om verkställighet har lämnats till den  andra staten, bör den innehålla uppgift om den dömdes  födelsetid, födelseort och adress, brottets beskaffenhet,  påföljdens art och längd samt, i förekommande fall, när  verkställigheten påbörjades.
Återkallelse
12 §
Om en svensk dom på frihetsberövande påföljd inte längre  kan eller bör verkställas i den andra staten, ska  Kriminalvården återkalla framställningen om verkställighet  eller begäran om tvångsmedel.
Underrättelser
13 §
Kriminalvården ska genast underrätta den behöriga  myndigheten i den andra staten, om beslutet om att sända över  en svensk dom på frihetsberövande påföljd har upphävts enligt 
2 kap. 7 eller 8 § lagen (2025:520) om internationell  verkställighet i brottmål. Om ett beslut enligt 2 kap. 7 §  samma lag inte har fått laga kraft, ska detta anges.
Överförande och transport av den dömde
14 §
I frågor som rör överförande och transport av den dömde  ska Kriminalvården samråda med den behöriga myndigheten i den  andra staten. Kriminalvården får i sådana frågor begära hjälp  av Polismyndigheten om det behövs.
Om det behövs för att transportera den dömde till en stat, får  Kriminalvården begära tillstånd till transport genom en annan  stat. En sådan begäran ska göras skriftligen och ges in till  Regeringskansliet som lämnar den vidare till den andra staten.
3 kap. Verkställighet i Sverige av en utländsk dom på  frihetsberövande påföljd
Begäran att en utländsk dom på frihetsberövande påföljd ska  verkställas i Sverige
1 §
Kriminalvården får göra en framställning om att en  utländsk dom på frihetsberövande påföljd ska verkställas i  Sverige.
Framställningen ska överlämnas till Regeringskansliet.  Framställningen får också lämnas direkt till behörig myndighet  i den andra staten om detta har avtalats i en internationell  överenskommelse som gäller mellan Sverige och den andra staten  eller om den staten annars tillåter det.
Den dömde får begära att Kriminalvården gör en framställning  enligt första stycket.
Samråd och upplysningar
2 §
Kriminalvården får vid prövningen av om en utländsk dom på  frihetsberövande påföljd ska verkställas i Sverige hämta in  upplysningar från den behöriga myndigheten i den andra staten,  Migrationsverket, Polismyndigheten, Skatteverket,  Åklagarmyndigheten eller andra svenska myndigheter.
På begäran av Kriminalvården ska Migrationsverket,  Polismyndigheten, Skatteverket och Åklagarmyndigheten lämna de  uppgifter som behövs för Kriminalvårdens prövning av om en  utländsk dom på frihetsberövande påföljd ska verkställas i  Sverige.
3 §
Om en utländsk dom på frihetsberövande påföljd rör en  gärning på tryckfrihetsförordningens eller  yttrandefrihetsgrundlagens områden, ska Kriminalvården samråda  med och vid behov hämta in ett yttrande från Justitiekanslern.
Underrättelser
4 §
Om domstolen bestämmer en ny påföljd enligt 3 kap. 13 §  lagen (2025:520) om internationell verkställighet i brottmål,  ska domstolen skicka en kopia av domen till Kriminalvården.
5 §
Kriminalvården ska genast underrätta den behöriga  myndigheten i den andra staten, om
1. ett beslut om att en utländsk dom på frihetsberövande  påföljd ska verkställas i Sverige har meddelats enligt 3 kap. 
9 § lagen (2025:520) om internationell verkställighet i  brottmål och beslutet har fått laga kraft,
2. en dom i fråga om bestämmande av ny påföljd har meddelats  enligt 3 kap. 13 § samma lag och domen har fått laga kraft,
3. den frihetsberövande påföljden är helt verkställd,
4. den dömde har avvikit från verkställigheten,
5. den dömde har blivit frigiven från den frihetsberövande  påföljden, eller
6. beslutet om verkställighet i Sverige har upphävts enligt 
3 kap. 21 § första stycket 3 samma lag.
Om det följer av en internationell överenskommelse som är  bindande för Sverige ska Kriminalvården lämna information om  verkställigheten, om den andra staten begär en särskild  redogörelse.
6 §
Om verkställighet av ett fängelsestraff sker i Sverige  enligt lagen (1994:569) om Sveriges samarbete med de  internationella tribunalerna för brott mot internationell  humanitär rätt eller lagen (2006:615) om samarbete med  Specialdomstolen för Sierra Leone, tillämpas i fråga om  underrättelser 5 § första stycket 3 och 4 i denna förordning.  En underrättelse ska dock lämnas två månader innan påföljden  är helt verkställd. En underrättelse ska också lämnas om den  dömde har avlidit under verkställighetstiden.
Tvångsmedel
7 §
En begäran om tvångsmedel enligt 3 kap. 14 § lagen 
(2025:520) om internationell verkställighet i brottmål bör  innehålla uppgift om den dömdes födelsetid och adress,  brottets beskaffenhet, påföljdens art och längd samt, i  förekommande fall, när verkställigheten påbörjades.
Om en begäran enligt första stycket görs direkt till  Regeringskansliet ska den genast överlämnas till  Åklagarmyndigheten. Regeringskansliet ska samtidigt skicka en  kopia till Kriminalvården. Om en sådan begäran görs direkt  till Kriminalvården ska den genast överlämnas till  Åklagarmyndigheten. Kriminalvården ska samtidigt skicka en  kopia till Regeringskansliet.
8 §
Åklagarmyndigheten ska underrätta Kriminalvården om de  åtgärder som vidtas i fråga om tvångsmedel. Kriminalvården ska  i sin tur underrätta den behöriga myndigheten i den andra  staten om åtgärderna och om att ett beslut om tvångsmedel hävs  om inte en framställning om verkställighet görs inom den  tidsfrist som anges i 3 kap. 17 § 1 lagen (2025:520) om  internationell verkställighet i brottmål.
9 §
Om tvångsmedel har beslutats enligt 3 kap. 14 § lagen 
(2025:520) om internationell verkställighet i brottmål, ska  Regeringskansliet genast underrätta Åklagarmyndigheten och  domstolen när framställningen om verkställighet har tagits  emot enligt 3 kap. 7 § tredje stycket samma lag.
Överförande och transport av den dömde
10 §
I frågor som rör överförande och transport av den dömde  ska Kriminalvården samråda med den behöriga myndigheten i den  andra staten. Kriminalvården får i sådana frågor begära hjälp  av Polismyndigheten om det behövs.
Framställning om undantag från specialitetsprincipen
11 §
En framställning om tillstånd till en sådan åtgärd som  avses i 3 kap. 22 § lagen (2025:520) om internationell  verkställighet i brottmål görs av Kriminalvården. Innan en  sådan framställning görs, ska Kriminalvården hämta in  upplysningar från Åklagarmyndigheten eller Polismyndigheten.  På begäran av Kriminalvården ska dessa myndigheter lämna de  uppgifter som behövs för Kriminalvårdens prövning av om en  sådan framställning ska göras.
Framställningen ska innehålla de uppgifter och handlingar som  anges i 2 eller 4 § förordningen (1982:306) om utlämning för  brott och ges in till Regeringskansliet som lämnar den vidare  till den andra staten.
4 kap. Verkställighet i en annan stat av ett svenskt  bötesstraff eller beslut om förverkande
Upplysningar
1 §
Kronofogdemyndigheten får vid prövningen av om ett svenskt  bötesstraff eller beslut om förverkande ska verkställas i en  annan stat hämta in upplysningar från den behöriga myndigheten  i den andra staten, Polismyndigheten, Skatteverket,  Åklagarmyndigheten eller andra svenska myndigheter.
På begäran av Kronofogdemyndigheten ska Polismyndigheten,  Skatteverket och Åklagarmyndigheten lämna de uppgifter som  behövs för Kronofogdemyndighetens prövning av om ett svenskt  bötesstraff eller beslut om förverkande ska verkställas i en  annan stat.
Begäran om verkställighet
2 §
En begäran om verkställighet i en annan stat av ett  svenskt bötesstraff eller beslut om förverkande enligt 4 kap. 
2 § lagen (2025:520) om internationell verkställighet i  brottmål ska vara skriftlig och innehålla
1. avgörandet och den lag som avgörandet grundar sig på,
2. intyg om att avgörandet är verkställbart,
3. uppgift om den egendom som kan tas i anspråk för  verkställighet eller det belopp som begäran avser,
4. upplysningar om egendomens anknytning till den beslutet om  förverkande gäller mot samt, i förekommande fall, vilka  intressen andra kan ha i egendomen, och
5. övriga handlingar som är av betydelse för frågan om  verkställigheten ska överföras eller som ska åtfölja begäran  enligt en internationell överenskommelse som är bindande för  Sverige.
När en begäran görs med stöd av en internationell  överenskommelse som gäller mellan Sverige och den andra  staten, bör detta anges.
3 §
Begäran ska lämnas genom post, bud eller telefax eller,  efter överenskommelse i det enskilda fallet, på annat sätt.
Om Kronofogdemyndigheten lämnar begäran direkt till behörig  myndighet i den andra staten, ska Kronofogdemyndigheten  samtidigt skicka en kopia av begäran till Regeringskansliet.
Underrättelser
4 §
Kronofogdemyndigheten ska genast underrätta den behöriga  myndigheten i den andra staten, om
1. den dömde frivilligt har betalat delar av bötesbeloppet,
2. beslutet om förverkande delvis har verkställts i Sverige  eller i en annan stat,
3. det finns en risk att det sammanlagda värdet av det som  verkställs kan komma att överstiga det belopp som anges i  beslutet om förverkande, eller
4. beslutet om att sända över ett beslut om bötesstraff eller  förverkande har upphävts enligt 4 kap. 4 § lagen (2025:520) om  internationell verkställighet i brottmål.
Begäran om fördelning av förverkad egendom
5 §
Kronofogdemyndigheten får hos den andra staten begära att  få del av influtna medel från verkställighet av ett svenskt  beslut om förverkande om beslutet avser ett betydande värde  och det finns skäl för en sådan begäran, eller om syftet är  att kompensera ett brottsoffer för uppkommen skada.
Begäran ska överlämnas till Regeringskansliet. Begäran får  också lämnas direkt till behörig myndighet i den andra staten  om detta har avtalats i en internationell överenskommelse som  gäller mellan Sverige och den andra staten eller om den staten  annars tillåter det. Om Kronofogdemyndigheten lämnar en  begäran direkt till behörig myndighet i den andra staten, ska  Kronofogdemyndigheten samtidigt skicka en kopia av begäran  till Regeringskansliet.
5 kap. Verkställighet i Sverige av ett utländskt bötesstraff  eller beslut om förverkande
Samråd och upplysningar
1 §
Kronofogdemyndigheten får vid prövningen av om ett  utländskt bötesstraff eller beslut om förverkande ska  verkställas i Sverige hämta in upplysningar från den behöriga  myndigheten i den andra staten, Polismyndigheten,  Skatteverket, Åklagarmyndigheten eller andra svenska  myndigheter.
På begäran av Kronofogdemyndigheten ska Polismyndigheten,  Skatteverket och Åklagarmyndigheten lämna de uppgifter som  behövs för Kronofogdemyndighetens prövning av om ett utländskt  bötesstraff eller beslut om förverkande ska verkställas i  Sverige.
2 §
Kronofogdemyndigheten ska inför ett beslut om uppskov  enligt 5 kap. 10 § lagen (2025:520) om internationell  verkställighet i brottmål samråda med Åklagarmyndigheten, om  det inte är obehövligt.
3 §
Om ett utländskt bötesstraff eller beslut om förverkande  rör en gärning på tryckfrihetsförordningens eller  yttrandefrihetsgrundlagens områden, ska Kronofogdemyndigheten  samråda med och vid behov hämta in ett yttrande från  Justitiekanslern.
4 §
Om det kan finnas hinder mot att överlämna egendom enligt 
5 kap. 14 § tredje stycket lagen (2025:520) om internationell  verkställighet i brottmål, ska Kronofogdemyndigheten samråda  med och vid behov hämta in ett yttrande från  Riksantikvarieämbetet.
Underrättelser
5 §
Kronofogdemyndigheten ska genast underrätta den behöriga  myndigheten i den andra staten, om
1. ett beslut om att ett utländskt bötesstraff eller beslut om  förverkande ska verkställas i Sverige har meddelats enligt 
5 kap. 6 eller 7 § lagen (2025:520) om internationell  verkställighet i brottmål,
2. uppskov med verkställigheten enligt 5 kap. 10 § samma lag  har beslutats eller upphört,
3. bötesstraffet eller beslutet om förverkande helt eller  delvis har verkställts i Sverige eller i en annan stat,
4. det finns en risk att det sammanlagda värdet av det som  verkställs kan komma att överstiga det belopp som anges i  beslutet om förverkande, eller
5. beslutet om verkställighet i Sverige har upphävts enligt 
5 kap. 13 § första stycket 1 eller 2 eller 7 kap. 9 § tredje  stycket samma lag.
6 §
Kronofogdemyndigheten ska underrätta den behöriga  myndigheten i den andra staten om att verkställighet av ett  utländskt bötesstraff eller beslut om förverkande inte får ske  genom frihetsberövande eller någon annan åtgärd som ersätter  bötesstraffet eller förverkandet, om det av framställningen  eller på annat sätt framgår att den andra myndigheten har  medgett en sådan verkställighet.
6 kap. Särskilda bestämmelser om verkställighet i Sverige  enligt brottmålsdomskonventionen
1 §
Åklagarmyndigheten ska underrätta Kriminalvården om  rättens beslut enligt 6 kap. 3 eller 8 § lagen (2025:520) om  internationell verkställighet i brottmål.
2 §
Åklagarmyndigheten ska underrätta den behöriga myndigheten  i den andra staten om en åtgärd som har gjorts på grund av en  framställning om verkställighet i Sverige av en utländsk dom  på frihetsberövande påföljd eller en utländsk utevarodom som  grundar sig på brottmålsdomskonventionen. Åklagarmyndigheten  ska också underrätta myndigheten när rättens avgörande i ett  sådant mål har fått laga kraft.
3 §
Vid delgivning av en utländsk utevarodom enligt 6 kap. 6 §  lagen (2025:520) om internationell verkställighet i brottmål  ska den dömde underrättas om
1. att en framställning om verkställighet av utevarodomen har  gjorts av den andra staten,
2. att han eller hon inom en viss tid kan begära omprövning av  domen vid svensk domstol eller domstol i den andra staten,
3. följden av att omprövning inte begärs inom den föreskrivna  tiden, och
4. vilka bestämmelser han eller hon ska följa vid omprövning.
Åklagarmyndigheten ska skicka en kopia av underrättelsen till  den behöriga myndigheten i den andra staten.
7 kap. Övriga bestämmelser
1 §
En begäran om tillstånd till transport genom Sverige  enligt 7 kap. 11 § lagen (2025:520) om internationell  verkställighet i brottmål ska ges in till Regeringskansliet,  som lämnar den vidare till Polismyndigheten. Om det har  avtalats i en internationell överenskommelse som är bindande  för Sverige får begäran ges in direkt till Polismyndigheten.
2 §
Kriminalvården och Kronofogdemyndigheten ska se till att  handlingar som sänds till en annan stat, i den mån det behövs,  översätts till den andra statens språk eller till ett språk  som den staten godtar.
3 §
Kriminalvården och Kronofogdemyndigheten får för sina  verksamhetsområden meddela ytterligare föreskrifter om  tillämpningen av lagen (2025:520) om internationell  verkställighet i brottmål och denna förordning.
Övergångsbestämmelser
2025:532
1. Denna förordning träder i kraft den 1 juli 2025.
2. Genom förordningen upphävs förordningen (1977:178) med  vissa bestämmelser om internationellt samarbete rörande  verkställighet av brottmålsdom.
3. Den upphävda förordningen, med undantag för 20 c och 20  d §§ och 23 § 4, gäller fortfarande för ärenden om överförande  av en frihetsberövande påföljd, ett bötesstraff eller ett  beslut om förverkande som har inletts före ikraftträdandet.
4. Bestämmelserna i 3 kap. 7-9 §§ tillämpas även på ärenden  som inletts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.