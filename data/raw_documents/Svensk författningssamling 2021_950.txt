Title: Förordning (2021:950) om statsbidrag för information och rådgivning om skydd för personer som rapporterar om missförhållanden
SFS Number: Svensk författningssamling 2021:950
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021950-om-statsbidrag-for_sfs-2021-950/
Source Link: http://rkrattsbaser.gov.se/sfst?bet=2021:950
Amendment Register Link: http://rkrattsbaser.gov.se/sfsr?bet=2021:950
Ministry/Authority: Arbetsmarknadsdepartementet ARM
Issued: 2021-10-28
Metadata: {"Utfärdad": "2021-10-28", "Ändrad": "t.o.m. SFS 2025:258"}

==================================================

Förordning (2021:950) om statsbidrag för information och rådgivning om skydd för personer som rapporterar om missförhållanden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:950
Departement/myndighet
:   
Arbetsmarknadsdepartementet ARM
Utfärdad
:   
2021-10-28
Ändrad
:   
t.o.m. SFS 2025:258
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till arbetsmarknadens parter och vissa andra organisationer  för information och rådgivning om
1. skydd enligt lagen (2021:890) om skydd för personer som  rapporterar om missförhållanden, och
2. sekretess vid utredningen av rapporter om missförhållanden  enligt offentlighets- och sekretesslagen (2009:400).
Förordningen är meddelad med stöd av 8 kap. 7 §  regeringsformen.
2 §
Bidrag enligt förordningen får endast lämnas i enlighet  med de villkor som anges i kommissionens förordning (EU) 
2023/2831 av den 13 december 2023 om tillämpningen av  artiklarna 107 och 108 i fördraget om Europeiska unionens  funktionssätt på stöd av mindre betydelse.
De uppgifter som en medlemsstat har enligt artiklarna 6.4 och 
7.4 i kommissionens förordning (EU) 2023/2831 ska utföras av  Arbetsmiljöverket. Förordning (2024:311).
Syftet med bidraget
3 §
Syftet med bidraget är att personer som omfattas av skydd  enligt lagen (2021:890) om skydd för personer som rapporterar  om missförhållanden ska få tydlig, lättillgänglig och  kostnadsfri information och rådgivning om
1. vad skyddet omfattar,
2. de rapporteringskanaler och förfaranden som ska finnas,
3. tystnadsplikt,
4. behandling av personuppgifter, och
5. regleringen av sekretess vid utredningen av rapporter om  missförhållanden enligt offentlighets- och sekretesslagen 
(2009:400).
Syftet med bidraget är även att personer som överväger  rapportering enligt lagen ska kunna få sådan information och  rådgivning som avses i första stycket.
Förutsättningar för bidrag
4 §
Bidrag får lämnas till arbetsgivar- och  arbetstagarorganisationer.
5 §
Bidrag får även lämnas till andra organisationer som är  ideella och som arbetar med frågor som rör säkerhet och miljö  i arbetslivet eller mot korruption och andra missförhållanden  i arbetslivet.
Bidrag får endast lämnas till en sådan ideell organisation som
1. är självständig och demokratiskt uppbyggd, och
2. bedriver verksamhet i Sverige utan vinstsyfte sedan minst  två år före ansökan om bidrag. Förordning (2025:258).
5 a §
Bidrag får inte lämnas till en organisation som avses i 
5 § om den eller någon av dess företrädare som agerar inom  ramen för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation som avses i 
5 § om det framkommer att någon av dess  samarbetsorganisationer, eller en företrädare för  samarbetsorganisationen, agerar på ett sådant sätt som anges i  första stycket. Förordning (2025:258).
5 b §
Om en organisation som avses i 5 §, dess företrädare,  organisationens samarbetsorganisation eller  samarbetsorganisationens företrädare har agerat på ett sådant  sätt som anges i 5 a §, får bidrag ändå lämnas till  organisationen om det finns särskilda skäl. Vid denna  bedömning ska det särskilt beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:258).
6 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av Arbetsmiljöverket.
Förordning (2025:258).
6 a §
Bidrag får inte lämnas för kostnader som något statligt  bidrag redan har lämnats för. Förordning (2025:258).
7 §
Bidrag lämnas, i mån av tillgång på medel, i form av  verksamhetsbidrag.
Handläggning av ärenden
8 §
Arbetsmiljöverket prövar frågor om bidrag enligt denna  förordning.
9 §
En ansökan om bidrag ska göras skriftligen av en behörig  företrädare för organisationen. Ansökan ska ges in till  Arbetsmiljöverket. Ansökan ska innehålla de uppgifter som  behövs för prövningen samt en redogörelse för
1. stöd av mindre betydelse som organisationen har tagit emot  under den senaste treårsperioden, och
2. stöd som organisationen tidigare har ansökt om eller  beviljats och som avser samma stödberättigande kostnader som  det stöd som omfattas av ansökan. Förordning (2025:258).
Fördelning av bidrag
10 §
Arbetsmiljöverket får prioritera mellan inkomna  ansökningar och ge företräde till ansökningar som bedöms ha  bäst förutsättningar att uppfylla syftet med bidraget. Vid  denna prövning ska ansökningar som syftar till att skapa  långsiktiga och uthålliga stödfunktioner som på sikt kan  finnas utan stöd från det allmänna prioriteras.
Arbetsmiljöverket ska dock fördela medlen så att bidrag lämnas  till både information och rådgivning.
10 a §
Om den som ansöker om bidrag har lämnat en sådan  redovisning som avses i 12 § för tidigare lämnade bidrag, ska  det som framgår av den redovisningen beaktas när ansökan  bedöms. Förordning (2025:258).
Beslut
11 §
I ett beslut om bidrag ska det anges för vilken  verksamhet bidraget beviljas. Beslutet om bidrag får förenas  med villkor som ska framgå av beslutet. I beslutet ska även  sista dag för redovisning enligt 12 § anges.
Redovisning
12 §
En mottagare av bidrag ska senast vid den tidpunkt som  har angetts i beslutet lämna en ekonomisk redovisning av de  mottagna medlen och en redogörelse för hur de har använts till  Arbetsmiljöverket. Redovisningen ska även innehålla en  redogörelse för vilka resultat som har uppnåtts och hur  resultaten förhåller sig till syftet med bidraget.
13 §
En revisor ska granska redovisningen enligt 12 §.  Revisorns rapport över granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska revisorn vara auktoriserad eller  godkänd.
14 §
Den som har beviljats bidrag ska på begäran av  Arbetsmiljöverket lämna det underlag som myndigheten behöver  för att granska redovisningen.
15 §
Arbetsmiljöverket ska i sin årsredovisning redogöra för  vilka som har fått bidrag och med vilka belopp.
Myndigheten ska senast den 1 juni varje år till regeringen  lämna en sammanfattande redogörelse för vad bidragen har  använts till och, om möjligt, ge en samlad bedömning av  bidragets effekter i förhållande till dess syfte.
Anmälningsskyldighet
15 a §
Den som ansöker om eller har beviljats bidrag enligt  denna förordning ska snarast möjligt till Arbetsmiljöverket  anmäla sådana ändrade förhållanden som kan påverka rätten till  eller storleken på bidraget. Förordning (2025:258).
Hinder mot utbetalning
16 §
Arbetsmiljöverket får besluta att ett beviljat bidrag  helt eller delvis inte ska betalas ut om mottagaren av  bidraget inte längre uppfyller villkoren för det eller om det  finns grund för återbetalning enligt 17 §. Beslutet gäller  omedelbart. Förordning (2025:258).
Återbetalning och återkrav
17 §
En mottagare av bidrag är återbetalningsskyldig om
1. mottagaren genom att lämna oriktiga uppgifter eller på  något annat sätt har orsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för den verksamhet som det har beviljats för,
4. mottagaren inte har lämnat en sådan redovisning som avses i 
12 §, eller
5. villkor i beslutet inte har följts.
Om mottagaren är en organisation som avses i 5 § är den även  återbetalningsskyldig om den inte uppfyller villkoren i 5 a §  och det inte finns sådana särskilda skäl enligt 5 b § som  innebär att bidrag ändå får lämnas. Förordning (2025:258).
18 §
Arbetsmiljöverket ska besluta att helt eller delvis kräva  tillbaka bidraget om mottagaren är återbetalningsskyldig  enligt 17 §.
Om ett belopp som har återkrävts inte betalas i rätt tid, ska  dröjsmålsränta enligt räntelagen (1975:635) tas ut på  beloppet.
Om det finns särskilda skäl för det, får myndigheten besluta  att helt eller delvis avstå från ett krav på återbetalning  eller ränta.
19 §
Har upphävts genom förordning (2024:311).
Överklagande
20 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 16 § och beslut om  återkrav enligt 18 § får dock inte överklagas.
Bemyndigande
21 §
Arbetsmiljöverket får meddela föreskrifter om  verkställigheten av denna förordning.
Övergångsbestämmelser
2025:258
1. Denna förordning träder i kraft den 1 maj 2025.
2. Äldre föreskrifter gäller fortfarande för bidrag som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.