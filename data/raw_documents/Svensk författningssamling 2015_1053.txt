Title: Förordning (2015:1053) om totalförsvar och höjd beredskap
SFS Number: Svensk författningssamling 2015:1053
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20151053-om-totalforsvar-och-hojd_sfs-2015-1053/
Source Link: http://rkrattsbaser.gov.se/sfst?bet=2015:1053
Amendment Register Link: http://rkrattsbaser.gov.se/sfsr?bet=2015:1053
Ministry/Authority: Försvarsdepartementet
Issued: 2015-12-17
Metadata: {"Utfärdad": "2015-12-17", "Ändrad": "t.o.m. SFS 2022:1770"}

==================================================

Förordning (2015:1053) om totalförsvar och höjd beredskap
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:1053
Departement/myndighet
:   
Försvarsdepartementet
Utfärdad
:   
2015-12-17
Ändrad
:   
t.o.m. SFS 2022:1770
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning ansluter till vad som föreskrivs i lagen 
(1992:1403) om totalförsvar och höjd beredskap.
Förordningen innehåller bestämmelser om
- hur höjd beredskap tillkännages, vilka författningar som då  omedelbart ska tillämpas och åtgärder som då ska genomföras,
- underlag till Försvarsmakten, och
- säkra kryptografiska funktioner.
Förordning (2022:563).
2 §
I lagen (2006:544) om kommuners och regioners åtgärder  inför och vid extraordinära händelser i fredstid och höjd  beredskap och förordningen (2006:637) om kommuners och  regioners åtgärder inför och vid extraordinära händelser i  fredstid och höjd beredskap finns bestämmelser om vilka  åtgärder som kommuner och regioner ska vidta vid höjd  beredskap.
I förordningen (2022:524) om statliga myndigheters beredskap  finns bestämmelser om uppgifter som statliga myndigheter under  regeringen har inför och vid fredstida krissituationer och  höjd beredskap. För länsstyrelserna finns även bestämmelser i  förordningen (2017:870) om länsstyrelsernas krisberedskap och  uppgifter inför och vid höjd beredskap och i förordningen 
(2022:525) om civilområdesansvariga länsstyrelser.
Bestämmelserna i denna förordning ska tillämpas bara om något  annat inte följer av lag eller annan förordning.
Förordning (2022:563).
3 §
Bestämmelserna i 18 och 19 §§ gäller för statliga  myndigheter under regeringen med undantag av  Regeringskansliet, kommittéväsendet och Försvarsmakten. För  utlandsmyndigheterna tillämpas bestämmelserna endast i den  utsträckning som bestäms i föreskrifter som meddelas av  Regeringskansliet (Utrikesdepartementet).  Förordning (2022:563).
Underlag till Försvarsmakten
4 §
Har upphävts genom förordning (2022:563).
5 §
Har upphävts genom förordning (2022:563).
6 §
Har upphävts genom förordning (2022:563).
7 §
Försvarets materielverk, Försvarets radioanstalt,  Totalförsvarets forskningsinstitut, Totalförsvarets plikt- och  prövningsverk, Fortifikationsverket och Försvarshögskolan ska  inför och vid höjd beredskap lämna Försvarsmakten det underlag  som behövs för att myndigheten ska kunna fullgöra sin  informationsskyldighet till regeringen. Förordning (2022:563).
8 §
Beredskapsmyndigheter och sektorsansvariga myndigheter  enligt förordningen (2022:524) om statliga myndigheters  beredskap ska inför och vid höjd beredskap lämna  Försvarsmakten det underlag som behövs för att myndigheten ska  kunna fullgöra sin informationsskyldighet till regeringen.  Motsvarande underlag ska lämnas till Försvarsmakten av de  länsstyrelser som är civilområdesansvariga enligt 7 a §  förordningen (2017:868) med länsstyrelseinstruktion.
Förordning (2022:563).
Hur beslut om höjd beredskap tillkännages
9 §
Att beredskapen i Sverige höjts till skärpt eller högsta  beredskap tillkännages, förutom på det sätt som föreskrivs i 
4 § lagen (1976:633) om kungörande av lagar och andra  författningar, i ljudradion och televisionen. Om det råder  högsta beredskap i hela landet, kan regeringen besluta att  detta ska tillkännages även genom beredskapslarm.
10 §
Beredskapslarm ges på anläggningar för utomhusalarmering  genom trettio sekunder långa signaler med femton sekunders  uppehåll mellan signalerna under sammanlagt fem minuter.
Åtgärder vid höjd beredskap
11 §
När beredskapen höjts, ska Försvarsmakten  krigsorganiseras i den omfattning som regeringen bestämmer.  Vid beredskapslarm ska hela Försvarsmakten  krigsorganiseras.
12 §
Vid högsta beredskap ska kommuner och regioner övergå  till krigsorganisation.
Vid beredskapslarm ska kommuner och regioner samt de  trossamfund och andra enskilda organisationer och de  näringsidkare som enligt överenskommelse eller på annan grund  är skyldiga att fortsätta sin verksamhet i krig övergå till  krigsorganisation. Förordning (2019:1114).
13 §
Vid beredskapslarm ska följande författningar omedelbart  tillämpas i sin helhet:
- lagen (1939:299) om förbud i vissa fall mot överlåtelse  eller upplåtelse av fartyg m.m.,
- lagen (1940:176) med vissa bestämmelser om fraktfart med  svenska fartyg,
- lagen (1957:684) om betalningsväsendet under  krigsförhållanden,
- kungörelsen (1960:516) med tillämpningsföreskrifter till  lagen (1940:176) med vissa bestämmelser om fraktfart med  svenska fartyg,
- lagen (1962:627) om utnyttjande av vattenkraft vid krig,
- krigshandelslagen (1964:19),
- förfogandelagen (1978:262),
- ransoneringslagen (1978:268),
- lagen (1979:1088) om gränsövervakningen i krig m.m.,
- arbetsrättsliga beredskapslagen (1987:1262),
- lagen (1988:97) om förfarandet hos kommunerna,  förvaltningsmyndigheterna och domstolarna under krig eller  krigsfara m.m.,
- prisregleringslagen (1989:978),
- förordningen (1991:1195) om skolväsendet under krig och vid  krigsfara m.m.,
- förordningen (1991:1269) om verksamheten vid statliga skolor  under krig och vid krigsfara,
- lagen (1992:1402) om undanförsel och förstöring,
- lagen (1994:2077) om arbetsförmedlingstvång,
- lagen (1995:439) om beskattning, förtullning och  folkbokföring under krig eller krigsfara m.m., och
- lagen (1999:890) om försäkringsverksamhet under krig eller  krigsfara m.m.
Beredskapslarm medför vidare att 6-11 §§ förordningen 
(2017:870) om länsstyrelsernas krisberedskap och uppgifter  inför och vid höjd beredskap och 10-12 §§ förordningen 
(2022:525) om civilområdesansvariga länsstyrelser omedelbart  ska tillämpas. Förordning (2022:563).
14 §
Beredskapslarm innebär föreskrift om allmän tjänsteplikt  enligt 6 kap. 1 § lagen (1994:1809) om totalförsvarsplikt.
Beredskapslarm innebär vidare föreskrift enligt 1 §  förordningen (1982:314) om utnyttjande av Kustbevakningen  inom Försvarsmakten.
Beredskapslarm innebär även förordnande enligt 2 § lagen 
(1940:176) med vissa bestämmelser om fraktfart med svenska  fartyg samt förordnande enligt 4 kap. 1 §  sjötrafikförordningen (1986:300).
15 §
Beredskapslarm innebär order till den som är  krigsplacerad inom totalförsvaret enligt lagen (1994:1809) om  totalförsvarsplikt eller på annan grund att omedelbart  inställa sig till tjänstgöring enligt krigsplaceringsorder  eller motsvarande handling. Beredskapslarm innebär också att  egendom som tagits ut i fredstid med stöd av förordningen 
(1992:391) om uttagning av egendom för totalförsvarets behov  omedelbart ska tillhandahållas i enlighet med tidigare  lämnade uttagningsbesked.
Säkra kryptografiska funktioner
16 §
Regeringskansliet, Polismyndigheten, Säkerhetspolisen,  Myndigheten för samhällsskydd och beredskap, Kustbevakningen,  Myndigheten för psykologiskt försvar, Försvarsmakten,  Försvarets materielverk, Försvarets radioanstalt,  Totalförsvarets forskningsinstitut, Totalförsvarets plikt- och  prövningsverk, Myndigheten för totalförsvarsanalys,  Fortifikationsverket och Försvarshögskolan ska ha säkra  kryptografiska funktioner. I denna förordning används  uttrycket säkra kryptografiska funktioner i betydelsen  kryptografiska funktioner godkända av Försvarsmakten.
Myndigheten för samhällsskydd och beredskap beslutar vilka  övriga myndigheter som ska ha säkra kryptografiska funktioner.
Myndigheten för samhällsskydd och beredskap beslutar även  vilka företag som efter överenskommelse ska få tillgång till  säkra kryptografiska funktioner. Myndigheten för samhällsskydd  och beredskap får därutöver ingå avtal om tilldelning med  kommuner och organisationer som har behov av säkra  kryptografiska funktioner. Förordning (2022:1770).
17 §
Försvarsmakten svarar för att Försvarsmakten, Försvarets  materielverk, Totalförsvarets forskningsinstitut,  Totalförsvarets plikt- och prövningsverk, Fortifikationsverket  och Försvarshögskolan tilldelas säkra kryptografiska  funktioner. Försvarets radioanstalt svarar för att övriga som  enligt 16 § ska ha säkra kryptografiska funktioner tilldelas  sådana. Förordning (2020:1289).
18 §
Myndigheter som tilldelats säkra kryptografiska  funktioner ska under normal kontorstid kunna ta emot och sända  krypterade meddelanden.
Vid fredstida krissituationer och höjd beredskap ska  myndigheterna kunna ta emot och sända krypterade meddelanden  även under icke kontorstid.
Myndigheten för samhällsskydd och beredskap, eller annars,  efter samråd med Myndigheten för samhällsskydd och beredskap,  en annan myndighet som har behov av information, ska ingå  överenskommelse med ett sådant företag, en sådan kommun eller  organisation som tilldelats system med stöd av 16 § tredje  stycket om när krypterade meddelanden ska kunna tas emot och  sändas. Förordning (2022:563).
Verkställighetsföreskrifter
19 §
Myndigheten för samhällsskydd och beredskap får meddela  de ytterligare föreskrifter som behövs för verkställigheten av 
18 §, utom i fråga om Kustbevakningen, Försvarets  materielverk, Försvarets radioanstalt, Totalförsvarets  forskningsinstitut, Myndigheten för totalförsvarsanalys,  Fortifikationsverket och Försvarshögskolan.  Förordning (2022:1770).
20 §
Försvarsmakten får meddela de ytterligare föreskrifter  som behövs för verkställigheten av 7 och 8 §§.  Förordning (2022:563).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.