Title: Bokföringslag (1999:1078)
SFS Number: Svensk författningssamling 1999:1078
URL: https://www.riksdagen.se/sv/dokument-och-lagar/dokument/svensk-forfattningssamling/bokforingslag-19991078_sfs-1999-1078/
Source Link: http://rkrattsbaser.gov.se/sfst?bet=1999:1078
Amendment Register Link: http://rkrattsbaser.gov.se/sfsr?bet=1999:1078
Ministry/Authority: Justitiedepartementet L1
Issued: 1999-12-02
Metadata: {"Utfärdad": "1999-12-02", "Ändrad": "t.o.m. SFS 2024:342"}

==================================================

Bokföringslag (1999:1078)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:1078
Departement/myndighet
:   
Justitiedepartementet L1
Utfärdad
:   
1999-12-02
Ändrad
:   
t.o.m. SFS 2024:342
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Kretsen av bokföringsskyldiga
3 kap. Räkenskapsår
4 kap. Bokföringsskyldighetens innebörd
5 kap. Löpande bokföring och verifikationer
6 kap. Hur den löpande bokföringen avslutas
7 kap. Arkivering av räkenskapsinformation m.m.
8 kap. Utvecklandet av god redovisningssed samt bemyndiganden
9 kap. Överklagande
Övergångsbestämmelser
1 kap. Inledande bestämmelser
Lagens innehåll
1 §
I denna lag finns bestämmelser om bokföringsskyldighet för vissa fysiska och juridiska personer. Lagen innehåller bestämmelser om
- kretsen av bokföringsskyldiga (2 kap.),
- räkenskapsår (3 kap.),
- bokföringsskyldighetens innebörd (4 kap.),
- löpande bokföring och verifikationer (5 kap.),
- hur den löpande bokföringen avslutas (6 kap.),
- arkivering av räkenskapsinformation m.m. (7 kap.),
- utvecklandet av god redovisningssed (8 kap.), samt
- överklagande (9 kap.).
Definitioner
2 §
I denna lag betyder
1. företag: en fysisk eller juridisk person som är  bokföringsskyldig enligt denna lag,
2. verksamhet: näringsverksamhet eller annan verksamhet som  omfattas av bokföringsskyldighet enligt denna lag,
3. moderföretag: företag som utgör moderföretag enligt  definitionen i 1 kap. 4 § årsredovisningslagen (1995:1554),
4. koncern: vad som utgör koncern enligt definitionen i 1  kap. 4 § årsredovisningslagen,
5. filial: ett sådant avdelningskontor med självständig  förvaltning som omfattas av lagen (1992:160) om utländska  filialer m.m. eller ett kontor som tillhör en europeisk  ekonomisk intressegruppering med säte utomlands,
6. bokföringspost: varje enskild notering i grundbokföringen  eller huvudbokföringen,
7. affärshändelser: alla förändringar i storleken och  sammansättningen av ett företags förmögenhet som beror på  företagets ekonomiska relationer med omvärlden, såsom in- och  utbetalningar, uppkomna fordringar och skulder samt egna  tillskott till och uttag ur verksamheten av pengar, varor  eller annat,
8. verifikation: de uppgifter som dokumenterar en  affärshändelse eller en vidtagen justering i bokföringen,
9. räkenskapsinformation:
a) sådana sammanställningar av uppgifter som avses i
- 4 kap. 3 § (balansräkning),
- 5 kap. 1 § (grundbokföring och huvudbokföring),
- 5 kap. 4 § (sidoordnad bokföring),
- 5 kap. 6 § (verifikation),
- 5 kap. 7 § (handling m.m. som en verifikation hänvisar  till),
- 5 kap. 11 § (systemdokumentation och  behandlingshistorik),
- 6 kap. 2 § (årsredovisning),
- 6 kap. 4 och 5 §§ (årsbokslut),
- 6 kap. 6 § (förenklat årsbokslut), samt
- 6 kap. 8 § (specifikation av balansräkningspost),
b) avtal och andra handlingar av särskild betydelse för att  belysa verksamhetens ekonomiska förhållanden, samt
c) sådana uppgifter i övrigt som är av betydelse för att det  ska gå att följa och förstå de enskilda bokföringsposternas  behandling i bokföringen,
10. nettoomsättning: intäkter från sålda varor och utförda  tjänster som ingår i företagets normala verksamhet med avdrag  för lämnade rabatter, mervärdesskatt och annan skatt som är  direkt knuten till omsättningen.
Företag som avses i 2 kap. 2 § första stycket och 3 § ska vid  tillämpningen av bestämmelser i denna lag som hänför sig till  nettoomsättning, till nettoomsättningen lägga bidrag, gåvor,  medlemsavgifter och andra liknande intäkter.
Lag (2017:437)
.
3 §
Vad som sägs i denna lag om juridiska personer tillämpas inte på dödsbon. I fråga om dödsbon gäller i stället vad som sägs om fysiska personer.
Språk
4 §
Räkenskapsinformation som företaget självt upprättar enligt denna lag skall avfattas på svenska, danska, norska eller engelska.
Om det finns särskilda skäl, får Skatteverket tillåta att ett företag, trots bestämmelserna i första stycket, upprättar räkenskapsinformationen på annat språk. Ett företag som har fått ett sådant tillstånd skall dock, om en myndighet begär det, på egen bekostnad översätta räkenskapsinformationen till något av de språk som anges i första stycket.
Tillstånd enligt andra stycket ges av Finansinspektionen när det gäller företag som står under inspektionens tillsyn.
Av 2 kap. 5 §, 7 kap. 7 § och 9 kap. 1 § årsredovisningslagen
(1995:1554) följer att en årsredovisning, en koncernredovisning och en delårsrapport alltid skall avfattas på svenska.
Lag (2006:874)
.
2 kap. Kretsen av bokföringsskyldiga
När juridiska personer är bokföringsskyldiga
1 §
En juridisk person är bokföringsskyldig, om inte annat anges i 2-5 §§.
2 §
Följande juridiska personer är bokföringsskyldiga i den utsträckning som anges i andra-fjärde styckena:
1. ideella föreningar,
2. registrerade trossamfund och registrerade organisatoriska delar av sådana samfund enligt lagen (1998:1593) om trossamfund,
3. samfällighetsföreningar enligt 17 § lagen (1973:1150) om förvaltning av samfälligheter,
4. viltvårdsområdesföreningar enligt 1 § lagen (2000:592) om viltvårdsområden,
5. fiskevårdsområdesföreningar enligt 1 § lagen (1981:533) om fiskevårdsområden.
Juridiska personer som anges i första stycket är bokföringsskyldiga, om värdet av tillgångarna, beräknat enligt 4 §, överstiger en och en halv miljon kronor.
Bokföringsskyldigheten inträder
1. från och med tidpunkten för den juridiska personens bildande, om tillgångarna då överstiger det angivna gränsbeloppet, eller
2. från och med det kalenderår vid vars ingång värdet av tillgångarna överstiger gränsbeloppet.
Bokföringsskyldigheten enligt andra stycket upphör, om tillgångarnas värde vid utgången av de tre senaste räkenskapsåren har varit lägre än det angivna gränsbeloppet.
Om den juridiska personen bedriver näringsverksamhet eller är moderföretag i en koncern, är den bokföringsskyldig även om förutsättningarna enligt andra stycket inte är uppfyllda.
Lag (2006:874)
.
3 §
Stiftelser är bokföringsskyldiga om värdet av  tillgångarna, beräknat enligt 4 §, överstiger en och en halv  miljon kronor. Bokföringsskyldigheten inträder
1. från och med tidpunkten för stiftelsens bildande, om  tillgångarna då överstiger det angivna gränsbeloppet, eller
2. från och med det kalenderår vid vars ingång värdet av  tillgångarna överstiger gränsbeloppet.
Bokföringsskyldigheten enligt första stycket upphör om  tillgångarnas värde vid utgången av de tre senaste åren har  varit lägre än det angivna gränsbeloppet.
Följande stiftelser är dock bokföringsskyldiga även om  förutsättningarna enligt första stycket inte är uppfyllda:
1. stiftelser som bedriver näringsverksamhet,
2. stiftelser som är moderstiftelser,
3. insamlingsstiftelser enligt 11 kap. 1 § stiftelselagen 
(1994:1220),
4. kollektivavtalsstiftelser enligt 11 kap. 3 § samma lag,
5. stiftelser som har bildats av eller tillsammans med staten,  en kommun eller en region,
6. pensionsstiftelser enligt 9 § lagen (1967:531) om tryggande  av pensionsutfästelse m.m.,
7. personalstiftelser enligt 27 § samma lag.
Lag (2019:905)
.
4 §
När värdet på tillgångarna enligt 2 § andra stycket och 3 §
första stycket bestäms, skall varje tillgång tas upp till ett värde som motsvarar vad tillgången kan anses betinga vid en försäljning under normala förhållanden. Fastigheter och byggnader som är lös egendom tas dock upp till taxeringsvärdet, om ett sådant värde finns.
5 §
Följande juridiska personer är inte bokföringsskyldiga  enligt denna lag:
1. staten, kommunerna, regionerna, kommunalförbunden och  regionförbunden,
2. konkursbon, samt
3. stiftelser vars tillgångar enligt stiftelseförordnandet får  användas endast till förmån för bestämda fysiska personer.
Lag (2019:905)
.
När fysiska personer är bokföringsskyldiga
6 §
En fysisk person som bedriver näringsverksamhet är bokföringsskyldig för denna.
Vid tillämpningen av första stycket skall uthyrning av en sådan privatbostadsfastighet som avses i 2 kap. 13 §
inkomstskattelagen (1999:1229) inte anses som näringsverksamhet. Ägande eller brukande av en sådan näringsfastighet som avses i 2 kap. 14 § nämnda lag skall alltid anses som näringsverksamhet.
Lag (1999:1304)
.
När utländska juridiska personer och utomlands bosatta  fysiska personer är bokföringsskyldiga
7 §
En utländsk juridisk person som ska bedriva sin  näringsverksamhet i Sverige genom en filial är  bokföringsskyldig för verksamheten.
En utomlands bosatt fysisk person som bedriver  näringsverksamhet i Sverige är bokföringsskyldig för  verksamheten. Det som sägs i 6 § andra stycket om förfogandet  över vissa fastigheter gäller även i fråga om sådana  personer.
Lag (2017:437)
.
8 §
Utländska försäkringsgivare och utländska  tjänstepensionsinstitut som bedriver verksamhet som avser  skadeförsäkring eller återförsäkring av skadeförsäkring genom  en sådan generalagent eller generalrepresentation som avses i 
1 kap. 9 eller 12 § lagen (1998:293) om utländska  försäkringsgivares och tjänstepensionsinstituts verksamhet i  Sverige, är bokföringsskyldiga för verksamheten under  förutsättning att verksamheten bedrivs från ett sådant fast  driftställe som avses i 2 kap. 29 § inkomstskattelagen 
(1999:1229).
Lag (2017:437)
.
3 kap. Räkenskapsår
Normalt räkenskapsår
1 §
Ett räkenskapsår ska omfatta tolv kalendermånader.
Fysiska personer, handelsbolag där en fysisk person ska beskattas för hela eller en del av bolagets inkomst och sådana samfällighetsförvaltande juridiska personer som avses i 6 kap.
6 § andra stycket inkomstskattelagen (1999:1229) ska ha kalenderåret som räkenskapsår.
Andra företag får tillämpa annat räkenskapsår än kalenderår
(brutet räkenskapsår).
Lag (2010:1514)
.
Annat tolvmånaders räkenskapsår
2 §
Om det med hänsyn till det allmännas ekonomiska intresse eller andra omständigheter finns synnerliga skäl, får Skatteverket i ett enskilt fall medge att en annan period av tolv kalendermånader än som följer av 1 § andra stycket får utgöra räkenskapsår.
Lag (2010:1514)
.
Förkortat eller förlängt räkenskapsår
3 §
När bokföringsskyldigheten inträder eller räkenskapsåret läggs om, får räkenskapsåret omfatta kortare tid än tolv månader eller utsträckas att omfatta högst arton månader.
Räkenskapsåret får också kortas av om bokföringsskyldigheten upphör.
Gemensamt räkenskapsår för flera verksamheter
4 §
Om ett företag bedriver flera verksamheter, skall det tillämpa samma räkenskapsår för dessa.
Gemensamt räkenskapsår för koncernföretag
5 §
Företag som ingår i samma koncern skall ha gemensamt räkenskapsår.
Om det finns synnerliga skäl, kan Skatteverket medge att olika räkenskapsår får tillämpas.
Om en fysisk person som bedriver jordbruksverksamhet också äger ett aktiebolag, som också bedriver jordbruksverksamhet, utan att han är skyldig att upprätta koncernredovisning, får aktiebolaget, trots bestämmelsen i första stycket, ha brutet räkenskapsår.
Lag (2003:727)
.
Omläggning av räkenskapsår
6 §
Räkenskapsår får läggas om endast om Skatteverket ger tillstånd till det. Tillstånd behövs dock inte
1. för omläggning från brutet räkenskapsår till kalenderår,
2. för omläggning till gemensamt räkenskapsår i fall som avses i 4 § och 5 § första stycket.
Lag (2003:727)
.
Föreläggande om rättelse
7 §
Om ett företag tillämpar brutet räkenskapsår i strid med 1 § andra stycket, får Skatteverket förelägga företaget att lägga om räkenskapsåret till kalenderår. Ett sådant föreläggande får förenas med vite.
Lag (2003:727)
.
Räkenskapsår i finansiella företag
8 §
I 1 kap. 7 § lagen (1995:1559) om årsredovisning i kreditinstitut och värdepappersbolag och i 1 kap. 6 § lagen
(1995:1560) om årsredovisning i försäkringsföretag finns bestämmelser om räkenskapsår i vissa företag.
4 kap. Bokföringsskyldighetens innebörd
Allmänt om vad bokföringsskyldigheten innebär
1 §
Ett företag ska
1. löpande bokföra alla affärshändelser enligt 5 kap. 1-5 §§,
2. se till att det finns verifikationer enligt 5 kap. 6-9 §§  för alla bokföringsposter samt systemdokumentation och  behandlingshistorik enligt 5 kap. 11 §,
3. bevara all räkenskapsinformation och sådan utrustning och  sådana system som behövs för att presentera  räkenskapsinformationen i den form som anges i 7 kap. 1 § 1,
4. upprätta en balansräkning enligt 3 §, och
5. avsluta den löpande bokföringen enligt 6 kap.
Lag (2024:342)
.
God redovisningssed
2 §
Bokföringsskyldigheten skall fullgöras på ett sätt som överensstämmer med god redovisningssed.
Upprättande av balansräkning när bokföringsskyldigheten inträder eller när grunden för denna ändras
3 §
När bokföringsskyldighet inträder eller när grunden för sådan skyldighet ändras, ska företaget utan dröjsmål upprätta en öppningsbalansräkning.
Vid upprättandet av öppningsbalansräkningen gäller 6 kap. 4 §
andra stycket eller, om företaget är ett sådant företag som avses i 6 kap. 3 § andra stycket andra meningen, 6 kap. 6 § i tillämpliga delar.
Lag (2010:1514)
.
Bokföring för flera verksamheter
4 §
Om ett företag bedriver flera verksamheter, ska det ha en  bokföring som omfattar samtliga verksamheter.
Trots första stycket får ett företag som bedriver flera  verksamheter ha en bokföring för varje enskild verksamhet, om  det finns särskilda skäl och det är förenligt med god  redovisningssed. Ett företag som avses i 6 kap. 1 § ska i så  fall löpande bevara uppgifter om ställning och resultat i de  olika verksamheterna på ett sätt som möjliggör en överblick av  den samlade verksamhetens ställning och resultat. Om företaget  bedriver verksamhet på egen hand, ska uppgifterna bevaras i  anslutning till bokföringen för en sådan verksamhet.
Lag (2024:342)
.
Gemensam bokföring för flera bokföringsskyldiga
5 §
Ett företag får ha gemensam bokföring med någon annan bokföringsskyldig endast för gemensamt bedriven verksamhet och endast om det är förenligt med god redovisningssed.
Trots bestämmelsen i första stycket får församlingar i Svenska kyrkan som ingår i en kyrklig samfällighet enligt 3 § andra stycket lagen (1998:1591) om Svenska kyrkan ha en gemensam bokföring som omfattar församlingarnas och samfällighetens verksamheter. Vidare får prästlönetillgångar enligt 10 § lagen
(1998:1592) om införande av lagen (1998:1591) om Svenska kyrkan ha gemensam bokföring, om de förvaltas tillsammans.
Redovisningsvaluta
6 §
Affärshändelserna ska kunna presenteras i en och samma  redovisningsvaluta. Redovisningsvalutan ska vara svenska  kronor. I aktiebolag, ekonomiska föreningar, sparbanker,  försäkringsföretag och tjänstepensionsföretag får dock  redovisningsvalutan i stället vara euro.
Byte av redovisningsvaluta får ske endast vid ingången av ett  nytt räkenskapsår. Bestämmelser om omräkning i samband med  byte av redovisningsvaluta finns i årsredovisningslagen 
(1995:1554).
Om företaget har bytt redovisningsvaluta, får ett nytt byte  göras endast om Skatteverket tillåter det. Tillstånd får  vägras endast om det finns anledning att anta att bytet har  ett otillbörligt syfte.
Trots första-tredje styckena får ett avdelningskontor som är  beläget utomlands och som har självständig förvaltning ha sin  redovisning i en valuta som i det andra landet godtas som  redovisningsvaluta.
Lag (2020:669)
.
Utländska företags verksamhet i Sverige
7 §
Bokföringsskyldighetens innebörd är densamma för en  filial som för ett svenskt företag av motsvarande slag.
Filialen ska ha en egen bokföring som är skild från det  utländska företagets bokföring i övrigt.
Lag (2017:437)
.
8 §
Bestämmelserna i 7 § ska tillämpas även på  försäkringsverksamhet som omfattas av 2 kap. 8 §.
Ett skadeförsäkringsföretag som bedriver sin verksamhet genom  generalrepresentation ska anses utgöra en självständig filial  i förhållande till ett annat skadeförsäkringsföretag som  bedriver verksamhet genom samma generalrepresentation.
Lag (2017:437)
.
9 §
Näringsverksamhet som bedrivs i Sverige av en utomlands  bosatt fysisk person ska ha en egen bokföring som är skild  från den fysiska personens bokföring i övrigt.
Lag (2017:437)
.
5 kap. Löpande bokföring och verifikationer
Grundbokföring och huvudbokföring
1 §
Affärshändelserna skall bokföras så att de kan presenteras i registreringsordning (grundbokföring) och i systematisk ordning (huvudbokföring). Detta skall ske på ett sådant sätt att det är möjligt att kontrollera fullständigheten i bokföringsposterna och överblicka verksamhetens förlopp, ställning och resultat.
En affärshändelse som avser mottagandet av en gåva behöver inte bokföras, under förutsättning att
1. gåvans marknadsvärde är svårbestämbart men kan antas vara lågt, och
2. det är förenligt med god redovisningssed.
Lag (2006:874)
.
Tidpunkten för bokföring
2 §
Kontanta in- och utbetalningar ska bokföras senast påföljande arbetsdag. Andra affärshändelser ska bokföras så snart det kan ske.
Affärshändelserna får bokföras senare än som anges i första stycket, om det finns skäl för det och det är förenligt med god redovisningssed.
Ett företag vars årliga nettoomsättning normalt uppgår till högst tre miljoner kronor får dröja med att bokföra affärshändelserna tills betalning sker. Vid räkenskapsårets utgång ska dock samtliga då obetalda fordringar och skulder bokföras.
Tredje stycket gäller inte företag som omfattas av lagen
(1995:1559) om årsredovisning i kreditinstitut och värdepappersbolag eller lagen (1995:1560) om årsredovisning i försäkringsföretag. Inte heller gäller tredje stycket finansiella holdingföretag som ska upprätta koncernredovisning enligt någon av de nämnda lagarna.
Lag (2010:1514)
.
Bokslutstransaktioner
3 §
I samband med att den löpande bokföringen avslutas skall sådana poster som är nödvändiga för att bestämma räkenskapsårets intäkter och kostnader och den finansiella ställningen på balansdagen bokföras.
Sidoordnad bokföring
4 §
Vid bokföringen skall konton över tillgångar, avsättningar, skulder och eget kapital specificeras i en sidoordnad bokföring i den utsträckning det behövs för att ge en tillfredsställande kontroll och överblick.
Lag (2006:874)
.
Rättelse av bokföringspost
5 §
Om en bokföringspost rättas, skall det anges när rättelsen har skett och vem som har gjort den. Sker rättelsen genom en särskild rättelsepost, skall det samtidigt säkerställas att det vid en granskning av den rättade bokföringsposten utan svårighet går att få kännedom om rättelsen.
Verifikationer
6 §
För varje affärshändelse ska det finnas en verifikation. Om företaget har tagit emot en uppgift om affärshändelsen i den form som anges i 7 kap. 1 § första stycket, ska denna uppgift, i förekommande fall kompletterad med uppgifter enligt 7 och 8 §§, användas som verifikation.
Om det behövs med hänsyn till arten av den mottagna verifikationen, får bokföringen grundas på en särskilt upprättad hänvisningsverifikation.
Flera likartade affärshändelser får dokumenteras genom en gemensam verifikation. Vid försäljning av varor och tjänster mot kontant betalning får även inbetalningarna under en dags försäljning dokumenteras genom en gemensam verifikation. Den gemensamma verifikationen får då utgöras av uppgifter från en kassaapparat, kassarapport eller annan uppgift som anger summan av mottagna betalningar.
Lag (2010:1514)
.
7 §
Verifikationen skall innefatta uppgift om när den har sammanställts, när affärshändelsen har inträffat, vad denna avser, vilket belopp den gäller och vilken motpart den berör. I förekommande fall skall verifikationen även innefatta upplysning om handlingar eller andra uppgifter som har legat till grund för affärshändelsen samt var dessa finns tillgängliga.
I verifikationen skall det ingå ett verifikationsnummer eller annat identifieringstecken samt sådana övriga uppgifter som är nödvändiga för att sambandet mellan verifikationen och den bokförda affärshändelsen utan svårighet skall kunna fastställas.
8 §
Uppgifter enligt 7 § första stycket får utelämnas, om det är förenat med svårigheter att låta uppgiften ingå i verifikationen och ett utelämnande är förenligt med god redovisningssed.
9 §
Om en verifikation rättas, skall det anges när rättelsen har skett och vem som har gjort den.
Andra bokföringsposter än sådana som avser affärshändelser
10 §
Vad som föreskrivs i 1-9 §§ gäller även andra bokföringsposter än sådana som avser affärshändelser.
Systemdokumentation och behandlingshistorik
11 §
Företaget skall upprätta sådana beskrivningar över bokföringssystemets organisation och uppbyggnad som behövs för att ge överblick över systemet (systemdokumentation). Företaget skall också upprätta sådana beskrivningar över genomförda bearbetningar inom systemet som gör det möjligt att utan svårighet följa och förstå de enskilda bokföringsposternas behandling (behandlingshistorik).
Om företaget har flera separata bokföringar, skall det av systemdokumentationen för varje bokföring framgå var uppgifter ur övriga bokföringar kan erhållas.
Kassaregister
12 §
I skatteförfarandelagen (2011:1244) finns bestämmelser om användning av kassaregister i vissa fall.
Lag (2011:1399)
.
6 kap. Hur den löpande bokföringen avslutas
När den löpande bokföringen ska avslutas med en  årsredovisning
1 §
Företag som tillhör någon eller några av följande  kategorier ska för varje räkenskapsår avsluta bokföringen med  en årsredovisning och offentliggöra den enligt 2 §:
1. aktiebolag,
2. ekonomiska föreningar,
3. handelsbolag i vilka en eller flera juridiska personer är  delägare,
3 a. grupperingar enligt Europaparlamentets och rådets  förordning (EG) nr 1082/2006 av den 5 juli 2006 om en  europeisk gruppering för territoriellt samarbete (EGTS),
3 b. konsortier enligt rådets förordning (EG) nr 723/2009 av  den 25 juni 2009 om gemenskapens rättsliga ram för ett  konsortium för europeisk forskningsinfrastruktur 
(Eric-konsortium),
3 c. europeiska politiska partier och europeiska politiska  stiftelser enligt Europaparlamentets och rådets förordning 
(EU, Euratom) nr 1141/2014 av den 22 oktober 2014 om stadgar  för och finansiering av europeiska politiska partier och  europeiska politiska stiftelser,
4. företag som omfattas av lagen (1995:1559) om  årsredovisning i kreditinstitut och värdepappersbolag eller  lagen (1995:1560) om årsredovisning i försäkringsföretag,
5. stiftelser som är bokföringsskyldiga enligt denna lag,  dock inte stiftelser som får använda sina tillgångar  uteslutande till förmån för medlemmar av en viss eller vissa  släkter och som är bokföringsskyldiga endast på grund av 
2 kap. 3 § första stycket,
6. företag som uppfyller mer än ett av följande villkor:
a) medelantalet anställda i företaget har under vart och ett  av de två senaste räkenskapsåren uppgått till mer än 50,
b) företagets redovisade balansomslutning har för vart och  ett av de två senaste räkenskapsåren uppgått till mer än 40  miljoner kronor,
c) företagets redovisade nettoomsättning har för vart och ett  av de två senaste räkenskapsåren uppgått till mer än 80  miljoner kronor,
7. företag som är moderföretag i en koncern vilken uppfyller  mer än ett av följande villkor:
a) medelantalet anställda i koncernen har under vart och ett  av de två senaste räkenskapsåren uppgått till mer än 50,
b) koncernföretagens redovisade balansomslutning har för vart  och ett av de två senaste räkenskapsåren uppgått till mer än 
40 miljoner kronor,
c) koncernföretagens redovisade nettoomsättning har för vart  och ett av de två senaste räkenskapsåren uppgått till mer än 
80 miljoner kronor,
8. företag som har licens enligt spellagen (2018:1138), dock  inte sådana företag med licens enligt 6 kap. spellagen vars  balansomslutning för vart och ett av de två senaste  räkenskapsåren inte uppgått till 5 miljoner kronor.
Vid tillämpningen av första stycket 7 b och c ska fordringar  och skulder mellan koncernföretag, liksom internvinster,  elimineras. Detsamma gäller för intäkter och kostnader som  hänför sig till transaktioner mellan koncernföretag, liksom  förändring av internvinst.
Lag (2018:1142)
.
Årsredovisningens innehåll m.m.
2 §
En årsredovisning skall upprättas och offentliggöras enligt bestämmelserna i årsredovisningslagen (1995:1554) eller, i förekommande fall, lagen (1995:1559) om årsredovisning i kreditinstitut och värdepappersbolag eller lagen (1995:1560) om årsredovisning i försäkringsföretag.
När den löpande bokföringen får avslutas med ett årsbokslut i stället för en årsredovisning
3 §
Andra företag än sådana som avses i 1 § ska, om de inte upprättar årsredovisning, för varje räkenskapsår avsluta den löpande bokföringen med ett årsbokslut.
Årsbokslutet ska upprättas enligt 4 och 5 §§. Företag i vilket den årliga nettoomsättningen normalt uppgår till högst tre miljoner kronor och som inte är skyldigt att upprätta årsredovisning enligt 1 § får upprätta årsbokslutet i förenklad form enligt 6 §.
Lag (2010:1514)
.
3 a §
Skyldigheten enligt 1 § att upprätta en  årsredovisning gäller inte för en filial, om det utländska  företaget lyder under lagstiftningen i en stat inom  Europeiska ekonomiska samarbetsområdet och
1. har en rättslig form som är jämförbar med aktiebolaget,
2. är ett kreditinstitut eller värdepappersbolag av  motsvarande slag som de företag som omfattas av lagen 
(1995:1559) om årsredovisning i kreditinstitut och  värdepappersbolag,
3. är ett försäkringsföretag av motsvarande slag som de  företag som omfattas av lagen (1995:1560) om årsredovisning i  försäkringsföretag, eller
4. är ett europakooperativ.
Om filialen till följd av första stycket inte upprättar någon  årsredovisning, ska den i stället upprätta ett årsbokslut.  För årsbokslutet tillämpas
1. i en filial till ett företag som avses i första stycket 1  eller 4 och som inte är ett sådant företag som avses i samma  stycke 2 eller 3, bestämmelserna i 4, 5, 7 och 8 §§,
2. i en filial till ett företag som avses i första stycket 2,  bestämmelserna i 2 kap. 2 § och 3-5 kap. lagen om  årsredovisning i kreditinstitut och värdepappersbolag, med  undantag för hänvisningen till 3 kap. 5 §  årsredovisningslagen (1995:1554), och
3. i en filial till ett företag som avses i första stycket 3,  bestämmelserna i 2 kap. 2 § och 3-5 kap. lagen om  årsredovisning i försäkringsföretag, med undantag för  hänvisningen till 3 kap. 5 § årsredovisningslagen.
Lag (2018:172)
.
3 b §
Bestämmelserna i 3 a § ska tillämpas även på  försäkringsverksamhet som omfattas av 2 kap. 8 §.
Ett skadeförsäkringsföretag som bedriver sin verksamhet genom  generalrepresentation ska anses utgöra en självständig filial  i förhållande till ett annat skadeförsäkringsföretag som  bedriver verksamhet genom samma generalrepresentation.
När bestämmelserna om årsbokslut i 3 a § andra stycket 3  tillämpas, gäller inte de föreskrivna begränsningarna i  första stycket i den paragrafen till företag som lyder under  lagstiftningen i en stat inom Europeiska ekonomiska  samarbetsområdet och till vissa slag av försäkringsföretag.
Lag (2017:437)
.
Årsbokslut
4 §
Ett årsbokslut ska bestå av en resultaträkning och en  balansräkning. Årsbokslutet ska upprättas i vanlig läsbar  form eller i elektronisk form. Beloppen i årsbokslutet ska  anges i svenska kronor.
När årsbokslutet upprättas, ska följande bestämmelser i  årsredovisningslagen (1995:1554) tillämpas:
1 kap. 3 § om vad som avses med andelar och nettoomsättning  samt om de tillägg som ska göras till nettoomsättningen,
1 kap. 4-6 §§ om koncern, intresseföretag m.m.,
2 kap. 2 § om överskådlighet och god redovisningssed,
2 kap. 3 a § om väsentlighet,
2 kap. 4 § om andra grundläggande redovisningsprinciper,
2 kap. 7 § om undertecknande,
3 kap. 1 och 2 §§ om balans- och resultaträkningarnas  innehåll,
3 kap. 3 och 4 §§ om uppställningsformer,
3 kap. 9 § om redovisning av avsättningar,
3 kap. 11 § första stycket om resultaträkning i förkortad  form,
4 kap. 1 och 2 §§ om vad som är anläggningstillgångar och  omsättningstillgångar,
4 kap. 3 § första stycket om anskaffningsvärdet för  anläggningstillgångar,
4 kap. 4 § om avskrivning av anläggningstillgångar,
4 kap. 5 § om nedskrivning av anläggningstillgångar,
4 kap. 9 § om värdering av omsättningstillgångar,
4 kap. 10 § om värdering av pågående arbeten,
4 kap. 11 § om varulagrets anskaffningsvärde,
4 kap. 12 § om redovisning till bestämd mängd och fast värde,
4 kap. 13 § om omräkning av fordringar och skulder i utländsk  valuta, och
4 kap. 15 a § om värdering av avsättningar.
Lag (2015:821)
.
5 §
I årsbokslutet ska företaget lämna de ytterligare  upplysningar som anges i andra och tredje styckena.
Upplysningar ska lämnas om:
1. vilka principer för värdering av tillgångar, avsättningar  och skulder som har tillämpats,
2. hur värdet av varje post som tas upp som  anläggningstillgång i balansräkningen har beräknats,
3. hur stor del av de totala skulderna som ska betalas senare  än ett år efter balansdagen,
4. ställda säkerheter, med angivande av säkerheternas  omfattning, art och form, och
5. summan av garantiåtaganden, ekonomiska åtaganden och  eventuella förpliktelser som inte tas upp i balansräkningen 
(eventualförpliktelser).
Om företaget har ändrat redovisningsprinciper, ska en  upplysning lämnas om detta. Skälen för ändringen ska anges.
Lag (2015:821)
.
Förenklat årsbokslut
6 §
Ett förenklat årsbokslut ska bestå av en resultaträkning och en balansräkning. Det ska upprättas enligt god redovisningssed och i vanlig läsbar form eller i elektronisk form.
I fråga om undertecknande av årsbokslutet gäller 2 kap. 7 §
årsredovisningslagen (1995:1554) i tillämpliga delar.
Lag (2010:1514)
.
Tidpunkten för färdigställande av årsbokslutet
7 §
Årsbokslutet skall färdigställas så snart det kan ske, dock senast sex månader eller, i stiftelser, fyra månader efter räkenskapsårets utgång.
Lag (2010:1514)
.
Specifikation till årsredovisning eller årsbokslut
8 §
För varje sammandragen post i den balansräkning som skall ingå i årsredovisningen eller årsbokslutet skall, om inte postens sammansättning klart framgår av bokföringen i övrigt, de belopp som ingår i posten specificeras i en särskild förteckning, som inte behöver offentliggöras.
Lag (2010:1514)
.
9 §
Har upphävts genom
lag (2010:1514)
.
10 §
Ny beteckning 6 § genom
lag (2010:1514)
.
11 §
Ny beteckning 7 § genom
lag (2010:1514)
.
12 §
Ny beteckning 8 § genom
lag (2010:1514)
.
7 kap. Arkivering av räkenskapsinformation m.m.
Former för bevarande
1 §
Räkenskapsinformation ska bevaras i
1. vanlig läsbar form (pappershandling), eller
2. annan form som kan läsas, avlyssnas eller på annat sätt  uppfattas endast med tekniska hjälpmedel (elektronisk  handling) och som kan tas fram i en pappershandling genom en  omedelbar utskrift.
Pappershandlingar med räkenskapsinformation som företaget har  tagit emot från någon annan eller som företaget självt har  upprättat ska bevaras i det skick materialet hade när det kom  till företaget respektive fick när räkenskapsinformationen  sammanställdes av företaget.
Elektroniska handlingar med räkenskapsinformation som  företaget har tagit emot från någon annan eller som företaget  självt har upprättat ska bevaras i det format och med det  innehåll de hade när de kom till företaget respektive fick när  räkenskapsinformationen sammanställdes av företaget.
Lag (2024:342)
.
Tid och plats för förvaring
2 §
De pappershandlingar och elektroniska handlingar som  används för att bevara räkenskapsinformation ska vara  varaktiga och lätt åtkomliga. De ska bevaras fram till och med  det sjunde året efter utgången av det kalenderår då  räkenskapsåret avslutades (bevarandetid). De ska förvaras i  Sverige, i ett ordnat skick och på ett betryggande och  överskådligt sätt.
Den utrustning och de system som behövs för att presentera  räkenskapsinformationen i en pappershandling ska hållas  tillgängliga i Sverige under hela bevarandetiden.
Lag (2024:342)
.
Tillfällig förvaring av verifikation utomlands
3 §
Om det finns särskilda skäl och är förenligt med god  redovisningssed, får en pappershandling som innefattar en  verifikation, trots 2 §, tillfälligt förvaras utomlands.
Lag (2024:342)
.
Utomlands placerad utrustning m.m.
3 a §
Trots 2 § får ett företag förvara elektroniska  handlingar och hålla utrustningen och systemen tillgängliga i  ett annat land inom Europeiska unionen om
1. platsen för förvaring och varje ändring av denna plats  anmäls till Skatteverket eller, när det gäller företag som  står under Finansinspektionens tillsyn, till  Finansinspektionen,
2. företaget på begäran av Skatteverket eller Tullverket  medger omedelbar elektronisk åtkomst till  räkenskapsinformationen för kontrolländamål under  bevarandetiden, och
3. företaget genom omedelbar utskrift kan ta fram  räkenskapsinformationen i Sverige i en pappershandling.
Första stycket gäller också förvaring i ett land utanför  Europeiska unionen med vilket det finns rättsliga instrument  om ömsesidigt bistånd med en räckvidd som är likartad med de  som föreskrivs i
- rådets direktiv 2010/24/EU av den 16 mars 2010 om ömsesidigt  bistånd för indrivning av fordringar som avser skatter,  avgifter och andra åtgärder, i den ursprungliga lydelsen,
- rådets direktiv 2011/16/EU av den 15 februari 2011 om  administrativt samarbete i fråga om beskattning och om  upphävande av direktiv 77/799/EEG, i lydelsen enligt rådets  direktiv 2014/107/EU, och
- rådets förordning (EU) nr 904/2010 av den 7 oktober 2010 om  administrativt samarbete och kampen mot  mervärdesskattebedrägeri, i lydelsen enligt rådets förordning 
(EU) nr 517/2013.
Lag (2024:342)
.
4 §
Om det finns särskilda skäl, får Skatteverket tillåta att  ett företag förvarar elektroniska handlingar utomlands även om  förutsättningarna enligt 3 a § inte är uppfyllda. I sådana  fall får den utrustning och de system som avses i 2 § andra  stycket hållas tillgängliga i samma land. Tillståndet får  förenas med villkor och begränsas till viss tid.
Tillstånd enligt första stycket ges av Finansinspektionen när  det gäller företag som står under inspektionens tillsyn.
Lag (2024:342)
.
Förvaring av handlingar, utrustning och system som hör till en  verksamhet utomlands
5 §
Bestämmelserna i 2 § om förvaring i Sverige gäller inte  pappershandlingar, elektroniska handlingar, utrustning och  system som avser verksamhet som företaget bedriver genom ett  avdelningskontor som är beläget utomlands och som har  självständig förvaltning, om företaget är bokföringsskyldigt i  det andra landet.
Lag (2024:342)
.
Överföring av räkenskapsinformation
6 §
Ett företag får förstöra pappershandlingar och  elektroniska handlingar som används för att bevara  räkenskapsinformation, om räkenskapsinformationen överförs  till en annan pappershandling eller elektronisk handling.  Handlingarna får dock endast förstöras om överföringen med  hänsyn till tekniska metoder, organisatoriska åtgärder och  övriga omständigheter inte innebär risk för att  räkenskapsinformationen förändras eller försvinner.
Lag (2024:342)
.
Tillstånd att förstöra räkenskapsinformation
7 §
Om det finns särskilda skäl, får Skatteverket i enskilda  fall tillåta att pappershandlingar och elektroniska handlingar  som används för att bevara räkenskapsinformation förstörs före  utgången av bevarandetiden.
Tillstånd enligt första stycket ges av Finansinspektionen när  det gäller företag som står under inspektionens tillsyn.
Även om ett tillstånd har meddelats, får pappershandlingar och  elektroniska handlingar som används för att bevara information  som omfattas av lagen (2005:590) om insyn i vissa finansiella  förbindelser m.m. inte förstöras förrän tidigast fem år efter  utgången av det kalenderår då räkenskapsåret avslutades.  Handlingarna får dock förstöras om informationen bevaras på  annat sätt.
Lag (2024:342)
.
8 kap. Utvecklandet av god redovisningssed samt bemyndiganden
1 §
Bokföringsnämnden ansvarar för utvecklandet av god redovisningssed. Finansinspektionen ansvarar för utvecklandet av god redovisningssed i sådana företag som omfattas av lagen
(1995:1559) om årsredovisning i kreditinstitut och värdepappersbolag och lagen (1995:1560) om årsredovisning i försäkringsföretag i den utsträckning det är påkallat av dessa företags särart.
Av 1 kap. 5 § lagen om årsredovisning i kreditinstitut och värdepappersbolag, 1 kap. 4 § lagen om årsredovisning i försäkringsföretag och 23 kap. 15 § 3 lagen (2007:528) om värdepappersmarknaden följer att regeringen eller den myndighet som regeringen bestämmer får meddela föreskrifter om redovisning för finansiella företag.
Lag (2007:551)
.
2 §
Regeringen eller den myndighet som regeringen  bestämmer får meddela föreskrifter om bokföringsskyldighetens  fullgörande enligt 4 kap. 7 § och om utformning av och  innehåll i den redovisning som enligt 6 kap. 3 a § ska lämnas  för verksamhet i en filial till
1. ett utländskt kreditinstitut eller värdepappersbolag av  motsvarande slag som de företag som omfattas av lagen 
(1995:1559) om årsredovisning i kreditinstitut och  värdepappersbolag, och
2. ett utländskt försäkringsföretag av motsvarande slag som  de företag som omfattas av lagen (1995:1560) om  årsredovisning i försäkringsföretag.
Rätten att meddela föreskrifter gäller även sådan verksamhet  som avses i 4 kap. 8 § och 6 kap. 3 b §.
Lag (2018:172)
.
9 kap. Överklagande
1 §
En myndighets beslut enligt denna lag får överklagas hos allmän förvaltningsdomstol.
Prövningstillstånd krävs vid överklagande till kammarrätten.
Övergångsbestämmelser
1999:1078
1. Denna lag träder i kraft den 1 januari 2000 och tillämpas första gången för det räkenskapsår som inleds närmast efter den 31 december 1999. I fråga om juridiska personer som avses i 2 kap. 2 § första stycket skall dock lagen tillämpas först från och med det räkenskapsår som inleds närmast efter den 31 december 2000. Detsamma gäller fysiska personer som vid utgången av år 1999 inte var bokföringsskyldiga enligt bokföringslagen (1976:125) och som skulle vara bokföringsskyldiga enligt den nya lagen endast därför att de äger eller brukar en näringsfastighet.
2. Bokföringslagen (1976:125) skall upphöra att gälla vid utgången av år 1999. Lagen skall dock fortfarande tillämpas för räkenskapsår som har inletts före nämnda tidpunkt. I fråga om juridiska personer som avses i 2 kap. 2 § första stycket, med undantag av Svenska kyrkan och dess organisatoriska delar, skall lagen även tillämpas för räkenskapsår som inleds före utgången av år 2000. Lagen skall vidare tillämpas på understödsföreningar som med stöd av punkten 3 i övergångsbestämmelserna till lagen (1999:1114) om ändring i lagen (1995:1560) om årsredovisning i försäkringsföretag alltjämt tillämpar 29 och 30 §§ lagen (1972:262) om understödsföreningar.
Bestämmelsen i 16 § andra stycket bokföringslagen får tillämpas även för det räkenskapsår som inleds närmast efter den 31 december 1999.
3. Jordbruksbokföringslagen (1979:141) skall upphöra att gälla vid utgången av år 2000. Lagen skall dock fortfarande tillämpas för räkenskapsår som har inletts före nämnda tidpunkt.
4. Om det i en lag eller i en annan författning hänvisas till någon föreskrift i bokföringslagen (1976:125) eller jordbruksbokföringslagen (1979:141) som har ersatts av en föreskrift i denna lag, tillämpas i stället den nya föreskriften.
1999:1304
Denna lag träder i kraft den 1 januari 2001 och tillämpas på räkenskapsår som avslutas efter utgången av år 2000.
2000:31
1. Denna lag träder i kraft den 1 mars 2000 och tillämpas första gången för det räkenskapsår som inleds närmast efter den 31 december 2000.
2. Försäkringsbolag som avses i punkt 2 eller 5 i övergångsbestämmelserna till lagen (1999:600) om ändring i försäkringsrörelselagen (1982:713) får, trots bestämmelsen i 4 kap. 6 § första stycket tredje meningen, inte ha euro som redovisningsvaluta.
2003:1135
1. Denna lag träder i kraft den 1 januari 2004.
2. Villkor och begränsningar som följer av ett tillstånd som har lämnats enligt 7 kap. 4 § i sin äldre lydelse behöver inte längre tillämpas om de maskinläsbara medier som tillståndet avser får förvaras med stöd av 7 kap. 3 a §.
2006:874
Denna lag träder i kraft den 1 januari 2007 och tillämpas första gången för det räkenskapsår som inleds närmast efter den 31 december 2006.
2007:134
Denna lag träder i kraft den 1 maj 2007 och tillämpas första gången för räkenskapsår som inleds närmast efter den 30 april 2007.
2009:249
Denna lag träder i kraft den 1 januari 2010 och tillämpas första gången för det räkenskapsår som inleds närmast efter den 31 december 2009.
2010:849
Denna lag träder i kraft den 1 november 2010 och tillämpas första gången för det räkenskapsår som inleds närmast efter den 31 oktober 2010.
2010:1514
1. Denna lag träder i kraft den 1 januari 2011.
2. Bestämmelserna i 1 kap. 2 § och 6 kap. 3-5 §§ i sin nya lydelse tillämpas första gången för årsbokslut som avser räkenskapsår som avslutas närmast efter den 31 december 2010.
2015:821
1. Denna lag träder i kraft den 1 januari 2016.
2. Lagen tillämpas första gången för det räkenskapsår som  inleds närmast efter den 31 december 2015.
2020:669
1. Denna lag träder i kraft den 1 januari 2021.
2. Äldre bestämmelser gäller dock fortfarande i fråga om  medlemsbanker som är registrerade i bankregistret den 
31 december 2020 avseende det räkenskapsår som avslutas  närmast efter detta datum.
2024:342
1. Denna lag träder i kraft den 1 juli 2024.
2. Räkenskapsinformation som vid ikraftträdandet bevaras i  mikroskrift får fortsatt bevaras i den formen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.