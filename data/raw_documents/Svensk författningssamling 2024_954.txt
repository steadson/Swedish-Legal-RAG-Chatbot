Title: Lag (2024:954) med kompletterande bestämmelser till EU:s förordning om digitala tjänster
SFS Number: Svensk författningssamling 2024:954
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024954-med-kompletterande-bestammelser_sfs-2024-954/
Source Link: http://rkrattsbaser.gov.se/sfst?bet=2024:954
Amendment Register Link: http://rkrattsbaser.gov.se/sfsr?bet=2024:954
Ministry/Authority: Finansdepartementet DIS
Issued: 2024-10-31
Metadata: {"Utfärdad": "2024-10-31"}

==================================================

Lag (2024:954) med kompletterande bestämmelser till EU:s förordning om digitala tjänster
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:954
Departement/myndighet
:   
Finansdepartementet DIS
Utfärdad
:   
2024-10-31
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Förelägganden mot leverantörer av förmedlingstjänster  och anmälan av misstanke om brott
3 kap. Tillsyn och sanktioner
4 kap. Hur mål inleds och handläggs i domstol
Övergångsbestämmelser
1 kap. Inledande bestämmelser
Lagens syfte
1 §
Denna lag kompletterar Europaparlamentets och rådets  förordning (EU) 2022/2065 av den 19 oktober 2022 om en inre  marknad för digitala tjänster och om ändring av  direktiv 2000/31/EG (förordningen om digitala tjänster), i  denna lag kallad EU:s förordning om digitala tjänster.
Ord och uttryck i lagen
2 §
Ord och uttryck i denna lag har samma betydelse som i EU:s  förordning om digitala tjänster.
Tillsynsmyndighet och samordnare för digitala tjänster
3 §
Den eller de myndigheter som regeringen bestämmer ska vara  tillsynsmyndighet enligt denna lag.
En tillsynsmyndighet är behörig myndighet enligt EU:s  förordning om digitala tjänster.
Regeringen bestämmer vilken tillsynsmyndighet som ska vara  samordnare för digitala tjänster enligt EU:s förordning om  digitala tjänster och denna lag.
2 kap. Förelägganden mot leverantörer av förmedlingstjänster  och anmälan av misstanke om brott
Förelägganden att agera mot olagligt innehåll  eller tillhandahålla information
1 §
Ett föreläggande att agera mot olagligt innehåll som avses  i artikel 9 i EU:s förordning om digitala tjänster ska  uppfylla de krav som följer av artikel 9.2 i samma förordning.
I artikel 9 i EU:s förordning om digitala tjänster finns  bestämmelser om förfarandet efter beslut om ett sådant  föreläggande.
2 §
Ett föreläggande att tillhandahålla information som avses  i artikel 10 i EU:s förordning om digitala tjänster ska  uppfylla de krav som följer av artikel 10.2 i samma  förordning.
I artikel 10 i EU:s förordning om digitala tjänster finns  bestämmelser om förfarandet efter beslut om ett sådant  föreläggande.
Anmälan av misstanke om brott
3 §
En anmälan av misstanke om ett sådant brott som avses i  artikel 18.1 i EU:s förordning om digitala tjänster ska i  Sverige göras till Polismyndigheten.
3 kap. Tillsyn och sanktioner
Tillsynens omfattning
1 §
En tillsynsmyndighet ska ha tillsyn över att följande  följs:
1. EU:s förordning om digitala tjänster,
2. rättsakter som har antagits med stöd av artikel 15.3, 24.6  eller 87 i EU:s förordning om digitala tjänster,
3. denna lag,
4. föreskrifter som har meddelats i anslutning till denna lag,  och
5. åtaganden som tillsynsmyndigheten har gjort bindande med  stöd av EU:s förordning om digitala tjänster eller denna lag.
Tillsynsmyndigheten ska vid tillsynen ha de befogenheter som  följer av artikel 51 i EU:s förordning om digitala tjänster,  denna lag och föreskrifter som meddelats i anslutning till  lagen.
Befogenheter och åtgärder
2 §
Utöver de befogenheter som följer av artiklarna 51.1 a och  c, 51.2 första stycket a och 51.3 i EU:s förordning om  digitala tjänster får en tillsynsmyndighet
1. besluta att en sådan person som avses i artikel 51.1 c i  samma förordning ska inställa sig för förhör på tid och plats  som myndigheten bestämmer,
2. genomföra inspektion enligt beslut av domstol enligt 3 § 1,
3. försegla företagslokaler, bokföring och affärshandlingar i  enlighet med 6 §,
4. beordra att överträdelser upphör och föreskriva avhjälpande  åtgärder i enlighet med artikel 51.2 första stycket b i samma  förordning,
5. bestämma att ett beslut enligt EU:s förordning om digitala  tjänster eller enligt denna lag ska gälla omedelbart i  enlighet med artikel 51.2 första stycket e i samma förordning,
6. ta ut utredningsskadeavgift i enlighet med artikel 51.2  första stycket c och andra stycket i samma förordning och  denna lag,
7. ta ut sanktionsavgift i enlighet med artikel 51.2 första  stycket c i samma förordning och denna lag, och
8. förena beslut, inklusive beslut enligt artikel 51.3 första  stycket a, med vite i enlighet med artikel 51.2 första  stycket d i samma förordning och denna lag.
3 §
Domstol får på ansökan av en tillsynsmyndighet
1. besluta om inspektion i enlighet med artikel 51.1 b i EU:s  förordning om digitala tjänster och denna lag, och
2. besluta om tillfällig begränsning av mottagarnas tillgång  till en tjänst eller ett onlinegränssnitt i enlighet med  artikel 51.3 i EU:s förordning om digitala tjänster.
Ett beslut enligt första stycket får förenas med vite.
Ett beslut enligt första stycket gäller omedelbart, om  domstolen inte bestämmer något annat.
Inspektion
4 §
Inspektion får tillåtas om
1. det finns anledning att anta att någon av skyldigheterna  som följer av EU:s förordning om digitala tjänster inte följs,
2. det finns risk för att bevis undanhålls eller förvanskas,  och
3. vikten av att åtgärden vidtas är tillräckligt stor för att  uppväga det intrång eller annat men som åtgärden innebär för  den som drabbas av åtgärden.
5 §
Ett beslut om inspektion får meddelas utan att den som  ansökan avser får tillfälle att yttra sig, om det kan befaras  att inspektionen annars skulle förlora i betydelse.
Beslutet ska sändas endast till den ansökande myndigheten.
6 §
När en tillsynsmyndighet genomför en inspektion får den  försegla företagslokaler, bokföring och affärshandlingar så  länge och i den omfattning det är nödvändigt för att genomföra  inspektionen.
7 §
Ett beslut om inspektion ska innehålla uppgifter om
1. vilken eller vilka myndigheter som ska genomföra  inspektionen,
2. föremålet för och syftet med inspektionen,
3. tidpunkten när inspektionen ska börja, och
4. myndighetens eller myndigheternas befogenheter enligt  artikel 51.1 b i EU:s förordning om digitala tjänster och 2  och 6 §§ i detta kapitel.
8 §
Den tillsynsmyndighet som ska genomföra inspektion får  begära handräckning av Kronofogdemyndigheten.
Vid handräckning tillämpas bestämmelserna i utsökningsbalken  om verkställighet av förpliktelser som inte avser  betalningsskyldighet, avhysning eller avlägsnande.  Kronofogdemyndigheten ska dock inte underrätta den hos vilken  inspektionen ska genomföras innan verkställighet sker.
9 §
När inspektionen börjar ska tillsynsmyndigheten överlämna  ett exemplar av beslutet till den hos vilken inspektionen ska  genomföras.
10 §
Under inspektionen har den hos vilken inspektionen  genomförs rätt att följa de åtgärder som myndigheten eller  myndigheterna vidtar.
11 §
När ett beslut om inspektion ska verkställas har den hos  vilken inspektionen genomförs rätt att tillkalla ett juridiskt  biträde. I avvaktan på att biträdet inställer sig får  verkställigheten inte påbörjas. Detta gäller dock inte, om
1. inspektionen därigenom onödigt fördröjs, eller
2. inspektionen har beslutats enligt 5 § första stycket.
12 §
Den inspekterande myndigheten ska lämna tillbaka  handlingar och annat som har tagits om hand vid inspektionen  så snart de inte längre behövs för utredningen.
Om den hos vilken inspektion har genomförts har försatts i  konkurs, ska den inspekterande myndigheten
1. överlämna handlingarna och annat som har tagits om hand  till konkursförvaltaren, och
2. underrätta den som beslutet gäller om överlämningen.
Den inspekterande myndigheten ska på begäran av den hos vilken  inspektionen har genomförts pröva om en handling eller annat  som tagits om hand ska lämnas tillbaka före den tidpunkt som  anges i första stycket.
13 §
När Europeiska kommissionen har beslutat om en inspektion  enligt artikel 69 i EU:s förordning om digitala tjänster, får  Kronofogdemyndigheten på ansökan av samordnaren för digitala  tjänster besluta om handräckning för att inspektionen ska  kunna genomföras.
Vid handräckning enligt första stycket tillämpas 8 § andra  stycket.
Vid en ansökan enligt första stycket ska det som anges om  nationell rättslig myndighet i artikel 69.10 i EU:s förordning  om digitala tjänster gälla för Kronofogdemyndigheten.
Advokatsekretess
14 §
Undersökningsåtgärder i enlighet med artikel 51.1 i EU:s  förordning om digitala tjänster och denna lag som en  tillsynsmyndighet vidtar för egen, annan samordnares för  digitala tjänster eller Europeiska kommissionens räkning får  inte avse en skriftlig handling vars innehåll kan antas vara  sådant att en advokat eller en advokats biträde inte får höras  som vittne om innehållet och som innehas av advokaten eller  biträdet eller av den som tystnadsplikten gäller till förmån  för.
Om tillsynsmyndigheten anser att en viss handling bör omfattas  av undersökningsåtgärden och den som åtgärden avser åberopar  att handlingen är skyddad enligt första stycket, ska  myndigheten omedelbart försegla handlingen och skyndsamt  överlämna den till domstol. Domstolen ska utan dröjsmål pröva  om handlingen ska omfattas av undersökningsåtgärden.
Åtaganden
15 §
Den tillsynsmyndighet som har fattat ett beslut om att  godkänna ett åtagande och göra det bindande i enlighet med  artikel 51.2 första stycket a i EU:s förordning om digitala  tjänster får ändra eller återkalla sitt beslut, om
1. sakförhållandena som låg till grund för beslutet har  ändrats,
2. den som beslutet avser agerar i strid med sitt åtagande,  eller
3. beslutet grundade sig på ofullständig, oriktig eller  vilseledande information som tillhandahållits av den berörda  leverantören eller andra fysiska eller juridiska personer som  agerar för ändamål som rör deras handels-, närings-,  hantverks- eller yrkesverksamhet, vilka rimligen kan ha  kännedom om information om en misstänkt överträdelse,  inklusive organisationer som utför sådana revisioner som avses  i artiklarna 37 och 75.2 i samma förordning.
Vite
16 §
Ett vite får inte per dag överstiga fem procent av den  genomsnittliga globala dagsomsättningen eller dagsinkomsten  för den som föreläggandet avser. Omsättningen eller inkomsten  ska avse det föregående räkenskapsåret.
Utredningsskadeavgift
17 §
En utredningsskadeavgift får tas ut om ett beslut om en  sådan undersökningsåtgärd som avses i artikel 51.1 a eller b i  EU:s förordning om digitala tjänster inte följs.
18 §
En utredningsskadeavgift får inte tas ut om
1. den bristande efterlevnaden av undersökningsåtgärden  omfattas av ett beslut som har förenats med vite och den  ligger till grund för en ansökan om utdömande av vitet, eller
2. den som anspråket riktas mot inte har fått tillfälle att  yttra sig inom två år från det att den bristande efterlevnaden  ägde rum.
19 §
En utredningsskadeavgift får inte överstiga en procent av  det belopp som den som avgiften avser hade i årsinkomst eller  global årsomsättning under det föregående räkenskapsåret.
20 §
Beslut om utredningsskadeavgift ska delges.
21 §
En utredningsskadeavgift ska betalas till den  tillsynsmyndighet som har beslutat om avgiften, eller till den  myndighet som tillsynsmyndigheten anger, inom 30 dagar från  det att beslutet om att ta ut avgiften fick laga kraft eller  inom den längre tid som anges i beslutet.
Om utredningsskadeavgiften inte betalas i tid ska myndigheten  som skulle ta emot avgiften lämna den obetalda avgiften för  indrivning enligt lagen (1993:891) om indrivning av statliga  fordringar m.m.
En utredningsskadeavgift tillfaller staten.
22 §
En beslutad utredningsskadeavgift faller bort till den  del beslutet om avgiften inte har verkställts inom fem år från  det att beslutet fick laga kraft.
Sanktionsavgift
23 §
En sanktionsavgift ska tas ut av en leverantör av en  förmedlingstjänst som överträder någon av sina skyldigheter  enligt artikel 11.1, 11.3, 12.1, 13.1, 14.6, 16.4, 18.1, 24.1, 
24.2, 24.3, 26.2, 26.3, 30.1, 30.6, 31.1, 32.1 eller 32.2 i  EU:s förordning om digitala tjänster, i den ursprungliga  lydelsen.
En sanktionsavgift ska även tas ut vid överträdelse av ett  åtagande som en tillsynsmyndighet har gjort bindande med stöd  av EU:s förordning om digitala tjänster eller denna lag och  som gäller en skyldighet som följer av någon av de artiklar  som anges i första stycket.
24 §
En sanktionsavgift får inte beslutas om
1. överträdelsen omfattas av ett föreläggande som har förenats  med vite och den ligger till grund för en ansökan om utdömande  av vitet, eller
2. den som anspråket riktas mot inte har fått tillfälle att  yttra sig inom två år från det att överträdelsen ägde rum.
25 §
En sanktionsavgift ska bestämmas till lägst 5 000 kronor  och högst sex procent av den globala årsomsättningen för den  berörda leverantören av förmedlingstjänster under det  föregående räkenskapsåret.
Tillsynsmyndigheten får avstå från att ta ut en  sanktionsavgift helt eller delvis om
1. överträdelsen är ringa eller ursäktlig och leverantören  vidtar åtgärder för rättelse,
2. någon annan myndighet eller något annat organ har vidtagit  åtgärder mot leverantören och dessa åtgärder bedöms  tillräckliga, eller
3. det annars med hänsyn till omständigheterna skulle vara  oskäligt att ta ut avgiften.
26 §
Det som anges i 20-22 §§ om utredningsskadeavgift ska  även gälla i fråga om sanktionsavgift.
Övriga avgifter
27 §
En tillsynsmyndighet får ta ut avgifter för sin  verksamhet enligt
1. EU:s förordning om digitala tjänster,
2. rättsakter som har meddelats med stöd av förordningen,
3. denna lag, eller
4. föreskrifter som har meddelats i anslutning till lagen.
Regeringen eller den myndighet som regeringen bestämmer får  meddela föreskrifter om avgifterna.
4 kap. Hur mål inleds och handläggs i domstol
Behörig domstol
1 §
Förvaltningsrätten i Stockholm är rätt domstol i mål  enligt
1. EU:s förordning om digitala tjänster,
2. rättsakter som har meddelats med stöd av förordningen,
3. denna lag, eller
4. föreskrifter som har meddelats i anslutning till lagen.
Utdömande av vite
2 §
En ansökan om att döma ut vite som har beslutats med stöd  av denna lag görs av tillsynsmyndigheten.
Skyndsam handläggning
3 §
Ett mål ska handläggas skyndsamt om det avser
1. inspektion i enlighet med artikel 51.1 b i EU:s förordning  om digitala tjänster och denna lag, eller
2. tillfällig begränsning av mottagarnas tillgång till en  tjänst eller ett onlinegränssnitt i enlighet med artikel 51.3  första stycket b i EU:s förordning om digitala tjänster och  denna lag.
Överklagande
4 §
Överklagande får ske av en tillsynsmyndighets beslut  enligt
1. EU:s förordning om digitala tjänster,
2. rättsakter som har meddelats med stöd av förordningen,
3. denna lag, eller
4. föreskrifter som har meddelats i anslutning till lagen.
Prövningstillstånd krävs vid överklagande till kammarrätten.
Övergångsbestämmelser
2024:954
1. Denna lag träder i kraft den 1 december 2024.
2. En sanktionsavgift enligt 3 kap. 23 § får beslutas endast  för överträdelser som har skett efter ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.