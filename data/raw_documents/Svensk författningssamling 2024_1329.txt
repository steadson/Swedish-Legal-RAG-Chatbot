Title: Lönegarantiförordning (2024:1329)
SFS Number: Svensk författningssamling 2024:1329
URL: https://www.riksdagen.se/sv/dokument-och-lagar/dokument/svensk-forfattningssamling/lonegarantiforordning-20241329_sfs-2024-1329/
Source Link: http://rkrattsbaser.gov.se/sfst?bet=2024:1329
Amendment Register Link: http://rkrattsbaser.gov.se/sfsr?bet=2024:1329
Ministry/Authority: Arbetsmarknadsdepartementet ARM
Issued: 2024-12-19
Metadata: {"Utfärdad": "2024-12-19"}

==================================================

Lönegarantiförordning (2024:1329)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1329
Departement/myndighet
:   
Arbetsmarknadsdepartementet ARM
Utfärdad
:   
2024-12-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om handläggning  av ärenden och mål om statlig lönegaranti vid sådana  insolvensförfaranden som avses i 1 § lönegarantilagen 
(1992:497).
Förordningen är meddelad med stöd av 8 kap. 7 §  regeringsformen.
Underrättelser och beslut om lönegaranti
2 §
En underrättelse enligt 11 eller 12 § lönegarantilagen 
(1992:497) ska innehålla uppgift om
1. konkursgäldenären,
2. dagen för konkursbeslutet och vilken domstol som har  meddelat beslutet,
3. arbetstagaren,
4. den fordran som arbetstagaren har mot konkursgäldenären och  i vilken omfattning den ska betalas av garantin,
5. vilken arbetstagarorganisation som arbetstagaren tillhör,  om den uppgiften behövs,
6. huruvida arbetstagaren har ändrad beräkning av preliminär  skatt eller utmätning av lön, och
7. huruvida arbetstagaren ska utföra arbete för  konkursgäldenären under uppsägningstiden.
3 §
Ett beslut enligt 16, 18 eller 21 § lönegarantilagen 
(1992:497) ska innehålla
1. uppgifter enligt 2 § 1-7, där det som sägs om konkurs ska  tillämpas på motsvarande sätt i fråga om  företagsrekonstruktion eller annat insolvensförfarande,
2. skälen för beslutet, och
3. uppgift om hur man begär överprövning av beslutet.
Domstolarnas handläggning
4 §
Om tingsrätten beslutar om bevakningsförfarande i en  konkurs, ska rätten samma dag som beslutet meddelas skicka en  underrättelse om beslutet till Skatteverket.
5 §
När en domstol har avgjort ett mål om lönegaranti ska en  kopia av avgörandet skickas till Skatteverket.
En kopia av avgörandet ska även skickas till gäldenären och, i  andra fall än som avses i 21 § lönegarantilagen (1992:497),  till förvaltaren eller rekonstruktören.
Skatteverkets handläggning
6 §
Skatteverket är utbetalande myndighet enligt  lönegarantilagen (1992:497). Skatteverket ansvarar även för  frågor om återbetalning enligt 34-36 §§ den lagen.
7 §
Skatteverket fullgör, när det gäller garantibelopp enligt  lönegarantilagen (1992:497), arbetsgivarens skyldigheter i  fråga om
1. skatteavdrag,
2. beslut om utmätning av lön,
3. kontrolluppgifter till ledning för inkomstbeskattningen,  och
4. uppgift om betalningsmottagare i arbetsgivardeklarationer.
8 §
Om det framgår av förvaltarens, rekonstruktörens eller  Kronofogdemyndighetens underrättelse eller beslut om  lönegaranti att arbetstagaren ska utföra arbete för gäldenären  under uppsägningstiden, får garantibelopp för fordran på  uppsägningslön betalas ut även om arbetstagaren inte har  lämnat en försäkran enligt 25 § lönegarantilagen (1992:497).
9 §
Skatteverket ska på begäran lämna uppgift till  Försäkringskassan om förvaltarens, rekonstruktörens eller  Kronofogdemyndighetens underrättelse eller beslut om  lönegaranti för uppsägningslön.
Skatteverket ska till gäldenären, förvaltaren och  rekonstruktören lämna besked om utbetalda, avdragna och  innehållna garantibelopp.
10 §
Om uppgifter har lämnats till en förvaltare eller en  rekonstruktör enligt 23 b § lönegarantilagen (1992:497) ska  Skatteverket underrätta Kronofogdemyndigheten om att sådana  uppgifter har lämnats.
11 §
Om statens fordran på grund av ett utbetalat  garantibelopp inte betalas inom den tid som Skatteverket  bestämmer, ska Skatteverket begära indrivning av fordran.  Indrivning behöver dock inte begäras för en fordran som  understiger 100 kronor, om indrivning inte krävs från allmän  synpunkt.
Bestämmelser om indrivning finns i lagen (1993:891) om  indrivning av statliga fordringar m.m. och i  indrivningsförordningen (1993:1229).
Vid indrivning får verkställighet ske enligt utsökningsbalken.
Utdelning i konkurs som tillfaller staten
12 §
Utdelning i konkurs som tillfaller staten enligt 28 §  lönegarantilagen (1992:497) ska betalas till Skatteverket.
Bemyndigande
13 §
Skatteverket får meddela föreskrifter om verkställigheten  av denna förordning, utom i fråga om domstolarnas  handläggning.
Övergångsbestämmelser
2024:1329
1. Denna förordning träder i kraft den 1 februari 2025.
2. Genom förordningen upphävs lönegarantiförordningen 
(1992:501).
3. Med undantag för 9 a § gäller den upphävda förordningen  dock fortfarande för fordringar hos en arbetsgivare som före  ikraftträdandet har försatts i konkurs eller blivit föremål  för något annat insolvensförfarande som avses i 1 §  lönegarantilagen (1992:497).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.