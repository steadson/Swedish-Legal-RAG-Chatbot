Title: Lag (2011:710) om certifiering av transmissionsnätsföretag för el
SFS Number: Svensk författningssamling 2011:710
URL: https://www.riksdagen.se/sv/dokument-och-lagar/dokument/svensk-forfattningssamling/lag-2011710-om-certifiering-av_sfs-2011-710/
Source Link: http://rkrattsbaser.gov.se/sfst?bet=2011:710
Amendment Register Link: http://rkrattsbaser.gov.se/sfsr?bet=2011:710
Ministry/Authority: Klimat- och näringslivsdepartementet RSE
Issued: 2011-06-09
Metadata: {"Utfärdad": "2011-06-09", "Ändrad": "t.o.m. SFS 2022:599"}

==================================================

Lag (2011:710) om certifiering av transmissionsnätsföretag för el
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:710
Departement/myndighet
:   
Klimat- och näringslivsdepartementet RSE
Utfärdad
:   
2011-06-09
Ändrad
:   
t.o.m. SFS 2022:599
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Krav på certifiering
3 kap. Certifiering i förhållande till EES-området
4 kap. Certifiering i förhållande till ett tredjeland
5 kap. Tillsyn och överklagande
Övergångsbestämmelser
1 kap. Inledande bestämmelser
Lagens tillämpningsområde
1 §
I denna lag finns bestämmelser om certifiering av  transmissionsnätsföretag.
Bestämmelser om certifiering finns även i artikel 51 i  Europaparlamentets och rådets förordning (EU) 2019/943 av den 
5 juni 2019 om den inre marknaden för el (EU:s  elmarknadsförordning).
Lag (2022:599)
.
Ord och uttryck i lagen
2 §
Ord och uttryck som används i denna lag har samma  betydelse som i ellagen (1997:857).
Med tredjeland avses ett land utanför Europeiska ekonomiska  samarbetsområdet (EES-området).
Lag (2022:599)
.
Beslutande myndighet
3 §
Frågor om certifiering enligt denna lag prövas av nätmyndigheten.
2 kap. Krav på certifiering
1 §
Ett nätföretag får inte bedriva överföring av el för  annans räkning genom ett transmissionsnät utan certifiering  enligt denna lag.
Lag (2018:1449)
.
2 §
Certifiering får beviljas efter ansökan av den som avser  att bedriva transmission, om kraven i 3 kap. 12 och 30-36 §§  ellagen (1997:857) är uppfyllda.
I fråga om en person från ett tredjeland, eller ett företag  som kontrolleras av eller kan antas komma att kontrolleras av  en eller flera personer från ett tredjeland, krävs vidare att  en certifiering inte äventyrar en trygg energiförsörjning i  någon medlemsstat i Europeiska unionen.
Regeringen eller den myndighet som regeringen bestämmer får  meddela ytterligare föreskrifter om krav för certifiering när  det gäller en sådan person eller ett sådant företag som avses  i andra stycket.
Lag (2022:599)
.
3 kap. Certifiering i förhållande till EES-området
Anknytning till ett tredjeland
1 §
Om certifiering begärs av en person från ett tredjeland  eller ett företag som kontrolleras av eller kan antas komma  att kontrolleras av en eller flera personer från ett  tredjeland, gäller 4 kap. i stället för detta kapitel.
Lag (2022:599)
.
Inledande prövning
2 §
En fråga om certifiering ska behandlas skyndsamt. Om nätmyndigheten inte har meddelat ett beslut i frågan inom fyra månader från det att en fullständig ansökan kom in till myndigheten, ska myndigheten anses ha beviljat certifiering.
En certifiering ska gälla först från det att nätmyndigheten har meddelat ett sådant slutligt beslut som avses i 4 §.
3 §
Nätmyndigheten ska utan dröjsmål anmäla en certifiering enligt 2 § till Europeiska kommissionen och förse kommissionen med alla relevanta uppgifter om certifieringen.
Nätmyndighetens slutliga beslut
4 §
Av artikel 51.2 i EU:s elmarknadsförordning framgår att  nätmyndigheten ska anta sitt slutliga beslut i fråga om  certifiering inom två månader efter mottagandet av ett  yttrande från Europeiska kommissionen och att nätmyndighetens  beslut och kommissionens yttrande ska offentliggöras  tillsammans.
I ett beslut om certifiering ska det anges att beslutet kan  komma att upphävas efter begäran av Europeiska kommissionen.
Lag (2022:599)
.
Omprövning av certifiering
5 §
Ett certifierat transmissionsnätsföretag ska till  nätmyndigheten anmäla planerade transaktioner som har  betydelse för bedömningen av om företaget uppfyller kraven i 
3 kap. 12 och 30-36 §§ ellagen (1997:857).
Lag (2022:599)
.
6 §
Nätmyndigheten ska ompröva en certifiering
1. efter en anmälan enligt 5 §,
2. efter en begäran från Europeiska kommissionen, eller
3. om det annars finns anledning att anta att ett  transmissionsnätsföretag inte uppfyller kraven i 3 kap. 12 och 
30-36 §§ ellagen (1997:857).
Lag (2022:599)
.
7 §
Nätmyndigheten ska återkalla en certifiering, om  transmissionsnätsföretaget inte längre uppfyller kraven i 
3 kap. 12 och 30-36 §§ ellagen (1997:857).
Lag (2022:599)
.
8 §
Ett omprövningsärende ska handläggas skyndsamt. Om  nätmyndigheten inte har meddelat ett beslut i ärendet inom  fyra månader från det att en anmälan enligt 5 § eller en  begäran från Europeiska kommissionen kom in till myndigheten,  ska certifieringen anses bestå.
Om certifieringen inte återkallas vid en prövning enligt  första stycket, ska nätmyndigheten utan dröjsmål anmäla detta  till Europeiska kommissionen och förse kommissionen med alla  relevanta uppgifter i ärendet.
I artikel 51.2 i EU:s elmarknadsförordning finns bestämmelser  som gäller nätmyndighetens slutliga beslut i  omprövningsärendet.
Lag (2022:599)
.
Begäran om uppgifter
9 §
Europeiska kommissionen och nätmyndigheten får begära  att från ett transmissionsnätsföretag eller ett företag som  producerar eller handlar med el få de upplysningar och få ta  del av de handlingar som de anser behövas för att  förutsättningarna för certifiering ska kunna bedömas.
Lag (2018:1449)
.
4 kap. Certifiering i förhållande till ett tredjeland
Inledande prövning
1 §
Om certifiering begärs av en person från ett tredjeland  eller ett företag som kontrolleras av eller kan antas komma  att kontrolleras av en eller flera personer från ett  tredjeland, ska nätmyndigheten anta ett utkast till beslut i  certifieringsfrågan inom fyra månader från det att en  fullständig ansökan kom in till myndigheten.
Nätmyndigheten ska utan dröjsmål skicka utkastet till  Europeiska kommissionen tillsammans med all relevant  information i ärendet.
Lag (2022:599)
.
2 §
Nätmyndigheten ska begära ett yttrande från Europeiska  kommissionen om huruvida
1. den verksamhet som certifieringen avser uppfyller kraven i 
3 kap. 12 och 30-36 §§ ellagen (1997:857), och
2. en certifiering kan äventyra en trygg energiförsörjning  till Europeiska unionen.
Lag (2022:599)
.
Nätmyndighetens slutliga beslut
3 §
Nätmyndigheten ska meddela ett slutligt beslut i frågan om  certifiering inom fyra månader från det att Europeiska  kommissionen har tagit emot en begäran enligt 2 §. Om  kommissionen, när den utarbetar sitt yttrande, begär in  synpunkter från Acer, en medlemsstat eller berörd part, ska  tiden i stället vara sex månader.
I ett beslut om certifiering ska det anges att beslutet kan  komma att upphävas efter begäran av Europeiska kommissionen.
Lag (2022:599)
.
4 §
En certifiering ska gälla från det att nätmyndigheten har meddelat beslut enligt 3 §.
Omprövning av certifiering
5 §
Ett transmissionsnätsföretag ska till nätmyndigheten  anmäla omständigheter som kan leda till att en eller flera  personer från ett tredjeland får kontroll över  transmissionsnätsföretaget eller transmissionsnätet.
Lag (2022:599)
.
6 §
Nätmyndigheten ska ompröva certifieringen efter en anmälan enligt 5 §.
I ett omprövningsärende ska 1-3 §§ tillämpas. Det som föreskrivs där om ansökan ska då i tillämpliga delar gälla i fråga om en anmälan enligt 5 §.
7 §
Nätmyndigheten ska återkalla en certifiering om kraven enligt 2 kap. 2 § inte längre är uppfyllda.
5 kap. Tillsyn och överklagande
Tillsyn
1 §
Nätmyndigheten utövar tillsyn över att  transmissionsnätsföretag följer denna lag.
Lag (2018:1449)
.
2 §
Nätmyndigheten får meddela de förelägganden som behövs för att denna lag ska följas. Ett föreläggande får förenas med vite.
Överklagande
3 §
Följande beslut av nätmyndigheten får överklagas hos allmän förvaltningsdomstol:
1. beslut att inte bevilja certifiering enligt 3 kap.,
2. beslut att återkalla en certifiering enligt 3 kap., och
3. beslut om föreläggande enligt 2 §.
Prövningstillstånd krävs vid överklagande till kammarrätt.
4 §
Nätmyndighetens beslut enligt 4 kap. att inte bevilja certifiering eller att återkalla en certifiering får överklagas hos regeringen.
Övergångsbestämmelser
2011:710
1. Denna lag träder i kraft den 1 augusti 2011.
2. Bestämmelserna i 2 kap. 2 § andra stycket, 3 kap. 1 §, 4 kap. och 5 kap. 4 § tillämpas i ärenden där ansökan eller anmälan kommer in till nätmyndigheten efter den 2 mars 2013.
3. Ett stamnätsföretag får fortsätta att bedriva överföring av el i stamledningar till och med utgången av augusti månad 2011 eller, om företaget har ansökt om certifiering före den tidpunkten, till dess att ett slutligt beslut i frågan om certifiering har vunnit laga kraft trots att kravet i 2 kap. 
1 § inte är uppfyllt.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.