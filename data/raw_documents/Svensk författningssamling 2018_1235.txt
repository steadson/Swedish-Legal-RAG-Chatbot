Title: Kriminalvårdsdatalag (2018:1235)
SFS Number: Svensk författningssamling 2018:1235
URL: https://www.riksdagen.se/sv/dokument-och-lagar/dokument/svensk-forfattningssamling/kriminalvardsdatalag-20181235_sfs-2018-1235/
Source Link: http://rkrattsbaser.gov.se/sfst?bet=2018:1235
Amendment Register Link: http://rkrattsbaser.gov.se/sfsr?bet=2018:1235
Ministry/Authority: Justitiedepartementet L5
Issued: 2018-06-20
Metadata: {"Utfärdad": "2018-06-20"}

==================================================

Kriminalvårdsdatalag (2018:1235)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1235
Departement/myndighet
:   
Justitiedepartementet L5
Utfärdad
:   
2018-06-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag gäller vid behandling av personuppgifter i  Kriminalvårdens verksamhet som avser verkställighet av  frihetsberövanden och genomförande av transporter i de fall  brottsdatalagen (2018:1177) inte är tillämplig.
Lagen gäller endast om behandlingen är helt eller delvis  automatiserad eller om personuppgifterna ingår i eller är  avsedda att ingå i en strukturerad samling av personuppgifter  som är tillgängliga för sökning eller sammanställning enligt  särskilda kriterier.
Förhållandet till annan reglering
2 §
Denna lag kompletterar Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning), här benämnd EU:s dataskyddsförordning.
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till  lagen.
Ändamål
3 §
Personuppgifter får behandlas om det är nödvändigt för  att verkställa frihetsberövanden eller genomföra transporter.
Uppgifter i Kriminalvårdens säkerhetsregister får dock endast  behandlas för att förebygga och förhindra incidenter av  betydelse för enskildas säkerhet.
4 §
Personuppgifter som behandlas enligt 3 § får även  behandlas för att fullgöra uppgiftslämnande som sker i  överensstämmelse med lag eller förordning. Personuppgifterna  får behandlas även för andra ändamål, under förutsättning att  uppgifterna inte behandlas på ett sätt som är oförenligt med  det ändamål för vilket uppgifterna samlades in.
Behandling av känsliga personuppgifter
5 §
Personuppgifter som avses i artikel 9.1 i EU:s  dataskyddsförordning (känsliga personuppgifter) får behandlas  endast om det är absolut nödvändigt för syftet med  behandlingen.
Sökbegränsningar
6 §
Det är förbjudet att utföra sökningar i syfte att få  fram ett urval av personer grundat på känsliga  personuppgifter.
Sökförbudet hindrar inte sökning i personuppgifter i  säkerhetsregistret i syfte att få fram ett urval av personer  grundat på etniskt ursprung, politiska åsikter, religiös  eller filosofisk övertygelse eller uppgifter som rör hälsa,  sexualliv eller sexuell läggning.
Tillgången till personuppgifter
7 §
Tillgången till personuppgifter ska begränsas till det  som var och en behöver för att kunna fullgöra sina  arbetsuppgifter.
Information om personuppgiftsincidenter
8 §
Den personuppgiftsansvariges skyldighet att informera  den registrerade om en personuppgiftsincident enligt artikel 
34 i EU:s dataskyddsförordning gäller inte sådana uppgifter  som den personuppgiftsansvarige inte får lämna ut till den  registrerade enligt lag eller annan författning eller enligt  beslut som har meddelats med stöd av författning.
Rätt att meddela föreskrifter
9 §
Regeringen kan med stöd av 8 kap. 7 § regeringsformen  meddela föreskrifter om vilka myndigheter som får ha  direktåtkomst till personuppgifter.
Övergångsbestämmelser
2018:1235
1. Denna lag träder i kraft den 1 augusti 2018.
2. För överklagande av beslut som rör behandling av  personuppgifter i verksamhet som omfattas av denna lag och  som före ikraftträdandet har meddelats med stöd av lagen 
(2001:617) om behandling av personuppgifter inom  kriminalvården gäller den lagen i den nuvarande lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.