Title: Klimatlag (2017:720)
SFS Number: Svensk författningssamling 2017:720
URL: https://www.riksdagen.se/sv/dokument-och-lagar/dokument/svensk-forfattningssamling/klimatlag-2017720_sfs-2017-720/
Source Link: http://rkrattsbaser.gov.se/sfst?bet=2017:720
Amendment Register Link: http://rkrattsbaser.gov.se/sfsr?bet=2017:720
Ministry/Authority: Klimat- och näringslivsdepartementet
Issued: 2017-06-22
Metadata: {"Utfärdad": "2017-06-22"}

==================================================

Klimatlag (2017:720)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:720
Departement/myndighet
:   
Klimat- och näringslivsdepartementet
Utfärdad
:   
2017-06-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
I denna lag finns bestämmelser om regeringens  klimatpolitiska arbete, vad arbetet ska syfta till och hur  det ska bedrivas.
2 §
Regeringen ska bedriva ett klimatpolitiskt arbete som
1. syftar till att förhindra farlig störning i  klimatsystemet,
2. bidrar till att skydda ekosystemen samt nutida och  framtida generationer mot skadliga effekter av  klimatförändring,
3. är inriktat på att minska utsläppen av koldioxid och andra  växthusgaser och att bevara och skapa funktioner i miljön som  motverkar klimatförändring och dess skadliga effekter, och
4. vilar på vetenskaplig grund och baseras på relevanta  tekniska, sociala, ekonomiska och miljömässiga  överväganden.
3 §
Regeringens klimatpolitiska arbete ska  utgå från det långsiktiga, tidssatta utsläppsmål som  riksdagen har fastställt.
Regeringen ska sätta de övriga utsläppsminskningsmål som  behövs för att nå det långsiktiga målet.
Arbetet ska bedrivas på ett sätt som ger förutsättningar för  klimatpolitiska och budgetpolitiska mål att samverka med  varandra.
4 §
Regeringen ska varje år lämna en klimatredovisning till  riksdagen i budgetpropositionen.
Klimatredovisningen ska innehålla
1. en redovisning av utsläppsutvecklingen,
2. en redovisning av de viktigaste besluten inom  klimatpolitiken under året och vad de besluten kan betyda för  utvecklingen av växthusgasutsläppen, och
3. en bedömning av om det finns behov av ytterligare åtgärder  och när och hur beslut om sådana åtgärder i så fall kan  fattas.
5 §
Regeringen ska vart fjärde år ta fram en klimatpolitisk  handlingsplan. Handlingsplanen ska lämnas till riksdagen året  efter det att ordinarie val till riksdagen har hållits.
Handlingsplanen bör innehålla en beskrivning av
1. Sveriges åtaganden inom EU och internationellt,
2. historiska utsläppsdata som avser växthusgaser fram till  den senaste rapporterade utsläppsinventeringen,
3. prognosticerade utsläppsminskningar,
4. utfallet av vidtagna åtgärder för utsläppsminskningar,
5. planerade åtgärder för utsläppsminskningar med en  ungefärlig uppgift om när dessa åtgärder kan börja gälla,
6. i vilken grad beslutade och planerade utsläppsminskande  åtgärder kan förväntas bidra till att de nationella och  globala klimatmålen kan nås,
7. i vilken utsträckning beslutade och planerade åtgärder  inom olika utgiftsområden påverkar möjligheterna att nå de  nationella och globala klimatmålen, och
8. vilka ytterligare åtgärder eller beslut som kan behövas  för att nå de nationella och globala klimatmålen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.