Title: Lag (2014:421) om gymnasial lärlingsanställning
SFS Number: Svensk författningssamling 2014:421
URL: https://www.riksdagen.se/sv/dokument-och-lagar/dokument/svensk-forfattningssamling/lag-2014421-om-gymnasial-larlingsanstallning_sfs-2014-421/
Source Link: http://rkrattsbaser.gov.se/sfst?bet=2014:421
Amendment Register Link: http://rkrattsbaser.gov.se/sfsr?bet=2014:421
Ministry/Authority: Utbildningsdepartementet
Issued: 2014-05-28
Metadata: {"Utfärdad": "2014-05-28", "Ändrad": "t.o.m. SFS 2022:453"}

==================================================

Lag (2014:421) om gymnasial lärlingsanställning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:421
Departement/myndighet
:   
Utbildningsdepartementet
Utfärdad
:   
2014-05-28
Ändrad
:   
t.o.m. SFS 2022:453
Övrig text
:   
Rättelseblad 2014:421 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna lag finns bestämmelser om avtal om tidsbegränsad anställning (avtal om gymnasial lärlingsanställning) som inom ramen för det arbetsplatsförlagda lärandet får ingås mellan
1. en elev som genomgår en sådan gymnasial lärlingsutbildning som avses i 16 kap. 11 § skollagen (2010:800), och
2. den juridiska eller fysiska person som tillhandahåller den arbetsplatsförlagda delen av en sådan utbildning enligt ett utbildningskontrakt som anges i 16 kap. 11 a § skollagen.
Arbetstagare som omfattas av denna lag är enligt 1 § andra stycket lagen (1982:80) om anställningsskydd undantagna från den lagens tillämpning.
I semesterlagen (1977:480) finns särskilda bestämmelser om semester för arbetstagare i gymnasial lärlingsanställning.
2 §
Ett avtal om gymnasial lärlingsanställning är ogiltigt i  den utsträckning det upphäver eller inskränker en  arbetstagares rättigheter enligt denna lag. Avvikelser från  lagen får dock göras genom ett kollektivavtal som har slutits  eller godkänts av en central arbetstagarorganisation. För att  avvikelser ska få göras genom ett sådant avtal krävs
1. när det gäller 4 och 5 §§ att avtalet inte innebär att  mindre förmånliga regler ska tillämpas för arbetstagarna än  som följer av Europaparlamentets och rådets direktiv (EU) 
2019/1152 av den 20 juni 2019 om tydliga och förutsägbara  arbetsvillkor i Europeiska unionen, i den ursprungliga  lydelsen, och
2. när det gäller 5 a och 5 b §§ att avtalet respekterar det  övergripande skydd för arbetstagare som avses i  Europaparlamentets och rådets direktiv (EU) 2019/1152, i den  ursprungliga lydelsen.
En arbetsgivare som är bunden av ett kollektivavtal enligt  första stycket får tillämpa avtalet även på arbetstagare som  inte är medlemmar i den avtalsslutande  arbetstagarorganisationen men som sysselsätts i sådant arbete  som avses med avtalet.
Lag (2022:453)
.
Anställningsavtal
3 §
Ett avtal om gymnasial lärlingsanställning får avse hela eller en del av tiden för det arbetsplatsförlagda lärandet i den gymnasiala lärlingsutbildningen.
4 §
En arbetsgivare ska lämna skriftlig information till en  arbetstagare om alla villkor som är av väsentlig betydelse för  anställningsförhållandet.
Informationen ska innehålla åtminstone följande uppgifter:
1. arbetsgivarens och arbetstagarens namn och adress,  anställningens tillträdesdag samt arbetsplats eller, om det  inte finns någon fast eller huvudsaklig arbetsplats, uppgift  om att arbetet ska utföras på olika platser,
2. att anställningen avser en gymnasial lärlingsanställning  och en kort specificering eller beskrivning av arbetstagarens  arbetsuppgifter,
3. anställningens slutdag eller förutsättningar som gäller för  att anställningen ska upphöra,
4. begynnelselön och andra löneförmåner, som ska anges  separat, och hur ofta och på vilket sätt lönen ska betalas ut,
5. längden på arbetstagarens normala arbetsdag eller  arbetsvecka eller, om detta inte går att fastställa på grund  av hur arbetsgivaren förlägger arbetstiden, uppgift om  anställningens arbetstidsmått på annat sätt,
6. vad som ska gälla för övertids- eller mertidsarbete och  ersättning för sådant arbete, i förekommande fall,
7. minsta tidsfrist för besked om den ordinarie arbetstidens  och jourtidens förläggning samt i förekommande fall
a) att förläggningen kommer att variera mellan olika klockslag  och dagar,
b) regler för skiftbyte,
8. uppgift om rätt till utbildning som tillhandahålls av  arbetsgivaren, i förekommande fall,
9. längden på arbetstagarens betalda semester, att  semesterledighet ska avtalas särskilt och vad som gäller i  fråga om semesterersättning för semesterlön som har tjänats in  men inte tagits ut,
10. de bestämmelser arbetsgivaren och arbetstagaren ska följa  när någon av dem vill avsluta anställningsförhållandet,
11. att arbetsgivaravgifter betalas till staten samt uppgift  om det skydd för social trygghet som tillhandahålls av  arbetsgivaren, och
12. tillämpligt kollektivavtal, i förekommande fall.
Information enligt första stycket och andra stycket 1-7 ska  lämnas så snart som möjligt, dock senast den sjunde  kalenderdagen efter det att arbetstagaren har börjat arbeta.  Information enligt andra stycket 8-12 ska lämnas senast en  månad efter det att arbetstagaren har börjat arbeta.
Vissa uppgifter får, om det är lämpligt, lämnas i form av  hänvisningar till lagar, andra författningar eller  kollektivavtal som reglerar dessa frågor. Det gäller  uppgifterna i
1. andra stycket 3 i fråga om förutsättningar för  anställningens upphörande,
2. andra stycket 5 i fråga om uppgifter om längd på normal  arbetsdag eller arbetsvecka, och
3. andra stycket 4, 6, 7 b och 8-11.
Lag (2022:453)
.
5 §
Om förutsättningarna för anställningen ändras genom ett  beslut av arbetsgivaren eller genom en överenskommelse mellan  arbetsgivaren och arbetstagaren och ändringen gäller någon av  de uppgifter som arbetsgivaren har eller skulle ha informerat  om enligt 4 §, ska arbetsgivaren lämna skriftlig information  om ändringen så snart som möjligt, dock senast den dag då  ändringen ska börja tillämpas.
Lag (2022:453)
.
5 a §
Om en arbetstagare begär en annan anställningsform eller  en högre sysselsättningsgrad ska arbetsgivaren lämna ett  skriftligt svar till arbetstagaren inom en månad efter  begäran. I det skriftliga svaret ska skälen för arbetsgivarens  ställningstagande anges.
En förutsättning för att arbetstagaren ska ha rätt till ett  skriftligt svar är att han eller hon när begäran görs har  varit anställd hos arbetsgivaren i sammanlagt minst sex  månader.
Om arbetstagaren gör en ny begäran inom tolv månader från den  senaste begäran är arbetsgivaren inte skyldig att lämna ett  skriftligt svar, under förutsättning att den senaste begäran  gav rätt till ett skriftligt svar enligt andra stycket.
Lag (2022:453)
.
5 b §
En arbetsgivare får inte förbjuda en arbetstagare att  under anställningen ha en anställning hos en annan  arbetsgivare.
Första stycket gäller dock inte om den andra anställningen
1. är arbetshindrande,
2. konkurrerar med arbetsgivarens verksamhet på ett sätt som  kan orsaka skada, eller
3. på något annat sätt kan skada arbetsgivarens verksamhet.
En arbetsgivare får inte missgynna en arbetstagare på grund av  att arbetstagaren under anställningen har en anställning hos  en annan arbetsgivare.
Lag (2022:453)
.
6 §
Anställningen upphör när det arbetsplatsförlagda lärandet enligt utbildningskontraktet avslutas. Anställningen upphör dock dessförinnan om
1. den löper ut enligt avtalet om gymnasial lärlingsanställning,
2. en part frånträder utbildningskontraktet i enlighet med villkoren i det, eller
3. en part frånträder anställningen, men inte utbildningskontraktet, i en situation där utbildningskontraktet kan frånträdas i enlighet med villkoren i det.
Skadestånd
7 §
En arbetsgivare ska betala ersättning till arbetstagaren  för den förlust som uppkommer och för den kränkning som  inträffat om arbetsgivaren
1. avbryter den gymnasiala lärlingsanställningen i förtid,
2. bryter mot skyldigheten att lämna skriftlig information  till arbetstagaren enligt 4 eller 5 §,
3. bryter mot skyldigheten att lämna ett skriftligt svar  enligt 5 a §, eller
4. bryter mot bestämmelsen i 5 b § om annan anställning.
Första stycket 1 gäller inte i ett sådant fall som avses i 6 § 
2 eller 3.
Om det är skäligt, kan skadeståndet sättas ned eller helt  falla bort.
Lag (2022:453)
.
Preskription
8 §
En arbetstagare som vill kräva skadestånd enligt 7 § ska väcka talan inom sex månader från den tidpunkt då den skadegörande handlingen företogs. Om inte talan väcks inom den tiden, har arbetstagaren förlorat sin talan.
Rättegång
9 §
Mål om tillämpning av denna lag handläggs enligt lagen
(1974:371) om rättegången i arbetstvister.
Övergångsbestämmelser
2022:453
1. Denna lag träder i kraft den 29 juni 2022.
2. För anställningsavtal som har ingåtts före ikraftträdandet  gäller 4 och 5 §§ i den äldre lydelsen.
3. Om ett anställningsavtal har ingåtts före ikraftträdandet  ska arbetsgivaren dock på begäran av arbetstagaren lämna  kompletterande information enligt bestämmelserna i 4 och 5 §§  i den nya lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.