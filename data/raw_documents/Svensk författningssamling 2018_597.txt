Title: Lag (2018:597) om kommunal bokföring och redovisning
SFS Number: Svensk författningssamling 2018:597
URL: https://www.riksdagen.se/sv/dokument-och-lagar/dokument/svensk-forfattningssamling/lag-2018597-om-kommunal-bokforing-och_sfs-2018-597/
Source Link: http://rkrattsbaser.gov.se/sfst?bet=2018:597
Amendment Register Link: http://rkrattsbaser.gov.se/sfsr?bet=2018:597
Ministry/Authority: Finansdepartementet K
Issued: 2018-05-24
Metadata: {"Utfärdad": "2018-05-24", "Ändrad": "t.o.m. SFS 2024:345"}

==================================================

Lag (2018:597) om kommunal bokföring och redovisning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:597
Departement/myndighet
:   
Finansdepartementet K
Utfärdad
:   
2018-05-24
Ändrad
:   
t.o.m. SFS 2024:345
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Ord och uttryck i lagen
3 kap. Bokföring och arkivering
4 kap. Allmänna bestämmelser om årsredovisning
5 kap. Resultaträkning
6 kap. Balansräkning
7 kap. Värdering
8 kap. Kassaflödesanalys
9 kap. Noter
10 kap. Drift- och investeringsredovisning
11 kap. Förvaltningsberättelse
12 kap. Sammanställda räkenskaper
13 kap. Delårsrapport
Övergångsbestämmelser
1 kap. Inledande bestämmelser
Lagens innehåll
1 §
Denna lag innehåller bestämmelser om bokföring och  redovisning för kommuner och regioner.
Lagen är indelad i följande kapitel:
- Inledande bestämmelser (1 kap.)
- Ord och uttryck i lagen (2 kap.)
- Bokföring och arkivering (3 kap.)
- Allmänna bestämmelser om årsredovisning (4 kap.)
- Resultaträkning (5 kap.)
- Balansräkning (6 kap.)
- Värdering (7 kap.)
- Kassaflödesanalys (8 kap.)
- Noter (9 kap.)
- Drift- och investeringsredovisning (10 kap.)
- Förvaltningsberättelse (11 kap.)
- Sammanställda räkenskaper (12 kap.)
- Delårsrapport (13 kap.)
Lag (2019:986)
.
Lagens tillämpningsområde
2 §
Kommuner och regioner är bokföringsskyldiga enligt 3 kap.  De är också skyldiga att upprätta en årsredovisning för varje  räkenskapsår enligt 4-12 kap. och en delårsrapport enligt 
13 kap.
Lag (2019:986)
.
3 §
Bestämmelserna i denna lag om kommuner och regioner gäller  även kommunalförbund.
Lag (2019:986)
.
God redovisningssed
4 §
Bokföring och redovisning ska fullgöras på ett sätt  som överensstämmer med god redovisningssed.
Räkenskapsår
5 §
Ett räkenskapsår enligt denna lag omfattar ett  kalenderår.
2 kap. Ord och uttryck i lagen
Bokföring
1 §
Med bokföringspost avses i denna lag varje enskild  notering i grundbokföringen eller huvudbokföringen.
2 §
Med ekonomisk händelse avses i denna lag alla förändringar  i storleken eller sammansättningen av en kommuns eller en  regions förmögenhet som beror på kommunens eller regionens  ekonomiska relationer med omvärlden, såsom in- och  utbetalningar, uppkomna fordringar och skulder samt andra  åtgärder eller transaktioner som påverkar förmögenhetens  storlek eller sammansättning.
Lag (2019:986)
.
3 §
Med verifikation avses i denna lag de uppgifter som  dokumenterar en ekonomisk händelse eller en vidtagen  justering i bokföringen.
Räkenskapsinformation
4 §
Med räkenskapsinformation avses i denna lag
1. sådana sammanställningar av uppgifter som avses i
- 3 kap. 3 § (grundbokföring och huvudbokföring),
- 3 kap. 6 § (sidoordnad bokföring),
- 3 kap. 8 § (verifikation och handling m.m. som en  verifikation hänvisar till),
- 3 kap. 11 § (systemdokumentation och behandlingshistorik),
- 4 kap. 1 § (årsredovisning),
- 4 kap. 6 § (specifikation till balansräkningspost),
- 13 kap. 1 § (delårsrapport),
2. avtal och andra handlingar av särskild betydelse för att  belysa verksamhetens ekonomiska förhållanden, och
3. sådana uppgifter i övrigt som är av betydelse för att det  ska gå att följa och förstå de enskilda bokföringsposternas  behandling i bokföringen.
Kommunalt koncernföretag
5 §
Med kommunalt koncernföretag avses i denna lag en juridisk  person över vars verksamhet, mål och strategier kommuner eller  regioner har ett varaktigt betydande inflytande. Kommuner  eller regioner kan utöva ett sådant inflytande själva eller  tillsammans med ett eller flera kommunala koncernföretag.
Betydande inflytande ska anses finnas vid ett innehav av minst  tjugo procent av rösterna i en juridisk persons beslutande  organ, om inte annat framgår av omständigheterna.
Om inflytandet inte är betydande ska den juridiska personen  ändå anses vara ett kommunalt koncernföretag om den har  särskild betydelse för kommunens eller regionens verksamhet  eller ekonomi.
Lag (2019:986)
.
Kommunal koncern
6 §
Med en kommunal koncern avses i denna lag kommunen eller  regionen tillsammans med de kommunala koncernföretagen.
Lag (2019:986)
.
3 kap. Bokföring och arkivering
Allmänna bestämmelser om bokföring
1 §
Bokföringsskyldigheten innefattar att
1. löpande bokföra alla ekonomiska händelser enligt  bestämmelserna i 3 §,
2. se till att det finns verifikationer enligt 8 § för alla  bokföringsposter samt systemdokumentation och  behandlingshistorik enligt 11 §,
3. vid räkenskapsårets utgång avsluta den löpande bokföringen  med en årsredovisning, och
4. bevara all räkenskapsinformation och sådan utrustning och  sådana system som behövs för att presentera  räkenskapsinformationen i den form som anges i 12 § första  stycket 1 eller 2.
2 §
Bokföringen ska vara ordnad på ett sådant sätt att
1. det ekonomiska utfallet av verksamheten kan jämföras med  den budget som fullmäktige har fastställt,
2. det finns förutsättningar för kontroll av kommunens eller  regionens ekonomi och verksamhet, och
3. statistik kan lämnas enligt lag eller annan författning.
Lag (2019:986)
.
Grundbokföring och huvudbokföring
3 §
Ekonomiska händelser ska bokföras så att de kan  presenteras i registreringsordning (grundbokföring) och i  systematisk ordning (huvudbokföring). Detta ska ske på ett  sådant sätt att det är möjligt att kontrollera  fullständigheten i bokföringsposterna och överblicka  verksamhetens förlopp, ekonomiska ställning och resultat.
Tidpunkten för bokföring
4 §
Kontanta in- och utbetalningar ska bokföras senast  påföljande arbets-dag. Andra ekonomiska händelser ska  bokföras så snart det kan ske.
Ekonomiska händelser får bokföras senare än vad som anges i  första stycket, om det finns särskilda skäl och är förenligt  med god redovisningssed.
Avslutande bokföringstransaktioner
5 §
I samband med att den löpande bokföringen avslutas ska  sådana poster som är nödvändiga för att bestämma  räkenskapsårets intäkter och kostnader och den finansiella  ställningen på balansdagen bokföras.
I fråga om bokföring enligt första stycket ska 4 kap. 4 § om  andra grundläggande redovisningsprinciper tillämpas.
Sidoordnad bokföring
6 §
Vid bokföringen ska konton över tillgångar,  avsättningar och skulder specificeras i en sidoordnad  bokföring i den utsträckning det behövs för att ge en  tillfredsställande överblick och kontroll.
Rättelse av bokföringspost
7 §
Om en bokförd post rättas, ska det anges när rättelsen  har gjorts och vem som har gjort den. Om rättelsen görs genom  en särskild rättelsepost, ska det samtidigt säkerställas att  det vid en granskning av den rättade bokföringsposten utan  svårighet går att få kännedom om rättelsen.
Verifikationer
8 §
För varje ekonomisk händelse ska det finnas en  verifikation. Har en kommun eller en region tagit emot en  uppgift om den ekonomiska händelsen i en form som anges i 12 §  första stycket, ska denna uppgift användas som verifikation, i  förekommande fall kompletterad med uppgifter enligt 9 § första  stycket. Om det behövs med hänsyn till arten av den mottagna  verifikationen, får bokföringen i stället grundas på en  särskilt upprättad hänvisningsverifikation.
Flera likartade ekonomiska händelser får dokumenteras genom en  gemensam verifikation.
Lag (2019:986)
.
9 §
Verifikationen ska innehålla uppgifter om när den har  sammanställts, när den ekonomiska händelsen har inträffat,  vad denna avser, vilket belopp den gäller och vilken motpart  den berör. I förekommande fall ska verifikationen även  innehålla upplysning om handlingar eller andra uppgifter som  har legat till grund för den ekonomiska händelsen samt var  dessa finns tillgängliga.
I verifikationen ska ett verifikationsnummer eller annat  identifieringstecken ingå samt sådana övriga uppgifter som  är nödvändiga för att sambandet mellan verifikationen och den  bokförda ekonomiska händelsen utan svårighet ska kunna  fastställas.
10 §
Om en verifikation rättas, ska det anges när  rättelsen har gjorts och vem som har gjort den.
Systemdokumentation och behandlingshistorik
11 §
Varje kommun och region ska upprätta
1. sådana beskrivningar över bokföringssystemets organisation  och uppbyggnad som behövs för att ge överblick över systemet 
(systemdokumentation), och
2. sådana beskrivningar över genomförda bearbetningar inom  systemet som gör det möjligt att utan svårighet följa och  förstå behandlingen av de enskilda bokföringsposterna 
(behandlingshistorik).
Lag (2019:986)
.
Bevarande av räkenskapsinformation
12 §
Räkenskapsinformation ska bevaras i
1. vanlig läsbar form (pappershandling), eller
2. annan form som kan läsas, avlyssnas eller på annat sätt  uppfattas endast med tekniska hjälpmedel (elektronisk  handling) och som kan tas fram i en pappershandling genom en  omedelbar utskrift.
Pappershandlingar med räkenskapsinformation som kommunen eller  regionen har tagit emot från någon annan eller som kommunen  eller regionen själv har upprättat ska bevaras i det skick  materialet hade när det kom till kommunen eller regionen  respektive fick när räkenskapsinformationen sammanställdes av  kommunen eller regionen.
Elektroniska handlingar med räkenskapsinformation som kommunen  eller regionen har tagit emot från någon annan eller som  kommunen eller regionen själv har upprättat ska bevaras i det  format och med det innehåll de hade när de kom till kommunen  eller regionen respektive fick när räkenskapsinformationen  sammanställdes av kommunen eller regionen.
Lag (2024:345)
.
Arkivering
13 §
De pappershandlingar och elektroniska handlingar som  används för att bevara räkenskapsinformation ska vara  varaktiga och lätt åtkomliga. De ska minst bevaras fram till  och med det sjunde året efter utgången av räkenskapsåret 
(bevarandetid). De ska både före och efter bokföringen  förvaras ordnade och på ett betryggande och överskådligt sätt.
Den utrustning och de system som behövs för att presentera  räkenskapsinformationen i en pappershandling ska hållas  tillgängliga under hela bevarandetiden.
Lag (2024:345)
.
14 §
En kommun eller en region får förstöra pappershandlingar  och elektroniska handlingar som används för att bevara  räkenskapsinformation, om räkenskapsinformationen överförs  till en annan pappershandling eller elektronisk handling.  Handlingarna får dock endast förstöras om överföringen med  hänsyn till tekniska metoder, organisatoriska åtgärder och  övriga omständigheter inte innebär risk för att  räkenskapsinformationen förändras eller försvinner.
Lag (2024:345)
.
15 §
Om det finns särskilda skäl, får Skatteverket i enskilda  fall tillåta att pappershandlingar och elektroniska handlingar  som används för att bevara räkenskapsinformation förstörs före  utgången av bevarandetiden.
Även om ett tillstånd enligt första stycket har meddelats, får  kommunen eller regionen inte förstöra pappershandlingar eller  elektroniska handlingar som används för att bevara information  som omfattas av lagen (2005:590) om insyn i vissa finansiella  förbindelser m.m. förrän tidigast fem år efter utgången av  räkenskapsåret. Handlingarna får dock förstöras om  informationen bevaras på annat sätt.
Lag (2024:345)
.
4 kap. Allmänna bestämmelser om årsredovisning
Årsredovisningens delar
1 §
En årsredovisning ska bestå av
- en resultaträkning,
- en balansräkning,
- en kassaflödesanalys,
- noter,
- en driftredovisning,
- en investeringsredovisning, och
- en förvaltningsberättelse.
Sammanställda räkenskaper ska ingå i årsredovisningen om  sådana upprättas enligt 12 kap. 2 §.
Överskådlighet
2 §
Årsredovisningen ska upprättas på ett överskådligt  sätt.
Rättvisande bild
3 §
Årsredovisningens delar ska upprättas som en helhet och ge  en rättvisande bild av verksamhetens resultat och kommunens  eller regionens ekonomiska ställning.
Om det behövs för att bilden ska bli rättvisande, ska  ytterligare upplysningar lämnas i en not.
Om kommunen eller regionen i årsredovisningen avviker från det  som följer av en rekommendation från normgivande organ på det  kommunala området, ska en upplysning om skälen för avvikelsen  lämnas i en not.
Lag (2019:986)
.
Andra grundläggande redovisningsprinciper
4 §
När årsredovisningen upprättas ska följande grundläggande  redovisningsprinciper iakttas:
1. Kommuner och regioner ska förutsättas fortsätta sina  verksamheter.
2. Samma principer för värdering, klassificering och indelning  av de olika posterna ska konsekvent tillämpas från ett  räkenskapsår till ett annat.
3. Värdering av de olika posterna ska göras med iakttagande av  rimlig försiktighet.
4. Intäkter och kostnader som är hänförliga till  räkenskapsåret ska tas med oavsett tidpunkten för betalningen.
5. De olika beståndsdelar som balansräkningens poster består  av ska värderas var för sig.
6. Tillgångar och skulder får inte kvittas mot varandra. Inte  heller får intäkter och kostnader kvittas mot varandra.
7. Den ingående balansen för ett räkenskapsår ska stämma  överens med den utgående balansen för det närmast föregående  räkenskapsåret.
8. Förändringar i eget kapital ska redovisas i  resultaträkningen.
Om det finns särskilda skäl och det är förenligt med god  redovisningssed och kravet i 4 kap. 3 § på en rättvisande  bild, får avvikelse göras från första stycket.
Lag (2019:986)
.
Årsredovisningens form
5 §
Årsredovisningen ska upprättas i vanlig läsbar form.
Specifikation till balansräkningspost
6 §
För varje sammandragen post i den balansräkning som  ska ingå i årsredovisningen ska de belopp som ingår i postens  sammansättning specificeras i en särskild förteckning, om  inte postens sammansättning klart framgår av bokföringen i  övrigt.
5 kap. Resultaträkning
Resultaträkningens innehåll
1 §
Resultaträkningen ska i sammandrag redovisa samtliga  intäkter och kostnader under räkenskapsåret.
Uppställningsform
2 §
Resultaträkningen ska ställas upp i följande form.
Verksamhetens intäkter
Verksamhetens kostnader
Avskrivningar
Verksamhetens nettokostnader
Skatteintäkter
Generella statsbidrag och utjämning
Verksamhetens resultat
Finansiella intäkter
Finansiella kostnader
Resultat efter finansiella poster
Extraordinära poster
Årets resultat
3 §
Posterna i resultaträkningen ska tas upp var för sig i  den ordningsföljd som anges i uppställningsformen i 2 §.
Andra poster än de som finns upptagna i resultaträkningens  uppställningsform får tas upp, om de nya posternas innehåll  inte täcks av uppställningsformens poster. Posterna får delas  in i delposter. Kompletterande poster ska ges beteckningar  som tydligt anger vad som ingår i posten.
Pensionsutbetalningar
4 §
Utbetalningar av pensionsförmåner som intjänats före  år 1998 ska redovisas som kostnader i resultaträkningen.
Extraordinära poster
5 §
Intäkter eller kostnader i annan verksamhet än kommunens  eller regionens normala verksamhet ska redovisas som  Extraordinära poster.
Lag (2019:986)
.
Jämförelsetal
6 §
För varje post eller delpost i resultaträkningen ska  beloppet av motsvarande post för det närmast föregående  räkenskapsåret anges.
Om principerna för värdering, klassificering eller indelning  i poster eller delposter har ändrats, ska posterna för det  närmast föregående räkenskapsåret räknas om eller ändras på  det sätt som behövs för att de ska kunna jämföras med  räkenskapsårets poster på ett meningsfullt sätt.
Om det finns särskilda skäl och är förenligt med god  redovisningssed och kravet i 4 kap. 3 § på en rättvisande  bild, behöver omräkning eller ändring enligt andra stycket  inte göras.
Bidrag till infrastruktur
7 §
Efter kommunens eller regionens beslut ska sådana bidrag  som avses i 2 kap. 1 § lagen (2009:47) om vissa kommunala  befogenheter och sådana bidrag till inrättande av  forskningsinfrastruktur som avses i 2 kap. 2 § andra stycket  samma lag redovisas som en kostnad i resultaträkningen eller  tas upp i balansräkningen under posten Bidrag till  infrastruktur.
Lag (2019:986)
.
6 kap. Balansräkning
Balansräkningens innehåll
1 §
Balansräkningen ska i sammandrag redovisa kommunens eller  regionens samtliga tillgångar, avsättningar och skulder samt  eget kapital på dagen för räkenskapsårets utgång 
(balansdagen). Ställda panter och ansvarsförbindelser ska tas  upp inom linjen.
Lag (2019:986)
.
Uppställningsform
2 §
Balansräkningen ska ställas upp i följande form.
TILLGÅNGAR
A. Anläggningstillgångar
I. Immateriella anläggningstillgångar
II. Materiella anläggningstillgångar
1. Mark, byggnader och tekniska anläggningar
2. Maskiner och inventarier
3. Övriga materiella anläggningstillgångar
III. Finansiella anläggningstillgångar
B. Bidrag till infrastruktur
C. Omsättningstillgångar
I. Förråd m.m.
II. Fordringar
III. Kortfristiga placeringar
IV. Kassa och bank
EGET KAPITAL, AVSÄTTNINGAR OCH SKULDER
A. Eget kapital
I. Eget kapital vid årets början
varav resultatreserv
II. Årets resultat
III. Eget kapital vid årets slut
varav resultatreserv
B. Avsättningar
I. Avsättningar för pensioner och liknande förpliktelser
II. Andra avsättningar
C. Skulder
I. Långfristiga skulder
II. Kortfristiga skulder
PANTER OCH ANSVARSFÖRBINDELSER
1. Panter och därmed jämförliga säkerheter
2. Ansvarsförbindelser
a) Pensionsförpliktelser som inte har upptagits bland  skulderna eller avsättningarna
b) Övriga ansvarsförbindelser
Lag (2023:643)
.
3 §
Posterna i balansräkningen ska tas upp var för sig i  den ordningsföljd som anges i uppställningsformen i 2 §.
Andra poster än de som finns upptagna i balansräkningens  uppställningsform får tas upp, om de nya posternas innehåll  inte täcks av uppställningsformens poster. Posterna får delas  in i delposter. Kompletterande poster ska ges beteckningar  som tydligt anger vad som ingår i posten.
Pensionsutbetalningar
4 §
Förpliktelser att betala ut pensionsförmåner som  intjänats före år 1998 ska inte tas upp som skuld eller  avsättning.
Jämförelsetal
5 §
För varje post eller delpost i balansräkningen ska  beloppet av motsvarande post för det närmast föregående  räkenskapsåret anges.
Om principerna för värdering, klassificering eller indelning  i poster eller delposter har ändrats, ska posterna för det  närmast föregående räkenskapsåret räknas om eller ändras på  det sätt som behövs för att de ska kunna jämföras med  räkenskapsårets poster på ett meningsfullt sätt.
Om det finns särskilda skäl och är förenligt med god  redovisningssed och kravet i 4 kap. 3 § på en rättvisande  bild, behöver omräkning eller ändring enligt andra stycket  inte göras.
Vad som är anläggningstillgångar och omsättningstillgångar
6 §
Tillgångar som är avsedda för stadigvarande bruk eller  innehav ska tas upp som anläggningstillgångar. Andra  tillgångar ska tas upp som omsättningstillgångar.
7 §
Utgifter för utvecklingsarbete som är av väsentligt värde  för kommunens eller regionens verksamhet under kommande år får  tas upp som immateriella anläggningstillgångar. Detsamma  gäller utgifter för koncessioner, patent, licenser och  liknande rättigheter.
Utgifter för forskning får inte tas upp som immateriella  anläggningstillgångar.
Lag (2019:986)
.
Avsättningar
8 §
Om inte annat följer av 4 § ska sådana förpliktelser  som är hänförliga till räkenskapsåret eller tidigare  räkenskapsår och som på balansdagen är säkra eller sannolika  till sin förekomst men ovissa till belopp eller till den  tidpunkt då de ska infrias, tas upp som avsättningar.
Upplösning av bidrag till infrastruktur
9 §
Varje bidrag som redovisas i balansräkningen enligt 5  kap. 7 § ska upplösas med årliga enhetliga belopp under högst 
25 år. Upplösningen ska påbörjas det år bidraget beslutas.
7 kap. Värdering
Allmänna bestämmelser om anläggningstillgångar
Värdering av anläggningstillgångar
1 §
Anläggningstillgångar ska tas upp till belopp som  motsvarar utgifterna för tillgångens förvärv eller  tillverkning (anskaffningsvärdet), om inte annat följer av 3, 
4, 6, 8 eller 10 §.
Anskaffningsvärde för anläggningstillgångar
2 §
I anskaffningsvärdet för en förvärvad  anläggningstillgång ska, utöver inköpspriset, utgifter som är  direkt hänförliga till förvärvet räknas in.
I anskaffningsvärdet för en tillverkad anläggningstillgång  ska, utöver sådana kostnader som direkt kan hänföras till  produktionen av tillgången, en skälig andel av indirekta  tillverkningskostnader räknas in.
Ränta på kapital som har lånats för att finansiera  tillverkningen av en anläggningstillgång får räknas in i  anskaffningsvärdet till den del räntan hänför sig till  tillverkningsperioden.
Utgifter för värdehöjande förbättringar av en  anläggningstillgång får räknas in i anskaffningsvärdet, om de  har lagts ned under räkenskapsåret eller balanserats från  tidigare år.
Avskrivning av anläggningstillgångar
3 §
Anläggningstillgångar med begränsad nyttjandeperiod  ska skrivas av systematiskt över denna period.
Nyttjandeperioden för en immateriell anläggningstillgång som  avses i 6 kap. 7 § ska anses uppgå till högst fem år, om inte  en annan längre tid med rimlig grad av säkerhet kan  fastställas.
Nedskrivning av anläggningstillgångar
4 §
Har en anläggningstillgång vid räkenskapsårets utgång  ett lägre värde än vad som följer av 1-3 §§, ska tillgången  skrivas ned till detta lägre värde, om värdenedgången kan  antas vara bestående.
En finansiell anläggningstillgång får skrivas ned till det  lägre värde som tillgången har på balansdagen även om det  inte kan antas att värdenedgången är bestående.
En nedskrivning enligt första eller andra stycket ska  återföras, om det inte längre finns skäl för den.
Nedskrivningar och återföringar enligt första-tredje styckena  ska redovisas i resultaträkningen.
Allmänna bestämmelser om värdering av omsättningstillgångar
5 §
Omsättningstillgångar ska tas upp till det lägsta av  anskaffningsvärdet och det verkliga värdet på balansdagen, om  inte något annat följer av 6, 8 eller 10 §.
Med anskaffningsvärde avses utgifterna för tillgångens förvärv  eller tillverkning. Anskaffningsvärdet för  omsättningstillgångar ska bestämmas enligt 2 § första-tredje  styckena.
Med det verkliga värdet avses försäljningsvärdet efter avdrag  för beräknad försäljningskostnad. Om det finns särskilda skäl,  får det verkliga värdet bestämmas till återanskaffningsvärdet,  i förekommande fall med avdrag för inkurans, eller något annat  värde som är förenligt med god redovisningssed.
Med återanskaffningsvärdet avses det belopp som motsvarar den  utgift för anskaffningen som kommunen eller regionen skulle ha  haft om tillgången anskaffats på balansdagen.
Lag (2019:986)
.
Vissa finansiella instrument
6 §
Finansiella instrument som innehas för att generera  avkastning eller värdestegring ska värderas till verkligt  värde, om inte annat följer av 7 §.
Värdeförändringen av de finansiella instrumenten sedan  föregående balansdag ska redovisas i resultaträkningen.
7 §
Följande finansiella instrument får inte värderas till  verkligt värde:
1. finansiella instrument för vilka ett tillförlitligt  verkligt värde inte kan fastställas,
2. finansiella instrument som hålls till förfall,
3. fordringar som härrör från verksamheten och som inte  innehas för handelsändamål,
4. aktier eller andelar i kommunala koncernföretag, samt
5. skulder som inte ingår som en del i en handelsportfölj.
Redovisning till bestämd mängd och fast värde
8 §
Materiella anläggningstillgångar, råvaror och  förnödenheter som omsätts och vars sammantagna värde är av  underordnad betydelse för kommunen eller regionen, får tas upp  till en bestämd mängd och ett fast värde, om deras kvantitet,  värde och sammansättning inte varierar väsentligt.
Lag (2019:986)
.
Omräkning av fordringar och skulder i utländsk valuta
9 §
Fordringar och skulder i utländsk valuta ska omräknas  enligt växelkursen på balansdagen, om detta står i  överensstämmelse med god redovisningssed och kravet i 4 kap. 
3 § på en rättvisande bild.
Gåvor
10 §
Tillgångar som har tagits emot utan ersättning, eller  till en ersättning som väsentligt understiger tillgångarnas  verkliga värde, ska redovisas till det verkliga värdet vid  förvärvstidpunkten.
Avsättningar
11 §
Avsättningar ska motsvara den på balansdagen bästa  uppskattningen av det belopp som kommer att krävas för att  reglera förpliktelsen.
Periodisering av vissa belopp vid upptagande av lån
12 §
Kapitalrabatter och direkta emissionsutgifter vid  upptagande av lån ska periodiseras, dock längst över tiden  till dess skulden ska vara betald. Sådan periodisering  behöver dock inte göras om den är utan väsentlig betydelse.
8 kap. Kassaflödesanalys
1 §
I kassaflödesanalysen ska kommunens eller regionens in-  och utbetalningar under räkenskapsåret redovisas.
Lag (2019:986)
.
9 kap. Noter
Allmänt om noter
1 §
Upplysningar enligt detta kapitel ska lämnas i noter.
Ytterligare krav på upplysning i not finns i 4 kap. 3 § andra och tredje styckena.
2 §
Om inte annat följer av kravet på överskådlighet i 
4 kap. 2 §, ska noter som avser enskilda poster i  resultaträkningen eller balansräkningen läggas fram i samma  ordning som posterna. Hänvisning ska göras vid de poster som  noterna hänför sig till.
Avvikelse från grundläggande redovisningsprinciper
3 §
Om en avvikelse görs med stöd av 4 kap. 4 § andra stycket  från någon av de grundläggande redovisningsprinciper som anges  i paragrafen, ska det lämnas en upplysning om skälen för  avvikelsen och en bedömning av effekten på kommunens eller  regionens resultat och ekonomiska ställning.
Lag (2019:986)
.
Värderings- och omräkningsprinciper
4 §
En upplysning ska lämnas om principerna för värdering  av tillgångar, avsättningar och skulder.
För poster i årsredovisningen som avser tillgångar,  avsättningar och skulder i utländsk valuta ska det anges  enligt vilka principer beloppen har räknats om till svenska  kronor.
Särredovisning
5 §
En upplysning ska lämnas om vilka särredovisningar som  upprättats under räkenskapsåret till följd av bestämmelser i  lag eller annan författning.
Jämförelsetal
6 §
Om det inte görs någon omräkning eller ändring av  jämförelsetal med stöd av 5 kap. 6 § tredje stycket eller 
6 kap. 5 § tredje stycket, ska en upplysning lämnas om  skälen för detta.
Finansiella instrument
7 §
En upplysning ska lämnas om värdeförändringen av de  finansiella instrumenten enligt 7 kap. 6 § andra stycket.
Bidrag till infrastruktur
8 §
En upplysning ska för varje projekt lämnas om det  sammanlagda bidraget till infrastruktur enligt 5 kap. 7 § och  vad det avser.
Upplysningar ska också lämnas om den valda tiden för  bidragets upplösning enligt 6 kap. 9 §, hur mycket av  bidraget som upplösts och upptaget belopp under posten Bidrag  till infrastruktur.
Nyttjandeperiod för materiella anläggningstillgångar
9 §
En upplysning ska lämnas om bedömd genomsnittlig  nyttjandeperiod för varje post som tas upp som materiell  anläggningstillgång.
Nyttjandeperiod för immateriella anläggningstillgångar
10 §
Om nyttjandeperioden för en immateriell  anläggningstillgång bestäms till längre tid än fem år enligt 
7 kap. 3 § andra stycket, ska en upplysning lämnas om skälen  för detta.
Avsättning eller ansvarsförbindelse för  pensionsförpliktelser
11 §
Om en avsättning eller en ansvarsförbindelse för  pensionsförpliktelser har minskat till följd av att  försäkring har tecknats eller att medel har överförts till  pensionsstiftelse, ska en upplysning lämnas om vilket belopp  som avsättningen eller ansvarsförbindelsen har minskats med  efter föregående balansdag.
Extraordinära poster
12 §
En upplysning ska lämnas om sådana extraordinära  poster som avses i 5 kap. 5 §. I upplysningen ska posterna  specificeras till belopp och art.
Räkenskapsrevision
13 §
En upplysning ska lämnas om den sammanlagda kostnaden  för de kommunala revisorernas granskning av bokföring,  delårsrapport och årsredovisning.
Kommunala koncernföretag
14 §
En upplysning ska lämnas om vilka kommunala  koncernföretag som ingår i den kommunala koncernen och på  vilken grund de anses vara sådana företag. Av upplysningen  ska det också framgå hur den kommunala koncernens  sammansättning har förändrats under räkenskapsåret.
15 §
En upplysning ska lämnas om vilka kommunala  koncernföretag som enligt 12 kap. 3 § inte omfattas av de  sammanställda räkenskaperna och varför de anses vara utan  väsentlig betydelse.
Konsolideringsmetod
16 §
En upplysning ska lämnas om de kommunala  koncernföretag som har konsoliderats enligt 12 kap. 5 §  tredje stycket och skälen för vald konsolideringsmetod.
10 kap. Drift- och investeringsredovisning
Driftredovisningens innehåll
1 §
Driftredovisningen ska innehålla en redovisning av hur  utfallet förhåller sig till den budget som fastställts för  den löpande verksamheten.
Investeringsredovisningens innehåll
2 §
Investeringsredovisningen ska innehålla en samlad  redovisning av kommunens eller regionens  investeringsverksamhet.
Lag (2019:986)
.
11 kap. Förvaltningsberättelse
Utvecklingen av verksamheten
1 §
Förvaltningsberättelsen ska innehålla en översikt över  utvecklingen av kommunens eller regionens verksamhet.
Lag (2019:986)
.
Viktiga förhållanden för resultat och ekonomisk ställning
2 §
Förvaltningsberättelsen ska innehålla upplysningar om  sådana förhållanden som inte ska redovisas i balansräkningen  eller i resultaträkningen, men som är viktiga för bedömningen  av kommunens eller regionens resultat eller ekonomiska  ställning.
Lag (2019:986)
.
Händelser av väsentlig betydelse
3 §
Förvaltningsberättelsen ska innehålla upplysningar om  sådana händelser av väsentlig betydelse för kommunen eller  regionen som har inträffat under räkenskapsåret eller efter  dess slut.
Lag (2019:986)
.
Förväntad utveckling
4 §
Förvaltningsberättelsen ska innehålla upplysningar om  kommunens eller regionens förväntade utveckling.
Lag (2019:986)
.
Väsentliga personalförhållanden
5 §
Förvaltningsberättelsen ska innehålla upplysningar om  väsentliga personalförhållanden.
6 §
Förvaltningsberättelsen ska särskilt innehålla  upplysningar om de anställdas frånvaro på grund av sjukdom  under räkenskapsåret. Den totala sjukfrånvaron ska anges i  procent av de anställdas sammanlagda ordinarie arbetstid.
Uppgift ska också lämnas om
1. den andel av sjukfrånvaron som avser frånvaro under en  sammanhängande tid av 60 dagar eller mer,
2. sjukfrånvaron för kvinnor respektive män, samt
3. sjukfrånvaron för anställda i åldrarna 29 år eller yngre, 
30-49 år och 50 år eller äldre.
Sjukfrånvaron för varje sådan grupp som avses i andra stycket 
2 och 3 ska anges i procent av gruppens sammanlagda ordinarie  arbetstid. Sådan uppgift ska inte lämnas när antalet anställda  i gruppen är högst tio eller om uppgiften kan hänföras till en  enskild individ.
Paragrafen gäller inte kommuner och regioner i vilka antalet  anställda under de senaste två räkenskapsåren i medeltal  uppgått till högst tio.
Lag (2019:986)
.
Andra förhållanden av betydelse för styrning och  uppföljning
7 §
Förvaltningsberättelsen ska innehålla upplysningar om  andra förhållanden än de som anges i 2-5 §§ som är av  betydelse för styrningen och uppföljningen av den  kommunala verksamheten.
God ekonomisk hushållning
8 §
Förvaltningsberättelsen ska innehålla en utvärdering  av om målen och riktlinjerna för en god ekonomisk hushållning  enligt 11 kap. 6 § första och andra styckena kommunallagen 
(2017:725) har uppnåtts och följts.
Ekonomisk ställning
9 §
Förvaltningsberättelsen ska innehålla en utvärdering av  kommunens eller regionens ekonomiska ställning.
Lag (2019:986)
.
Balanskravsresultat
Balanskravsutredning
10 §
Förvaltningsberättelsen ska innehålla upplysningar om  dels årets resultat efter balanskravsjusteringar, dels detta  resultat med justering för förändring av resultatreserven 
(balanskravsresultat).
Balanskravsjusteringar görs genom att följande uppgifter inte  beaktas vid beräkningen av årets resultat:
1. realisationsvinster som inte står i överensstämmelse med  god ekonomisk hushållning,
2. realisationsförluster till följd av försäljning som står i  överensstämmelse med god ekonomisk hushållning,
3. orealiserade vinster och förluster i värdepapper, och
4. återföring av orealiserade vinster och förluster i  värdepapper.
Om medel från en resultatreserv har använts ska det i  förvaltningsberättelsen framgå till vad och varför medlen har  använts.
Lag (2023:643)
.
Negativt balanskravsresultat
11 §
Om balanskravsresultatet enligt 10 § för ett visst  räkenskapsår är negativt, ska det i förvaltningsberättelsen  för det året anges när och på vilket sätt det negativa  balanskravsresultatet ska regleras enligt 11 kap. 12 §  kommunallagen (2017:725).
Om fullmäktige har beslutat att en sådan reglering inte ska  ske, ska en upplysning lämnas om skälen för detta.
En upplysning ska också lämnas om hur tidigare räkenskapsårs  negativa balanskravsresultat har reglerats och om det  balanskravsresultat som återstår att reglera.
Den kommunala koncernen
12 §
Om kommunen eller regionen ingår i en kommunal koncern,  ska förvaltningsberättelsen innehålla upplysningar om  koncernen enligt 1-5, 7 och 9 §§.
Lag (2023:643)
.
Privata utförare
13 §
Förvaltningsberättelsen ska innehålla upplysningar om  sådana privata utförare enligt 10 kap. 7 § kommunallagen 
(2017:725) som inte är kommunala koncernföretag. Upplysningar  ska dock endast lämnas om sådana förhållanden som är av  väsentlig betydelse för bedömningen av kommunens eller  regionens verksamhet eller ekonomiska ställning.
Lag (2019:986)
.
12 kap. Sammanställda räkenskaper
De sammanställda räkenskapernas delar
1 §
Med sammanställda räkenskaper för en kommunal koncern  avses en sammanställning av kommunens eller regionens och de  kommunala koncernföretagens resultaträkningar, balansräkningar  och kassaflödesanalyser samt noter.
Lag (2019:986)
.
Skyldighet att upprätta sammanställda räkenskaper
2 §
Sammanställda räkenskaper ska upprättas för den kommunala  koncernen.
Sammanställda räkenskaper behöver dock inte upprättas för den  kommunala koncernen om samtliga kommunala koncernföretag,  såväl var för sig som tillsammans, är utan väsentlig betydelse  för kommunen eller regionen.
Lag (2019:986)
.
Kommunala koncernföretag som inte behöver omfattas av de  sammanställda räkenskaperna
3 §
Ett kommunalt koncernföretag behöver inte omfattas av de  sammanställda räkenskaperna om företaget är utan väsentlig  betydelse för kommunen eller regionen.
Om två eller flera av dessa kommunala koncernföretag  tillsammans bedöms ha väsentlig betydelse för kommunen eller  regionen, ska de dock omfattas av de sammanställda  räkenskaperna.
Lag (2019:986)
.
Förvärvsanalys
4 §
Första gången ett kommunalt koncernföretag ska  omfattas av de sammanställda räkenskaperna ska en  förvärvsanalys upprättas för att fastställa  anskaffningsvärdet på det förvärvade kommunala  koncernföretagets tillgångar och skulder. En sådan  förvärvsanalys ska också upprättas vid förvärv av aktier  eller andelar i en juridisk person.
Konsolideringsmetod
5 §
Ett kommunalt koncernföretags tillgångar och skulder  enligt förvärvsanalysen i 4 § ska räknas in i den  sammanställda resultaträkningen och i den sammanställda  balansräkningen.
Konsolidering ska ske i proportion till kommunens eller  regionens ägda andel av det kommunala koncernföretaget. Om det  kommunala koncernföretaget är ett kommunalförbund eller ett  samordningsförbund enligt lagen (2003:1210) om finansiell  samordning av rehabiliteringsinsatser, ska konsolidering ske i  proportion till kommunens eller regionens andel av det  kommunala koncernföretagets tillgångar och skulder. Om det  kommunala koncernföretaget är en stiftelse, ska konsolidering  ske i proportion till den andel av stiftelsens kapital som  kommunen eller regionen har bidragit med.
Om det finns särskilda skäl och det är förenligt med kravet i 
4 kap. 3 § på en rättvisande bild, får kapitalandelsmetoden i 
7 kap. 26 §, 27 §, 28 § första stycket och 29 §  årsredovisningslagen (1995:1554) tillämpas vid konsolidering.
Lag (2019:986)
.
Sammanställd resultaträkning och sammanställd balansräkning
6 §
I fråga om upprättandet av den sammanställda  resultaträkningen och den sammanställda balansräkningen ska 
5 kap. om resultaträkning och 6 kap. om balansräkning  tillämpas. Bestämmelserna i 5 kap. 4 § och 6 kap. 4 § ska  dock inte tillämpas för de kommunala koncernföretagen.
I fråga om posterna i den sammanställda balansräkningen ska 4  kap. 6 § om specifikation till balansräkningspost  tillämpas.
Lag (2018:1980)
.
Sammanställd kassaflödesanalys
7 §
I fråga om upprättande av den sammanställda  kassaflödesanalysen ska 8 kap. 1 § om kassaflödesanalys  tillämpas.
Noter
8 §
I fråga om upprättande av noter i de sammanställda  räkenskaperna ska 9 kap. 1-7, 9-12 och 14-16 §§ tillämpas.
13 kap. Delårsrapport
Upprättande av delårsrapport
1 §
Minst en gång under räkenskapsåret ska en särskild  redovisning (delårsrapport) upprättas för verksamheten och  ekonomin från räkenskapsårets början. Minst en rapport ska  omfatta en period av minst hälften och högst två tredjedelar  av räkenskapsåret.
Delårsrapportens delar
2 §
Delårsrapporten ska innehålla
- en resultaträkning,
- en balansräkning, och
- en förenklad förvaltningsberättelse.
Jämförelsetal
3 §
För varje post eller delpost i resultaträkningen i en  delårsrapport ska belopp för motsvarande period under närmast  föregående räkenskapsår, prognos för resultatet för  räkenskapsåret och budget för innevarande räkenskapsår  redovisas.
För varje post eller delpost i balansräkningen i en  delårsrapport ska belopp för motsvarande post för närmast  föregående räkenskapsårs utgång redovisas.
Övergångsbestämmelser
2018:597
1. Denna lag träder i kraft den 1 januari 2019.
2. Lagen tillämpas första gången på bokföring, årsredovisning  och delårsrapporter för räkenskapsåret 2019.
3. Genom lagen upphävs lagen (1997:614) om kommunal  redovisning.
4. Den upphävda lagen gäller dock fortfarande i fråga om  årsredovisningen för räkenskapsåret 2018.
5. Äldre föreskrifter gäller fortfarande för upplösning av  bidrag till infrastruktur som har beslutats under år 2009.
2023:643
1. Denna lag träder i kraft den 1 januari 2024.
2. Lagen tillämpas första gången för räkenskapsåret 2024.
3. Om en kommun eller en region har en sådan  resultatutjämningsreserv som avses i 11 kap. 14 §  kommunallagen (2017:725) i dess lydelse före den 1 januari 
2024, ska balansräkningen ställas upp enligt 6 kap. 2 § med  följande tillägg under EGET KAPITAL, AVSÄTTNINGAR OCH  SKULDER: A. Eget kapital, I. Eget kapital vid årets början,  varav resultatutjämningsreserv och III. Eget kapital vid årets  slut, varav resultatutjämningsreserv.
4. Vid användning av medel från en sådan  resultatutjämningsreserv som avses i 11 kap. 14 §  kommunallagen i dess lydelse före den 1 januari 2024 ska  upplysningarna i förvaltningsberättelsen enligt 11 kap. 10 §  även innehålla årets resultat med justering för förändring av  resultatutjämningsreserven.
2024:345
1. Denna lag träder i kraft den 1 juli 2024.
2. Räkenskapsinformation som vid ikraftträdandet bevaras i  mikroskrift får fortsatt bevaras i den formen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.