Title: Förordning (2022:107) om statligt stöd till regionala elektrifieringspiloter för tunga transporter
SFS Number: Svensk författningssamling 2022:107
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022107-om-statligt-stod-till_sfs-2022-107/
Source Link: http://rkrattsbaser.gov.se/sfst?bet=2022:107
Amendment Register Link: http://rkrattsbaser.gov.se/sfsr?bet=2022:107
Ministry/Authority: Klimat- och näringslivsdepartementet RSE
Issued: 2022-02-10
Metadata: {"Utfärdad": "2022-02-10", "Ändrad": "t.o.m. SFS 2024:387"}

==================================================

Förordning (2022:107) om statligt stöd till regionala elektrifieringspiloter för tunga transporter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:107
Departement/myndighet
:   
Klimat- och näringslivsdepartementet RSE
Utfärdad
:   
2022-02-10
Ändrad
:   
t.o.m. SFS 2024:387
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statligt stöd  för att bygga infrastruktur och utveckla regionala  elektrifieringspiloter för tunga godstransporter på väg.  Stödet syftar till att påskynda elektrifieringen av regionala  tunga godstransporter.
2 §
Förordningen är meddelad med stöd av 8 kap. 7 §  regeringsformen.
Ord och uttryck
3 §
I denna förordning betyder
1. regional elektrifieringspilot: ett projekt
a) där aktörer går samman för att bygga infrastruktur med  strategiskt placerade laddstationer eller tankstationer för  vätgas, och
b) som möjliggör tunga elektrifierade lastbilstransporter och  optimerade logistikflöden inom ett område med omfattande behov  av godstransporter,
2. laddstation: en anläggning med en eller flera  laddningspunkter,
3. laddningspunkt: ett gränssnitt där ett elfordon i taget kan  laddas eller där ett batteri på ett elfordon i taget kan bytas  ut,
4. tankstation för vätgas: en anordning för tankning som  tillhandahåller vätgas i en fast eller rörlig anläggning.
I övrigt har ord och uttryck i förordningen samma betydelse  som i kommissionens förordning (EU) 2023/2831 av den 
13 december 2023 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse och i kommissionens förordning (EU) nr 
651/2014 av den 17 juni 2014 genom vilken vissa kategorier av  stöd förklaras förenliga med den inre marknaden enligt  artiklarna 107 och 108 i fördraget. Förordning (2024:387).
Förutsättningar för stöd
4 §
Stöd får, om det finns medel, lämnas för att genomföra en  regional elektrifieringspilot
1. i enlighet med de villkor som anges i kapitel I och artikel 
36a i kommissionens förordning (EU) nr 651/2014 eller i  kommissionens för-ordning (EU) 2023/2831,
2. om stödmottagaren bedöms ha förutsättningar att genomföra  åtgärden i samverkan mellan olika aktörer och sprida kunskap  och information om den,
3. om stödmottagaren tillgängliggör relevanta fordons-,  laddnings- och tankningsrelaterade data om elektrifiering och  optimerade logistikflöden,
4. om laddningspunkterna utrustas på ett sådant sätt att  information om dem kan förmedlas och offentliggöras i realtid,  och
5. om stödmottagaren åtar sig att under fem år efter det att  en laddnings- eller tankningsstation färdigställts säkerställa  att den är i fortsatt drift. Förordning (2024:387).
5 §
Om ett stöd lämnas enligt 4 § får stöd, om det finns  medel, även lämnas för
1. utveckling, test och demonstration av regionala  elektrifieringspiloter i enlighet med kapitel I och artikel 
25.2 c i kommissionens förordning (EU) nr 651/2014, och
2. insatser som är relevanta för att genomföra en regional  elektrifieringspilot, i enlighet med kapitel I och artikel 27  i kommissionens förordning (EU) nr 651/2014.
Stöd enligt första stycket får även lämnas i enlighet med  kommissionens förordning (EU) 2023/2831.
Stöd enligt första och andra styckena får endast lämnas om det  har betydelse för satsningen att kunna genomföra en regional  elektrifieringspilot enligt 4 §. Förordning (2024:387).
6 §
Innan beslut om stöd fattas ska Statens energimyndighet  inhämta synpunkter från berörda länsstyrelser. Myndigheten får  vidare bestämma vilka urvalskriterier som ska gälla.
7 §
En ansökan om stöd ska ha lämnats in innan ett projekt  inleds. I ansökan ska det anges vilka aktörer som ingår i  projektet och när den regionala elektrifieringspiloten senast  kommer att vara färdigställd.
8 §
Om uppgifter om ett stöd till ett företag ska  offentliggöras enligt artikel 9 i kommissionens förordning 
(EU) nr 651/2014, får stödet endast beviljas om företaget  samtycker till offentliggörandet.
9 §
Stöd får inte lämnas för åtgärder som
1. måste genomföras för att uppfylla en skyldighet enligt lag,  annan författning eller villkor i ett tillstånd, eller
2. har beviljats annat offentligt stöd för samma ändamål.
10 §
Stöd av mindre betydelse som omfattas av kommissionens  förordning (EU) 2023/2831 får inte lämnas till sådana företag  i svårigheter som avses i artikel 2.18 i kommissionens  förordning (EU) nr 651/2014. Förordning (2024:387).
11 §
Stöd till andra juridiska personer än företag får lämnas  i den omfattning som krävs för att en åtgärd ska kunna  genomföras och ska, när det gäller stödberättigande kostnader  och stödnivåer, följa samma villkor som gäller enligt 4 § 1  och 5 §.
Prövning av stödärenden
12 §
Statens energimyndighet prövar frågor om stöd. En ansökan  om stöd ska vara skriftlig och lämnas elektroniskt till  myndigheten.
13 §
En ansökan om stöd enligt kommissionens förordning (EU) 
2023/2831 ska innehålla en redogörelse för allt annat stöd
1. av mindre betydelse som sökanden har tagit emot under den  senaste treårsperioden, och
2. som sökanden tidigare ansökt om eller beviljats och som  avser samma stödberättigande kostnader som ansökan omfattar.
Förordning (2024:387).
Beslut om stöd
14 §
Statens energimyndighet ska, innan ett stöd enligt  kommissionens förordning (EU) 2023/2831 beviljas,
1. lämna de upplysningar till stödmottagaren som framgår av  artikel 7.4 i den förordningen, och
2. genomföra den kontroll som framgår av artikel 6.4 i den  förordningen. Förordning (2024:387).
15 §
Ett beslut om stöd ska innehålla villkor om att  stödmottagaren, på begäran av Statens energimyndighet, ska  lämna de uppgifter som krävs för uppföljning och utvärdering  av stödet. Beslutet ska även innehålla de övriga villkor som  behövs för att tillgodose syftet med stödet.
I beslutet ska det även anges när den åtgärd som stödet avser  senast ska vara utförd. Efter ansökan får myndigheten förlänga  denna frist, om det finns särskilda skäl.
Utbetalning av stöd
16 §
Ett stöd betalas ut efter slutfört arbete. Statens  energimyndighet får dock betala ut högst 75 procent av det  beviljade stödet i förskott.
17 §
Ett stöd som har beviljats enligt denna förordning får  inte betalas ut till ett företag som är föremål för  betalningskrav på grund av ett beslut av Europeiska  kommissionen som förklarar att ett stöd beviljat av en svensk  stödgivare är olagligt och oförenligt med den inre marknaden.
18 §
Statens energimyndighet ska besluta att ett stöd helt  eller delvis inte ska betalas ut, om
1. sökanden genom oriktiga uppgifter eller på något annat sätt  orsakat att stödet beviljats felaktigt eller med för högt  belopp,
2. stödet av någon annan orsak beviljats felaktigt eller med  för högt belopp och mottagaren skäligen borde ha insett detta,  eller
3. villkoren för stödet inte har följts.
Tillsyn
19 §
Statens energimyndighet utövar tillsyn över att villkoren  för stödet följs.
Återbetalning och återkrav
20 §
En stödmottagare är återbetalningsskyldig för stöd som  har betalats ut
1. i sådana situationer som anges i 18 §, eller
2. om stödet helt eller delvis inte har utnyttjats eller inte  har använts för det ändamål som det har beviljats för.
På det belopp som ska betalas tillbaka ska ränta enligt  räntelagen (1975:635) betalas.
21 §
Om en stödmottagare är återbetalningsskyldig enligt 20 §,  ska Statens energimyndighet besluta att helt eller delvis  kräva tillbaka stödet tillsammans med ränta. Kravet eller  räntan får helt eller delvis sättas ned om det finns särskilda  skäl.
Offentliggörande, rapportering och registerföring
22 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Bemyndigande
23 §
Statens energimyndighet får meddela föreskrifter om  verkställigheten av denna förordning.
Överklagande
24 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 17, 18 och 21 §§ får dock inte överklagas.
Förordning (2024:387).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.