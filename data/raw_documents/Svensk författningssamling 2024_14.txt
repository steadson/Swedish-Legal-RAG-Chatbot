Title: Förordning (2024:14) om behandling av personuppgifter vid Försäkringskassan och Pensionsmyndigheten
SFS Number: Svensk författningssamling 2024:14
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202414-om-behandling-av_sfs-2024-14/
Source Link: http://rkrattsbaser.gov.se/sfst?bet=2024:14
Amendment Register Link: http://rkrattsbaser.gov.se/sfsr?bet=2024:14
Ministry/Authority: Socialdepartementet
Issued: 2024-01-25
Metadata: {"Utfärdad": "2024-01-25"}

==================================================

Förordning (2024:14) om behandling av personuppgifter vid Försäkringskassan och Pensionsmyndigheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:14
Departement/myndighet
:   
Socialdepartementet
Utfärdad
:   
2024-01-25
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna förordning innehåller bestämmelser som ansluter till 
114 kap. socialförsäkringsbalken.
Förordningen är meddelad med stöd av 8 kap. 7 §  regeringsformen.
Tillgång till personuppgifter
2 §
Försäkringskassan och Pensionsmyndigheten ansvarar för att  det inom respektive myndighet finns rutiner för att tilldela,  förändra, ta bort och regelbundet följa upp behörigheter för  tillgång till personuppgifter.
3 §
Försäkringskassan och Pensionsmyndigheten ansvarar för att  det inom respektive myndighet finns rutiner för att  regelbundet kontrollera och följa upp åtkomsten till  personuppgifter.
Direktåtkomst
4 §
Pensionsmyndigheten får ha direktåtkomst till  personuppgifter hos Försäkringskassan om beviljad och utbetald  sjukersättning, aktivitetsersättning och livränta samt  arbetsskada, för att
1. fastställa pensionsrätt för allmän ålderspension,
2. bedöma om allmän ålderspension kan lämnas utan föregående  ansökan, eller
3. bedöma och beräkna rätten till allmän ålderspension,  efterlevandepension eller efterlevandestöd.
Vid direktåtkomst enligt första stycket har  Pensionsmyndigheten rätt att ta del av de personuppgifter som  omfattas av åtkomsten.
5 §
Arbetsförmedlingen och sådana kommuner och regioner som  deltar i samverkan och finansiell samordning inom  rehabiliteringsområdet får ha direktåtkomst till  personuppgifter hos Försäkringskassan i den utsträckning den  registrerade samtycker till det. Endast de personer vid nämnda  myndigheter som ansvarar för den lokala samverkansaktivitet i  vilken den registrerade deltar får ges behörighet för  direktåtkomst till sådana personuppgifter.
6 §
Den registrerade får ha direktåtkomst till sådana  personuppgifter om sig själv hos Försäkringskassan och  Pensionsmyndigheten som får lämnas ut till honom eller henne.  Vid sådan direktåtkomst ska den registrerades identitet  kontrolleras genom en säker metod för identifiering.
Bemyndiganden
7 §
Riksarkivet får, efter att ha gett Försäkringskassan och  Pensionsmyndigheten tillfälle att yttra sig, meddela  föreskrifter om att uppgifter som ska gallras enligt 114 kap. 
15 § socialförsäkringsbalken får bevaras för arkivändamål av  allmänt intresse, vetenskapliga eller historiska  forskningsändamål eller statistiska ändamål.
8 §
Försäkringskassan får, i fråga om sin verksamhet, meddela  föreskrifter om
1. fastställande av sådana avgifter som avses i 114 kap. 16 §  socialförsäkringsbalken, om inte utlämnandet är avgiftsfritt  till följd av att det enligt lag eller förordning finns en  skyldighet att lämna ut uppgifterna till en annan myndighet,  och
2. verkställigheten av 114 kap. socialförsäkringsbalken och av  denna förordning.
9 §
Pensionsmyndigheten får, i fråga om sin verksamhet,  meddela föreskrifter om
1. fastställande av sådana avgifter som avses i 114 kap. 16 §  socialförsäkringsbalken, om inte utlämnandet är avgiftsfritt  till följd av att det enligt lag eller förordning finns en  skyldighet att lämna ut uppgifterna till en annan myndighet,  och
2. verkställigheten av 114 kap. socialförsäkringsbalken och av  denna förordning.
Övergångsbestämmelser
2024:14
1. Denna förordning träder i kraft den 15 februari 2024.
2. Genom förordningen upphävs förordningen (2003:766) om  behandling av personuppgifter inom socialförsäkringens  administration.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.