Title: Förordning (2017:175) om försöksverksamhet med betyg från årskurs 4 i grundskolan, grundsärskolan och sameskolan och från årskurs 5 i specialskolan
SFS Number: Svensk författningssamling 2017:175
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017175-om-forsoksverksamhet-med_sfs-2017-175/
Source Link: http://rkrattsbaser.gov.se/sfst?bet=2017:175
Amendment Register Link: http://rkrattsbaser.gov.se/sfsr?bet=2017:175
Ministry/Authority: Utbildningsdepartementet
Issued: 2017-03-02
Metadata: {"Utfärdad": "2017-03-02"}

==================================================

Förordning (2017:175) om försöksverksamhet med betyg från årskurs 4 i grundskolan, grundsärskolan och sameskolan och från årskurs 5 i specialskolan
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:175
Departement/myndighet
:   
Utbildningsdepartementet
Utfärdad
:   
2017-03-02
Tidsbestämd
: 
2021-07-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning är meddelad med stöd av 3 kap. 13 a §  skollagen (2010:800) och innehåller bestämmelser om  försöksverksamhet med betygssättning i årskurs 4 och 5 i  grundskolan, grundsärskolan och sameskolan och i årskurs 5  och 6 i specialskolan.
Betygssättning i försöksverksamheten
2 §
Bestämmelser om betyg i skollagen (2010:800) och i andra  författningar ska tillämpas när betyg ges inom  försöksverksamheten, om inte något annat anges i denna  förordning.
3 §
Betyg ska sättas och utfärdas i slutet av varje termin i  årskurs 4 och 5 i grundskolan, grundsärskolan och sameskolan  och i slutet av varje termin i årskurs 5 och 6 i  specialskolan, i de ämnen som eleven har fått undervisning i  under terminen.
När betyg sätts enligt denna förordning ska betygssättningen  bygga på en bedömning av de kunskaper som eleven inhämtat  till och med den aktuella terminen. Vid bedömningen ska  elevens kunskaper ställas i relation till de kunskaper som en  elev ska ha uppnått vid betygstillfället i förhållande till  kunskapskraven i årskurs 6 i grundskolan, grundsärskolan och  sameskolan och i förhållande till kunskapskraven i årskurs 7  i specialskolan.
4 §
Skyldigheten enligt 10 kap. 13 § första stycket, 11 kap. 
16 § första stycket, 12 kap. 13 § första stycket och 13 kap. 
13 § första stycket skollagen (2010:800) att ge viss  information i en skriftlig individuell utvecklingsplan gäller  inte när elever enligt denna förordning ges betyg i årskurs 4  och 5 i grundskolan, grundsärskolan och sameskolan och i  årskurs 5 och 6 i specialskolan.
Förutsättningar för deltagande i försöksverksamheten
5 §
En huvudman får bara delta i försöksverksamheten om det  hos den berörda skolenhetens rektor och lärare finns intresse  av att delta. Rektorn ska ha dokumenterat sitt intresse genom  en tjänsteanteckning. Lärarnas intresse ska ha uttryckts  genom skriftlig dokumentation. För de lärare som är fackligt  anslutna bör det göras genom arbetstagarorganisationer på  skolenheten.
Dessutom ska eleverna vid berörda skolenheter och deras  vårdnadshavare ha haft möjlighet att yttra sig.
6 §
En huvudman med fyra skolenheter eller fler får delta i  försöksverksamheten med högst en fjärdedel av alla sina  skolenheter. En huvudman med tre eller färre skolenheter får  delta med en skolenhet.
7 §
Högst etthundra skolenheter får delta i  försöksverksamheten.
Ansökan om deltagande i försöksverksamheten
8 §
Statens skolverk prövar efter ansökan frågor om  deltagande i försöksverksamheten.
Skolverket ska vid prövningen sträva efter ett representativt  urval av deltagare med hänsyn till skolenheternas  elevsammansättning och geografiska läge.
En ansökan ska beviljas om det inte finns hinder mot det på  grund av andra stycket eller 5, 6, 7 eller 9 §.
9 §
En ansökan om deltagande i försöksverksamheten ska göras  av huvudmannen för berörd skolenhet.
En ansökan ska innehålla
1. uppgifter om hur många skolenheter huvudmannen har och  vilken eller vilka av dessa skolenheter som ska delta i  försöksverksamheten,
2. uppgifter om att berörd skolenhets rektor och lärare  uttryckt intresse att delta i försöksverksamheten enligt 5 §,
3. uppgifter om att berörda elevers vårdnadshavare och  berörda elever har beretts tillfälle att yttra sig enligt 5 §  och att hänsyn har tagits till deras synpunkter i möjligaste  mån, och
4. information om vilken bedömning huvudmannen har gjort när  det gäller behovet av kompetensutvecklingsinsatser för lärare  som ska besluta om betyg inom ramen för försöksverksamheten  och vilka eventuella insatser som planeras.
Uppgiftsskyldighet, uppföljning och utvärdering
10 §
En huvudman som deltar i försöksverksamheten enligt  denna förordning är skyldig att lämna de uppgifter som  Statens skolverk begär och att medverka i uppföljning och  utvärdering av försöksverksamheten.
Bemyndigande
11 §
Statens skolverk får meddela föreskrifter om  verkställighet av denna förordning.
Överklagandeförbud
12 §
Beslut enligt denna förordning får inte överklagas.
Övergångsbestämmelser
2017:175
1. Denna förordning träder i kraft den 1 april 2017.
2. Förordningen tillämpas på utbildning från och med läsåret 
2017/18.
3. Förordningen upphör att gälla vid utgången av juni 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.