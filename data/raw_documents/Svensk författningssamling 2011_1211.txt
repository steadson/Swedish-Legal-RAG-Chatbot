Title: Lag (2011:1211) om Konsumentombudsmannens medverkan i vissa tvister
SFS Number: Svensk författningssamling 2011:1211
URL: https://www.riksdagen.se/sv/dokument-och-lagar/dokument/svensk-forfattningssamling/lag-20111211-om-konsumentombudsmannens_sfs-2011-1211/
Source Link: http://rkrattsbaser.gov.se/sfst?bet=2011:1211
Amendment Register Link: http://rkrattsbaser.gov.se/sfsr?bet=2011:1211
Ministry/Authority: Finansdepartementet KO
Issued: 2011-12-01
Metadata: {"Utfärdad": "2011-12-01"}

==================================================

Lag (2011:1211) om Konsumentombudsmannens medverkan i vissa tvister
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:1211
Departement/myndighet
:   
Finansdepartementet KO
Utfärdad
:   
2011-12-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna lag finns bestämmelser om Konsumentombudsmannens  medverkan i vissa tvister mellan konsumenter och  näringsidkare.
2 §
I en tvist mellan en konsument och en näringsidkare får  Konsumentombudsmannen besluta att biträda konsumenten som ombud  vid allmän domstol och hos Kronofogdemyndigheten, om tvisten är  av betydelse för rättstillämpningen eller om det annars finns  ett allmänt konsumentintresse av att tvisten prövas.
3 §
Under den tid som Konsumentombudsmannen är ombud enligt  denna lag ska konsumenten få de förmåner som avses i 16-20 §§  rättshjälpslagen (1996:1619). Kostnaderna för förmånerna ska  stanna på staten.
Konsumentombudsmannen beslutar i fråga om en sådan utredning  som avses i 17 § rättshjälpslagen samt om ersättning till den  som medverkat vid utredningen.
4 §
Om Konsumentombudsmannen enligt denna lag biträder en  konsument vid talan i allmän domstol, ska bestämmelserna om  tvistemål om mindre värden i 1 kap. 3 d §, 10 kap. 8 a § och 
18 kap. 8 a § rättegångsbalken inte tillämpas.
5 §
Om konsumenten enligt 18 kap. rättegångsbalken är skyldig  att ersätta näringsidkaren för dennes rättegångskostnader, ska  staten i stället för konsumenten förpliktas att betala dessa  kostnader. Staten svarar dock inte för näringsidkarens  kostnader om dessa uppstått efter det att Konsumentombudsmannen  upphört att vara ombud och näringsidkaren underrättats om detta.
Om näringsidkaren genom handlande som avses i 18 kap. 6 §
rättegångsbalken orsakat uppskov i målet eller på annat sätt  vållat kostnad för Konsumentombudsmannen, är näringsidkaren  skyldig att ersätta staten för denna kostnad.
6 §
I 32 § 7 rättshjälpslagen (1996:1619) finns bestämmelser om  att beviljad rättshjälp ska upphöra om Konsumentombudsmannen  beslutar att biträda konsumenten.
7 §
Konsumentombudsmannens beslut enligt denna lag får inte  överklagas.
Övergångsbestämmelser
2011:1211
1. Denna lag träder i kraft den 1 januari 2012.
2. Lagen tillämpas även på ärenden enligt lagen (1997:379) om  försöksverksamhet avseende medverkan av Konsumentombudsmannen i  vissa tvister som inletts före utgången av 2011.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.