Title: Konkurrensförordning (2021:87)
SFS Number: Svensk författningssamling 2021:87
URL: https://www.riksdagen.se/sv/dokument-och-lagar/dokument/svensk-forfattningssamling/konkurrensforordning-202187_sfs-2021-87/
Source Link: http://rkrattsbaser.gov.se/sfst?bet=2021:87
Amendment Register Link: http://rkrattsbaser.gov.se/sfsr?bet=2021:87
Ministry/Authority: Klimat- och näringslivsdepartementet RSN
Issued: 2021-02-04
Metadata: {"Utfärdad": "2021-02-04", "Ändrad": "t.o.m. SFS 2024:935"}

==================================================

Konkurrensförordning (2021:87)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:87
Departement/myndighet
:   
Klimat- och näringslivsdepartementet RSN
Utfärdad
:   
2021-02-04
Ändrad
:   
t.o.m. SFS 2024:935
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning innehåller bestämmelser om
- behörig myndighet i vissa fall,
- eftergift och nedsättning av konkurrensskadeavgift,
- företagskoncentrationer,
- underrättelse om vissa domar och beslut, och
- samarbete med andra konkurrensmyndigheter.
Normgivningsbemyndigande
2 §
Denna förordning är meddelad med stöd av 8 kap. 7 §  regeringsformen.
Behörig myndighet i vissa fall
3 §
I rådets förordning (EG) nr 1/2003 av den 16 december 2002  om tillämpning av konkurrensreglerna i artiklarna 81 och 82 i  fördraget anges i enskilda artiklar uppgifter som en nationell  konkurrensmyndighet har. Om motsvarande uppgifter enligt  bestämmelser i konkurrenslagen (2008:579) ges till  Konkurrensverket eller en allmän domstol är verket eller  domstolen konkurrensmyndighet enligt den tillämpliga artikeln,  i den ursprungliga lydelsen.
När det gäller sådana uppgifter som en nationell  konkurrensmyndighet har enligt enskilda artiklar i rådets  förordning, och som saknar motsvarighet i konkurrenslagen, ska  Konkurrensverket vara konkurrensmyndighet.
4 §
Konkurrensverket är en sådan behörig myndighet som avses i  rådets förordning (EG) nr 139/2004 av den 20 januari 2004 om  kontroll av företagskoncentrationer, i den ursprungliga  lydelsen.
Konkurrensverket ska vidta de åtgärder som en medlemsstat får  eller ska vidta enligt artiklarna 4, 9 och 22 i rådets  förordning.
4 a §
Konkurrensverket ska utföra de uppgifter som en  medlemsstat har enligt
1. artiklarna 13, 14, 35 och 36 i Europaparlamentets och  rådets förordning (EU) 2022/2560 av den 14 december 2022 om  utländska subventioner som snedvrider den inre marknaden, och
2. artikel 41 i Europaparlamentets och rådets förordning (EU) 
2022/1925 av den 14 september 2022 om öppna och rättvisa  marknader inom den digitala sektorn och om ändring av direktiv 
(EU) 2019/1937 och (EU) 2020/1828 (förordningen om digitala  marknader). Förordning (2024:935).
4 b §
Konkurrensverket ska vara kontaktpunkt för Europeiska  kommissionen när det gäller den information som ska lämnas  till en medlemsstat enligt artiklarna 10, 13 och 14 i  förordning (EU) 2022/2560. Förordning (2024:935).
Eftergift och nedsättning av konkurrensskadeavgift
5 §
Innehållet i en anmälan som avses i 3 kap. 12 § första  stycket eller en uppgift som avses i 12 § andra stycket eller 
13 § första stycket konkurrenslagen (2008:579) får skrivas på  ett annat av Europeiska unionens officiella språk om  Konkurrensverket medger det.
6 §
Konkurrensverket ska notera vid vilken tidpunkt en anmälan  enligt 3 kap. 12 § första stycket, en uppgift enligt 12 §  andra stycket eller 13 § första stycket konkurrenslagen 
(2008:579) har kommit in till verket. Om det begärs ska verket  bekräfta mottagandet skriftligen.
7 §
Om ett företag i en anmälan enligt 3 kap. 12 § första  stycket konkurrenslagen (2008:579) begär anstånd enligt 3 kap. 
14 a § samma lag ska anmälan så långt möjligt innehålla  uppgift om
1. företagets namn, adress och övriga kontaktuppgifter,
2. bakgrunden till de farhågor som ledde till begäran,
3. vilka andra företag som deltar eller har deltagit i  överträdelsen,
4. vilka produkter och geografiska områden som överträdelsen  gäller,
5. överträdelsens varaktighet och art, och
6. eventuella tidigare eller möjliga anmälningar om eftergift  för överträdelsen till andra konkurrensmyndigheter.
8 §
För att komma i fråga för eftergift eller nedsättning  enligt 3 kap. 14 § 2 konkurrenslagen (2008:579) ska företaget  så långt möjligt
1. ange företagets namn, adress och övriga kontaktuppgifter,
2. ange vilka andra företag som deltar eller har deltagit i  överträdelsen och vilka personer som företrätt företagen,
3. lämna en detaljerad beskrivning av överträdelsen,
4. ange vilka produkter och geografiska områden som  överträdelsen gäller,
5. lämna uppgift om överträdelsens varaktighet,
6. ange vilka kontakter som har ägt rum mellan de företag som  deltagit i överträdelsen, innehållet i dessa kontakter och vid  vilka tidpunkter kontakterna har ägt rum,
7. ange vad de deltagande företagen har gjort för att  möjliggöra och genomföra överträdelsen,
8. se till att företagets personal och tidigare personal kan  höras av Konkurrensverket, och
9. lämna uppgift om eventuella tidigare eller möjliga  anmälningar om eftergift för överträdelsen till andra  konkurrensmyndigheter.
Det företag som avses i första stycket ska stå till  Konkurrensverkets förfogande och besvara alla frågor som kan  bidra till att fastställa faktiska omständigheter.
9 §
Om ett företag har ansökt om eftergift hos Europeiska  kommissionen och ansökan omfattar fler än tre medlemsstater  som berörda territorier ska den anmälan som avses i 7 §  innehålla uppgift om
1. företagets namn och adress,
2. namn på övriga parter i den överträdelse som ansökan till  kommissionen avser,
3. den eller de berörda produkterna och territorierna,
4. överträdelsens varaktighet och art,
5. den eller de medlemsstater där bevisen för överträdelsen  sannolikt finns, och
6. eventuella tidigare eller möjliga ansökningar om eftergift  avseende överträdelsen till andra konkurrensmyndigheter.
Konkurrensverket får endast begära att företaget kompletterar  sin anmälan i fråga om de uppgifter som föreskrivs i första  stycket.
10 §
Ett anstånd som Konkurrensverket har lämnat enligt 3 kap. 
14 a § konkurrenslagen (2008:579) till ett företag som avses i 
9 § löper ut
1. när Europeiska kommissionen beslutat att inte eller delvis  inte vidta någon åtgärd med anledning av den överträdelse som  ansökan till kommissionen avser, eller
2. vid den senare tidpunkt som Konkurrensverket bestämmer.
11 §
Konkurrensverket får bestämma att den anståndstid som  föreskrivs i 10 § ska löpa ut tidigare om det behövs för att
1. kunna avgränsa anmälan mot andra överträdelser, eller
2. bedöma förutsättningarna för fördelning av ärenden enligt  kommissionens tillkännagivande om samarbete inom nätverket av  konkurrensmyndigheter (2004/C 101/3).
Företagskoncentrationer
12 §
En anmälan till Konkurrensverket om företagskoncentration  enligt 4 kap. 6 eller 7 § konkurrenslagen (2008:579) ska göras  skriftligen.
13 §
Konkurrensverket får meddela föreskrifter om
1. vilka uppgifter som ska lämnas i en sådan anmälan som anges  i 12 §, och
2. hur anmälan ska utformas.
14 §
Innan Konkurrensverket beslutar om förbud enligt 4 kap. 
1 § eller åläggande enligt 4 kap. 2 § konkurrenslagen 
(2008:579), ska verket ge den som förbudet eller åläggandet  riktar sig mot tillfälle att yttra sig över ett utkast till  beslut.
Underrättelse om vissa domar och beslut
15 §
När en allmän domstol meddelar en dom eller ett slutligt  beslut som gäller tillämpningen av artikel 101 eller 102 i  fördraget om Europeiska unionens funktionssätt (EUF-fördraget)  eller förordning (EU) 2022/1925, ska en kopia av domen eller  beslutet samma dag skickas till Konkurrensverket.  Konkurrensverket ska snarast överlämna kopian till Europeiska  kommissionen. Förordning (2024:935).
16 §
Konkurrensverket ska meddela Europeiska kommissionen när  en utredning avseende en misstänkt överträdelse av artikel 101  eller 102 i EUF-fördraget har avslutats utan att något  ingripande skett.
17 §
Konkurrensverket ska underrätta Europeiska  konkurrensnätverket om ålägganden som beslutats enligt 3 kap. 
3 § konkurrenslagen (2008:579) och som gäller tillämpningen av  artikel 101 eller 102 i EUF-fördraget.
Samarbete med andra konkurrensmyndigheter
18 §
Konkurrensverket får begära att en konkurrensmyndighet i  en annan medlemsstat i Europeiska unionen med tillämpning av  sin nationella lagstiftning genomför sådana åtgärder som avses  i 5 kap. 1, 3-5 §§ konkurrenslagen (2008:579) för att verket  ska kunna fullgöra sina uppgifter enligt den lagen.
Bestämmelser om hjälp med att genomföra sådana åtgärder finns  också i rådets förordning (EG) nr 1/2003 av den 16 december 
2002 om tillämpning av konkurrensreglerna i artiklarna 81 och 
82 i fördraget och i en överenskommelse om rättslig hjälp i  konkurrensärenden.
19 §
Konkurrensverket ska betala en konkurrensmyndighet som  genomför en sådan åtgärd som avses i 18 § första stycket den  ersättning som myndigheten kan vara berättigad till enligt  artikel 27.7 i Europaparlamentets och rådets direktiv (EU) 
2019/1 av den 11 december 2018 om att ge medlemsstaternas  konkurrensmyndigheter befogenhet att mer effektivt kontrollera  efterlevnaden av konkurrensreglerna och om att säkerställa en  väl fungerande inre marknad, i den ursprungliga lydelsen.
Förbud mot överklagande
20 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.