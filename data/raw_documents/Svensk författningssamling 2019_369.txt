Title: Vägtrafikdatalag (2019:369)
SFS Number: Svensk författningssamling 2019:369
URL: https://www.riksdagen.se/sv/dokument-och-lagar/dokument/svensk-forfattningssamling/vagtrafikdatalag-2019369_sfs-2019-369/
Source Link: http://rkrattsbaser.gov.se/sfst?bet=2019:369
Amendment Register Link: http://rkrattsbaser.gov.se/sfsr?bet=2019:369
Ministry/Authority: Landsbygds- och infrastrukturdepartementet RSIB TM
Issued: 2019-05-29
Metadata: {"Utfärdad": "2019-05-29", "Ändrad": "t.o.m. SFS 2025:138"}

==================================================

Vägtrafikdatalag (2019:369)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:369
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2019-05-29
Ändrad
:   
t.o.m. SFS 2025:138
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Grundläggande bestämmelser om behandling av  personuppgifter
3 kap. Gemensamt tillgängliga uppgifter
Övergångsbestämmelser
1 kap. Allmänna bestämmelser
Lagens syfte
1 §
Syftet med denna lag är att ge tillgång till den  information som finns i vägtrafikregistret samt att ge  Transportstyrelsen möjlighet att behandla personuppgifter på  ett ändamålsenligt sätt och att skydda människor mot att deras  personliga integritet kränks vid sådan behandling.
Lagens tillämpningsområde
2 §
Denna lag gäller vid behandling av personuppgifter i  Transportstyrelsens verksamhet på vägtrafikområdet som rör  fordon, behörigheter, tillstånd och tillsyn.
Lagen gäller endast om behandlingen är helt eller delvis  automatiserad eller om personuppgifterna ingår i eller kommer  att ingå i ett register.
3 §
Bestämmelserna om personuppgifter i följande paragrafer  gäller även vid behandling av uppgifter om juridiska personer  och avlidna:
- 2 kap. 1 § om vilka personuppgifter som ska registreras och  om gallring,
- 2 kap. 2 § om personuppgiftsansvar,
- 2 kap. 20 § om säkerhetsåtgärder, och
- 3 kap. 1-3 §§ om gemensamt tillgängliga uppgifter.
Förhållandet till annan reglering
4 §
Denna lag innehåller bestämmelser som kompletterar Europa-
parlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning), här benämnd EU:s dataskyddsförordning.
5 §
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
2 kap. Grundläggande bestämmelser om behandling av  personuppgifter
Personuppgifter som ska registreras
1 §
Transportstyrelsen ska med hjälp av automatiserad  behandling registrera personuppgifter för de ändamål som anges  i 3, 7, 11, 14 och 16 §§. Uppgiftssamlingen benämns  vägtrafikregistret.
Regeringen kan med stöd av 8 kap. 7 § regeringsformen meddela  föreskrifter om vilka personuppgifter som ska registreras och  om gallring.
Personuppgiftsansvar
2 §
Transportstyrelsen är personuppgiftsansvarig för den  behandling av personuppgifter som sker inom ramen för  myndighetens verksamhet.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om  personuppgiftsbiträden.
Ändamål
Fordonsverksamhet
3 §
Personuppgifter får behandlas i Transportstyrelsens  verksamhet som rör fordon om det är nödvändigt för att hantera  frågor om
1. fordons registrering eller användning eller därmed  sammanhängande frågor,
2. typgodkännande eller enskilt godkännande,
3. huruvida ett fordon och dess utrustning är tillförlitligt  från säkerhetssynpunkt och i övrigt lämpligt för trafik, eller
4. skatter, avgifter, ersättningar eller premier.
4 §
Personuppgifter som behandlas enligt 3 § får även  behandlas om det är nödvändigt för att tillhandahålla sådana  uppgifter om fordon som behövs i en verksamhet som stat eller  kommun ansvarar för enligt lag eller förordning, när det  gäller
1. kontroll av ordning och säkerhet i trafiken,
2. kontroll av om ett fordon och dess utrustning är  tillförlitligt från säkerhetssynpunkt och i övrigt lämpligt  för trafik,
3. beslut om, utredning om eller kontroll av skatt eller  avgift som har samband med innehav av ett fordon,
4. utsökning eller indrivning,
5. drivmedelsransonering eller försvars- eller  beredskapsplanering,
6. tillsyn, eller
7. en annan verksamhetsuppgift som förutsätter tillgång till  information om fordon.
5 §
Personuppgifter som behandlas enligt 3 § får även, i andra  fall än som avses i 4 §, behandlas om det är nödvändigt för  att tillhandahålla sådana uppgifter om fordon som behövs för
1. försäkringsgivning eller någon annan verksamhet som  underlag för prövningar eller beslut,
2. kontroll av om ett fordon och dess utrustning är  tillförlitligt från säkerhetssynpunkt och i övrigt lämpligt  för trafik,
3. trafiksäkerhets- eller miljöändamål,
4. kontroll av ägande- eller förfoganderätt vid omsättning av  fordon,
5. aktualisering, komplettering eller kontroll av uppgifter i  kund- eller medlemsregister eller liknande register, eller
6. uttag av urval av personuppgifter för direkt  marknadsföring, dock med den begränsning som följer av  artikel 21.2 och 21.3 i EU:s dataskyddsförordning.
6 §
Ett fordons registreringsnummer eller  fordonsidentifieringsnummer som behandlas enligt 3 § får även  behandlas om det är nödvändigt för att tillhandahålla  uppgifter om fordonets beskaffenhet eller utrustning.
Behörighetsverksamhet
7 §
Personuppgifter får behandlas i Transportstyrelsens  verksamhet som rör behörigheter om det är nödvändigt för att  hantera frågor om
1. behörighet att föra ett fordon av ett visst slag eller i en  viss verksamhet,
2. utbildning eller prov för viss behörighet,
3. färdskrivarkort, eller
4. avgifter.
8 §
Personuppgifter som behandlas enligt 7 § får även  behandlas om det är nödvändigt för att tillhandahålla sådana  uppgifter om behörigheter som behövs i en verksamhet som stat  eller kommun ansvarar för enligt lag eller förordning, när det  gäller
1. kontroll av ordning och säkerhet i trafiken,
2. tillstånds- eller lämplighetsprövning eller annan liknande  prövning,
3. försvars- eller beredskapsplanering,
4. tillsyn, eller
5. en annan verksamhetsuppgift som förutsätter tillgång till  information om behörigheter.
9 §
En personuppgift i form av en fotografisk bild av en  enskild som behandlas enligt 7 § får även behandlas när det är  nödvändigt för att tillhandahålla en uppgift som behövs i
1. Polismyndighetens, Säkerhetspolisens, Kustbevakningens  eller Tullverkets brottsbekämpande och lagförande verksamhet,  eller
2. Polismyndighetens arbete med att upprätthålla allmän  ordning och säkerhet.
Lag (2025:138)
.
10 §
Personuppgifter som behandlas enligt 7 § får även, i  andra fall än som avses i 8 och 9 §§, behandlas om det är  nödvändigt för att tillhandahålla sådana uppgifter om  behörigheter som behövs som underlag för prövningar eller  beslut för försäkringsgivning eller någon annan verksamhet.
Tillståndsverksamhet
11 §
Personuppgifter får behandlas i Transportstyrelsens  verksamhet som rör tillstånd om det är nödvändigt för att  hantera frågor om
1. tillstånd att bedriva yrkesmässig verksamhet,
2. förordnande eller godkännande av personal,
3. undantag från trafikregler, eller
4. avgifter.
12 §
Personuppgifter som behandlas enligt 11 § får även  behandlas om det är nödvändigt för att tillhandahålla sådana  uppgifter om tillstånd som behövs i en verksamhet som stat  eller kommun ansvarar för enligt lag eller förordning, när det  gäller
1. tillsyn, eller
2. en annan verksamhetsuppgift som förutsätter tillgång till  information om tillstånd.
13 §
Personuppgifter som behandlas enligt 11 § får även, i  andra fall än som avses i 12 §, behandlas om det är nödvändigt  för att tillhandahålla sådana uppgifter om tillstånd som  behövs som underlag för prövningar eller beslut för  försäkringsgivning eller någon annan verksamhet.
Tillsynsverksamhet
14 §
Personuppgifter får behandlas i Transportstyrelsens  verksamhet som rör tillsyn om det är nödvändigt för att  hantera frågor om
1. tillsyn, eller
2. avgifter.
15 §
Personuppgifter som behandlas enligt 14 § får även  behandlas om det är nödvändigt för att tillhandahålla sådana  uppgifter om tillsyn som behövs i en verksamhet som stat eller  kommun ansvarar för enligt lag eller förordning.
Gemensamma ändamål
16 §
Personuppgifter får behandlas om det är nödvändigt för  att fullgöra
1. en rättslig skyldighet att registrera eller på annat sätt  dokumentera en personuppgift, eller
2. en förpliktelse som följer av ett internationellt åtagande.
17 §
Personuppgifter som behandlas enligt 3, 7, 11, 14 eller 
16 § får även behandlas när det är nödvändigt för att  tillhandahålla information till
1. riksdagen eller regeringen,
2. en annan myndighet eller en enskild, om uppgifterna lämnas  med stöd av lag eller förordning, eller
3. en utländsk myndighet, ett EU-organ eller en mellanfolklig  organisation, om utlämnandet av uppgifterna sker med anledning  av Sveriges medlemskap i Europeiska unionen eller i enlighet  med en internationell konvention som Sverige har tillträtt  eller ett av riksdagen godkänt avtal med en främmande stat  eller en mellanfolklig organisation.
18 §
Personuppgifter som behandlas enligt 3, 7, 11, 14 eller 
16 § får behandlas även för andra ändamål, under förutsättning  att uppgifterna inte behandlas på ett sätt som är oförenligt  med det ändamål för vilket uppgifterna samlades in.
Rättelse
19 §
I fråga om en personuppgift om vem som är registrerad  ägare till ett fordon gäller den registrerades rätt till  rättelse i artikel 16 i EU:s dataskyddsförordning enbart i den  utsträckning som rättelse kan ske utan skada för någon annans  rättigheter eller friheter.
Före rättelse av en uppgift om vem som är registrerad ägare  till ett fordon, ska Transportstyrelsen ge den som berörs av  åtgärden tillfälle att yttra sig. Något yttrande behöver dock  inte inhämtas om den som berörs av åtgärden är okänd eller det  är uppenbart obehövligt.
Säkerhetsåtgärder
20 §
Tillgången till personuppgifter ska begränsas till vad  var och en behöver för att kunna fullgöra sina  arbetsuppgifter.
Personuppgifter som har behandlats för ändamål som anges i 3-15 §§, 16 § 2 och 17 § ska avskiljas så att tillgången till  dem begränsas om de inte längre behövs i Transportstyrelsens  löpande verksamhet.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela ytterligare  föreskrifter om säkerhetsåtgärder till skydd för  personuppgifter.
Sökning
21 §
Det är förbjudet att utföra sökningar i syfte att få fram  ett urval av personer grundat på sådana uppgifter som avses i  artikel 9.1 i EU:s dataskyddsförordning.
Avgifter
22 §
Regeringen eller den myndighet som regeringen bestämmer  får meddela föreskrifter om avgifter för registrering och  ärendehandläggning enligt denna lag och enligt föreskrifter  som har meddelats med stöd av lagen.
3 kap. Gemensamt tillgängliga uppgifter
1 §
Detta kapitel innehåller särskilda bestämmelser för  behandling av personuppgifter som görs eller har gjorts  gemensamt tillgängliga i Transportstyrelsens verksamhet på  vägtrafikområdet. Uppgifter som endast ett fåtal personer har  rätt att ta del av anses inte som gemensamt tillgängliga.
Detta kapitel gäller inte när personuppgifter behandlas med  stöd av 2 kap. 16 § 1.
Personuppgifter som får göras gemensamt tillgängliga
2 §
Personuppgifter i Transportstyrelsens verksamhet på  vägtrafik-området som rör fordon, behörigheter, tillstånd och  tillsyn får göras gemensamt tillgängliga.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om sådana uppgifter.
Sökning
3 §
Regeringen kan med stöd av 8 kap. 7 § regeringsformen  meddela föreskrifter om sökbegrepp. Vid sökning i  personuppgifter som har gjorts gemensamt tillgängliga får det  endast användas sökbegrepp som anges i sådana föreskrifter.
Begränsningen i första stycket gäller inte vid sökning i en  viss handling.
Direktåtkomst
4 §
Direktåtkomst till personuppgifter hos Transportstyrelsen  får endast
1. medges till sådana uppgifter som avses i 2 kap. 1 §,
2. medges för de ändamål som anges i 2 kap. 3 och 4 §§, 5 § 
1-4,
6-15 §§, 16 § 2 samt 17 och 18 §§, och
3. avse personuppgifter som har gjorts gemensamt tillgängliga.
Den registrerade får ha direktåtkomst till personuppgifter som  rör honom eller henne.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om
1. omfattningen av direktåtkomsten,
2. undantag från första stycket 1, och
3. behörighet och säkerhet vid direktåtkomst.
5 §
Den som har medgetts direktåtkomst enligt 4 § ansvarar för  att tillgången till personuppgifter begränsas till vad var och  en behöver för att kunna fullgöra sina arbetsuppgifter.
6 §
Vid sökning genom direktåtkomst i en annan stats register  över vägtransportföretag enligt artikel 16 i  Europaparlamentets och rådets förordning (EG) nr 1071/2009 av  den 21 oktober 2009 om gemensamma regler beträffande de  villkor som ska uppfyllas av personer som bedriver yrkesmässig  trafik och om upphävande av rådets direktiv 96/26/EG, får den  svenska kontaktpunkten behandla uppgifter endast i den  utsträckning den andra staten tillåter det och behandlingen i  motsvarande fall hade varit tillåten enligt EU:s  dataskyddsförordning, lagen (2018:218) med kompletterande  bestämmelser till EU:s dataskyddsförordning, denna lag och  föreskrifter som har meddelats i anslutning till dessa lagar.
Lag (2022:468)
.
Övergångsbestämmelser
2019:369
1. Denna lag träder i kraft den 1 juli 2019.
2. I lagen (2019:371) om upphävande av lagen (2001:558) om  vägtrafikregister finns bestämmelser om
a) ärenden som avser en begäran om rättelse av en uppgift om  registrerad fordonsägare som har gjorts före ikraftträdandet,  och
b) överklagande av beslut.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.