Title: Förordning (2011:131) med instruktion för Sameskolstyrelsen
SFS Number: Svensk författningssamling 2011:131
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011131-med-instruktion-for_sfs-2011-131/
Source Link: http://rkrattsbaser.gov.se/sfst?bet=2011:131
Amendment Register Link: http://rkrattsbaser.gov.se/sfsr?bet=2011:131
Ministry/Authority: Utbildningsdepartementet
Issued: 2011-02-24
Metadata: {"Utfärdad": "2011-02-24", "Ändrad": "t.o.m. SFS 2024:624"}

==================================================

Förordning (2011:131) med instruktion för Sameskolstyrelsen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:131
Departement/myndighet
:   
Utbildningsdepartementet
Utfärdad
:   
2011-02-24
Ändrad
:   
t.o.m. SFS 2024:624
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Sameskolstyrelsen ansvarar för utbildning i sameskolan  samt i förskoleklass och fritidshem vid en skolenhet med  sameskola. Myndigheten ska i sitt arbete beakta att  utbildningen enligt 1 kap. 5 § tredje stycket skollagen 
(2010:800) ska vila på vetenskaplig grund och beprövad  erfarenhet.
Myndigheten ska genom sin verksamhet främja att alla barn till  samer får tillgång till en likvärdig utbildning enligt  skollagen med samiska undervisningsinslag av god kvalitet i en  trygg miljö. Myndigheten ska bidra till goda förutsättningar  för barnens utveckling och lärande samt förbättrade  kunskapsresultat för eleverna i sameskolan.
Myndigheten har även andra uppgifter som följer av denna  förordning eller av andra särskilda bestämmelser eller  särskilda beslut. Förordning (2024:624).
2 §
Myndigheten ska
1. informera om sameskolan och om samiska undervisningsinslag  i skolväsendet, och
2. främja utveckling och produktion av läromedel för samisk  undervisning. Förordning (2019:1277).
3 §
Myndigheten får efter avtal med en kommun ta över ansvaret  för kommunens uppgifter inom förskolan. Hela eller en  väsentlig del av utbildningen i förskolan får bedrivas på  samiska. Myndigheten ska ta ut ersättning av kommunen och får  ta ut avgift från vårdnadshavarna för verksamheten.  Inkomsterna disponeras av myndigheten och ska bidra till att  täcka kostnaderna för verksamheten. Förordning (2024:624).
3 a §
Myndigheten ska bedriva fjärrundervisning på entreprenad  enligt 23 kap. 4 § skollagen (2010:800). Myndigheten ska ta ut  ersättning för fjärrundervisningen. Inkomsterna disponeras av  myndigheten och ska bidra till att täcka kostnaderna för  verksamheten. Förordning (2019:1277).
3 b §
Myndigheten ska genomföra åtgärder för att utveckla den  integrerade samiska undervisningen. Förordning (2019:1277).
Arbetets bedrivande
4 §
Myndigheten ska integrera ett jämställdhetsperspektiv, ett  funktionshindersperspektiv och perspektivet mänskliga  rättigheter i sin verksamhet.
Vid alla åtgärder som rör barn ska myndigheten i sin  verksamhet i första hand beakta vad som bedöms vara barnets  bästa enligt Förenta nationernas konvention om barnets  rättigheter. Förordning (2019:1277).
Ledning
5 §
Myndigheten leds av en nämnd.
6 §
Nämnden ska bestå av fem ledamöter.
Organisation
7 §
Vid nämnden finns ett kansli som leds av en skolchef.
Skolchefen ska biträda nämnden i dess verksamhet och särskilt verka för att utbildningen utvecklas.
Ärendenas handläggning
8 §
När ärenden av större vikt handläggs, ska om möjligt alla ledamöter i nämnden vara närvarande.
9 §
Om ett ärende är så brådskande att nämnden inte hinner sammanträda för att behandla det, får ärendet avgöras genom kontakter mellan ordföranden och de andra ledamöterna.
Om inte heller detta hinns med eller är lämpligt, får ordföranden ensam avgöra ärendet efter samråd med skolchefen. Ett sådant beslut ska anmälas vid nästa sammanträde med nämnden.
10 §
Nämnden får i arbetsordningen meddela föreskrifter om eller i ett enskilt fall besluta att skolchefen får avgöra ärenden som är av sådant slag att de inte behöver avgöras av nämnden.
11 §
Nämnden får i arbetsordningen meddela föreskrifter om eller i ett enskilt fall besluta att ärenden som avgörs enligt 10 § inte behöver föredras.
Anställningar och uppdrag
12 §
Av 2 kap. 1 § 2 sametingslagen (1992:1433) följer att ledamöterna i nämnden utses av Sametinget. Ledamöterna utses för en bestämd tid.
Sametinget utser även ordförande i nämnden för en bestämd tid. Nämnden utser inom sig en vice ordförande för en bestämd tid.
13 §
Skolchefen anställs av myndigheten.
Som skolchef får bara den anställas som genom utbildning och  erfarenhet har pedagogisk insikt. Förordning (2017:302).
14 §
När det gäller skolchefen prövar Statens ansvarsnämnd frågor om disciplinansvar, åtalsanmälan och avskedande.
Personalansvarsnämnd
15 §
Vid myndigheten ska det finnas en personalansvarsnämnd.
Skolchefen ska vara ordförande i personalansvarsnämnden.
Tillämpligheten av vissa förordningar
16 §
Myndigheten ska tillämpa personalföreträdarförordningen
(1987:1101).
Undantag från myndighetsförordningen
17 §
Följande bestämmelser i myndighetsförordningen
(2007:515) ska inte tillämpas på myndigheten:
20 § tredje stycket om föredragning, och
24 § om ställföreträdare.
Överklagande
18 §
Av 21 § anställningsförordningen (1994:373) följer att beslut i ett anställningsärende enligt denna förordning får överklagas hos Statens överklagandenämnd.
Av 21 § anställningsförordningen följer vidare att myndighetens förslag om att anställa en skolchef eller beslut om att avbryta ett anställningsförfarande inte får överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.