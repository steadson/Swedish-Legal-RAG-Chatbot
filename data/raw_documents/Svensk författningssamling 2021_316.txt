Title: Förordning (2021:316) om statsbidrag till huvudmän för förskoleklasser och grundskolor med socioekonomiska utmaningar
SFS Number: Svensk författningssamling 2021:316
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021316-om-statsbidrag-till-huvudman_sfs-2021-316/
Source Link: http://rkrattsbaser.gov.se/sfst?bet=2021:316
Amendment Register Link: http://rkrattsbaser.gov.se/sfsr?bet=2021:316
Ministry/Authority: Utbildningsdepartementet
Issued: 2021-04-29
Metadata: {"Utfärdad": "2021-04-29", "Ändrad": "t.o.m. SFS 2024:53"}

==================================================

Förordning (2021:316) om statsbidrag till huvudmän för förskoleklasser och grundskolor med socioekonomiska utmaningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:316
Departement/myndighet
:   
Utbildningsdepartementet
Utfärdad
:   
2021-04-29
Ändrad
:   
t.o.m. SFS 2024:53
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Statsbidrag enligt denna förordning lämnas till huvudmän  inom skolväsendet för åtgärder för förbättrad arbetsmiljö och  förbättrade arbetsvillkor för lärare i skolenheter med  förskoleklass eller grundskola med socioekonomiska utmaningar.
Denna förordning är meddelad med stöd av 8 kap. 7 §  regeringsformen.
2 §
Statsbidrag lämnas i mån av tillgång på medel.
3 §
Statsbidrag lämnas för ett år i sänder (bidragsår).  Bidragsåret börjar den 1 juli.
3 a §
Statsbidrag får inte lämnas för insatser som statsbidrag  redan har lämnats för på annat sätt. Förordning (2024:53).
Bidragsram
Vilka skolenheter som ska ingå när bidragsramen bestäms
4 §
Statsbidrag lämnas till huvudmän som har minst en  skolenhet med förskoleklass eller grundskola som
1. har minst 50 elever,
2. är belägen i en kommun
a) med minst 200 000 invånare varav minst 200 000 invånare i  den största tätorten,
b) där minst 40 procent av nattbefolkningen pendlar till  arbete i en storstad eller storstadsnära kommun, eller
c) med minst 50 000 invånare varav minst 40 000 invånare i den  största tätorten, och
3. tillhör de 150 skolenheter med förskoleklass eller  grundskola som omfattas av 1 och 2 och som har svårast  förutsättningar med beaktande av elevernas socioekonomiska  bakgrund.
Statens skolverk beslutar för två bidragsår åt gången vilka  skolenheter som omfattas av första stycket.
När bidragsramen bestäms
5 §
Statens skolverk ska för varje bidragsår besluta en  bidragsram för varje huvudman som har minst en skolenhet som  omfattas av 4 §.
Hur bidragsramen beräknas
6 §
Bidragsramen ska fastställas till ett belopp som motsvarar  samma andel av tillgängliga medel som antalet elever vid den  eller de av huvudmannens skolenheter som omfattas av 4 § utgör  av det sammanlagda antalet elever vid samtliga sådana  skolenheter i landet.
7 §
Elevantalet ska beräknas som ett genomsnitt av antalet  elever vid skolenheten under de tre läsåren närmast före det  bidragsår som det vid fastställandet av bidragsramen finns  tillgängliga uppgifter för eller, om huvudmannen inte har  bedrivit verksamhet under minst denna tid, under den period  som huvudmannen har bedrivit verksamheten. Om skolenheten inte  har haft några elever under det läsår närmast före det  bidragsår som det vid fastställandet av bidragsramen finns  tillgängliga uppgifter för, ska dock ingen bidragsram  beslutas.
Hur tilldelade medel ska användas
8 §
Huvudmannen ska använda tilldelade medel för sådana  insatser som avses i 1 § vid den eller de av huvudmannens  skolenheter som omfattas av 4 §.
Rekvisition och utbetalning
9 §
Statsbidrag betalas ut av Statens skolverk efter  rekvisition två gånger per bidragsår. I rekvisitionen ska  huvudmannen intyga att villkoret i 3 a § är uppfyllt och att  villkoret i 1 § kommer att uppfyllas. Förordning (2024:53).
Uppföljning och redovisningsskyldighet
10 §
Statens skolverk ska följa upp att statsbidraget har  använts i enlighet med bestämmelserna i denna förordning.  Uppföljning ska göras i enlighet med en risk- och  väsentlighetsanalys.
Skolverket ska i samband med sin årsredovisning till  Regeringskansliet lämna en redovisning av hur bidraget har  använts.
11 §
Den som har tagit emot statsbidrag enligt denna  förordning ska till Statens skolverk
1. redovisa de åtgärder som huvudmannen har använt de  tilldelade medlen för, och
2. lämna sådan ekonomisk och annan redovisning som myndigheten  begär.
Bidragsmottagare är skyldiga att medverka i den uppföljning  och utvärdering av verksamheten som beslutas av den myndighet  som har fått regeringens uppdrag att följa upp hur  statsbidraget har använts.
Anmälningsskyldighet
11 a §
Den som rekvirerar eller har beviljats statsbidrag  enligt denna förordning ska anmäla sådana ändrade förhållanden  som kan påverka rätten till bidraget eller storleken på det  till Statens skolverk utan dröjsmål. Förordning (2024:53).
Återbetalningsskyldighet
12 §
Den som har tagit emot statsbidrag enligt denna  förordning är återbetalningsskyldig om
1. statsbidraget har lämnats på felaktig grund eller med för  högt belopp,
2. statsbidraget inte har använts för avsett ändamål, eller
3. mottagaren inte har lämnat sådan redovisning som avses i 
11 §.
Statens skolverk ska besluta att kräva tillbaka ett bidrag om  en huvudman är återbetalningsskyldig enligt första stycket. Om  det finns särskilda skäl för det, får myndigheten besluta att  helt eller delvis avstå från ett krav på återbetalning.
13 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
Hinder mot utbetalning
13 a §
Statens skolverk ska besluta att ett beviljat  statsbidrag helt eller delvis inte ska betalas ut om  mottagaren av bidraget inte längre bedöms uppfylla villkoren  för det eller om det finns grund för återbetalning enligt 
12 §. Beslutet gäller omedelbart. Förordning (2024:53).
Bemyndigande
14 §
Statens skolverk får meddela föreskrifter om  verkställigheten av denna förordning.
Överklagande
15 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 13 a § får dock inte överklagas.
Förordning (2024:53).
Övergångsbestämmelser
2021:316
1. Denna förordning träder i kraft den 1 juni 2021.
2. I stället för vad som anges i 3 § om bidragsår ska det  första bidragsåret omfatta perioden 1 juni-31 december 2021  och det andra bidragsåret omfatta perioden 1 januari-30 juni 
2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.