Title: Stiftelselag (1994:1220)
SFS Number: Svensk författningssamling 1994:1220
URL: https://www.riksdagen.se/sv/dokument-och-lagar/dokument/svensk-forfattningssamling/stiftelselag-19941220_sfs-1994-1220/
Source Link: http://rkrattsbaser.gov.se/sfst?bet=1994:1220
Amendment Register Link: http://rkrattsbaser.gov.se/sfsr?bet=1994:1220
Ministry/Authority: Justitiedepartementet L1
Issued: 1994-08-25
Metadata: {"Utfärdad": "1994-08-25", "Ändrad": "t.o.m. SFS 2025:801"}

==================================================

Stiftelselag (1994:1220)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1994:1220
Departement/myndighet
:   
Justitiedepartementet L1
Utfärdad
:   
1994-08-25
Ändrad
:   
t.o.m. SFS 2025:801
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Förvaltning
3 kap. Bokföring och årsredovisning m.m.
4 kap. Revision
5 kap. Skadestånd och straff
6 kap. Ändring m.m. av föreskrifter i ett stiftelseförordnande
7 kap. Likvidation och upplösning
8 kap. Stiftelsens företagsnamn
9 kap. Tillsyn m.m.
10 kap. Registrering
11 kap. Insamlingsstiftelser och kollektivavtalsstiftelser
Övergångsbestämmelser
1 kap. Inledande bestämmelser
1 §
En stiftelse bildas genom
1. förordnande enligt 2 §,
2. förordnande enligt 11 kap. 1 §,
3. förordnande i kollektivavtal enligt 11 kap. 3 §, eller
4. åtgärd för grundande av pensionsstiftelse eller personalstiftelse enligt lagen (1967:531) om tryggande av pensionsutfästelse m.m.
För sådana stiftelser som avses i första stycket 2 och 3 gäller bestämmelserna i denna lag endast i den utsträckning som anges i 11 kap. För stiftelser som avses i första stycket 4 gäller endast lagen om tryggande av pensionsutfästelse m.m.
2 §
En stiftelse bildas genom att egendom enligt förordnande av en eller flera stiftare avskiljs för att varaktigt förvaltas som en självständig förmögenhet för ett bestämt ändamål.
Stiftelsens egendom skall anses vara avskild när den har tagits om hand av någon som har åtagit sig att förvalta den i enlighet med stiftelseförordnandet.
3 §
Ett stiftelseförordnande ska vara skriftligt och undertecknat av stiftaren eller stiftarna. Bestämmelsen i 9 §
ska inte tillämpas.
Ett giltigt testamentariskt förordnande ska godtas som ett stiftelseförordnande enligt denna lag utan hinder av första stycket.
Lag (2008:86)
.
4 §
En stiftelse kan förvärva rättigheter och ikläda sig skyldigheter samt föra talan inför domstolar och andra myndigheter.
För en stiftelses förpliktelser svarar endast stiftelsens tillgångar.
5 §
En stiftelse är moderstiftelse och en annan juridisk person är dotterföretag, om stiftelsen
1. innehar mer än hälften av rösterna för samtliga andelar i den juridiska personen,
2. äger andelar i den juridiska personen och på grund av avtal med andra delägare i denna förfogar över mer än hälften av rösterna för samtliga andelar,
3. äger andelar i den juridiska personen och har rätt att utse eller avsätta mer än hälften av ledamöterna i dess styrelse eller motsvarande ledningsorgan, eller
4. äger andelar i den juridiska personen och har rätt att ensamt utöva ett bestämmande inflytande över denna på grund av avtal med den juridiska personen eller på grund av föreskrift i dess bolagsordning, bolagsavtal eller därmed jämförbara stadgar.
Vidare är en juridisk person dotterföretag till moderstiftelsen, om ett annat dotterföretag till moderstiftelsen eller moderstiftelsen tillsammans med ett eller flera andra dotterföretag eller flera andra dotterföretag tillsammans
1. innehar mer än hälften av rösterna för samtliga andelar i den juridiska personen,
2. äger andelar i den juridiska personen och på grund av avtal med andra delägare i denna förfogar över mer än hälften av rösterna för samtliga andelar, eller
3. äger andelar i den juridiska personen och har rätt att utse eller avsätta mer än hälften av ledamöterna i dess styrelse eller motsvarande ledningsorgan.
Om ett dotterföretag äger andelar i en juridisk person och på grund av avtal med den juridiska personen eller på grund av föreskrift i dess bolagsordning, bolagsavtal eller därmed jämförbara stadgar har rätt att ensamt utöva ett bestämmande inflytande över den juridiska personen, är även denna dotterföretag till moderstiftelsen.
Moderstiftelse och dotterföretag utgör tillsammans en koncern.
Med koncernföretag avses i denna lag företag i samma koncern.
Lag (1999:1106)
.
5 a §
I de fall som avses i 5 § första stycket 1-3 och andra stycket skall sådana rättigheter som tillkommer någon som handlar i eget namn men för en annan fysisk eller juridisk persons räkning anses tillkomma den personen.
Vid bestämmandet av antalet röster i ett dotterföretag beaktas inte de andelar i dotterföretaget som innehas av det företaget självt eller av dess dotterföretag. Detsamma gäller andelar som innehas av den som handlar i eget namn men för dotterföretagets eller dess dotterföretags räkning.
Lag (1999:1106)
.
5 b §
Vid tillämpningen av 5 och 5 a §§ avses med andelar aktier och andra andelar i juridiska personer.
Lag (1999:1106)
.
6 §
En stiftelse ska ha ett namn. Namnet ska innehålla  ordet stiftelse.
Ingen annan än en stiftelse får i sitt namn använda ordet  stiftelse eller en förkortning av detta ord.
Bestämmelser om en stiftelses företagsnamn finns i 8 kap.
Lag (2018:1668)
.
7 §
Bestämmelserna i 5-5 b §§, 6 § första stycket och 2-10 kap.
gäller inte i fråga om stiftelser vilkas tillgångar enligt stiftelseförordnandet får användas endast till förmån för bestämda fysiska personer.
Lag (1999:1106)
.
8 §
I 9 kap. finns bestämmelser om att stiftelser står under tillsyn av en tillsynsmyndighet. I 10 kap. finns bestämmelser om att stiftelser ska vara registrerade i ett stiftelseregister.
Lag (2009:244)
.
9 §
En handling enligt denna lag som ska vara undertecknad  får, om något annat inte anges, undertecknas med en sådan  avancerad elektronisk underskrift som avses i artikel 3 i  Europaparlamentets och rådets förordning (EU) nr 910/2014 av  den 23 juli 2014 om elektronisk identifiering och betrodda  tjänster för elektroniska transaktioner på den inre marknaden  och om upphävande av direktiv 1999/93/EG, i den ursprungliga  lydelsen.
Lag (2016:645)
.
2 kap. Förvaltning
Allmänt om förvaltningen
1 §
Föreskrifterna i stiftelseförordnandet skall följas vid förvaltningen av stiftelsens angelägenheter, om inte föreskrifterna strider mot någon bestämmelse i denna lag.
2 §
Om ett åtagande att förvalta stiftelsens egendom i enlighet med stiftelseförordnandet görs av en eller flera fysiska personer, föreligger egen förvaltning. Görs ett sådant åtagande av en juridisk person, föreligger anknuten förvaltning.
Den eller de fysiska personer som har åtagit sig att förvalta stiftelsens egendom i enlighet med stiftelseförordnandet bildar styrelse för stiftelsen. Vid ett sådant omhändertagande av egendom som avses i 1 kap. 2 § andra stycket får stiftelsen företrädas av någon som skall ingå i styrelsen.
Den juridiska person som har åtagit sig att förvalta stiftelsens egendom är förvaltare för stiftelsen. Om staten har gjort ett sådant åtagande, är det i stället den myndighet som har gjort åtagandet för statens räkning som är förvaltare.
3 §
Styrelsen eller förvaltaren svarar för att föreskrifterna i stiftelseförordnandet följs.
Första stycket medför inte ansvar för styrelsen eller förvaltaren för åtgärder som i enlighet med stiftelseförordnandet vidtagits av någon annan än styrelsen i fråga om att utse eller entlediga ledamöter eller ordförande i styrelsen eller av någon annan än styrelsen eller förvaltaren i fråga om att utse eller entlediga revisor i stiftelsen eller att bestämma arvode åt styrelsen, förvaltaren eller revisorerna.
Inte heller medför första stycket ansvar för styrelsen eller förvaltaren för innehållet i en revisors uppdrag till den del det finns föreskrifter om detta i stiftelseförordnandet.
4 §
I den mån det inte följer av stiftelseförordnandet hur stiftelsens förmögenhet skall vara placerad, svarar styrelsen eller förvaltaren för att förmögenheten är placerad på ett godtagbart sätt.
5 §
En stiftelse får placera sin förmögenhet gemensamt med andra stiftelser, om inte annat följer av stiftelseförordnandet.
6 §
En stiftelse får inte lämna penninglån till eller ställa säkerhet till förmån för
1. stiftaren eller förvaltaren,
2. den som ensam eller tillsammans med andra företräder stiftelsen enligt 16 eller 23 § eller företräder förvaltaren eller, om stiftelsen förvaltas av ett handelsbolag, den som är bolagsman i bolaget,
3. den som ensam eller tillsammans med andra har rätt att företräda ett dotterföretag till stiftelsen eller, om företaget är ett handelsbolag, är bolagsman i bolaget,
4. den som är gift med eller är syskon eller släkting i rätt upp- eller nedstigande led till en person som avses i 1--3,
5. den som är besvågrad med en person som avses i 1--3 i rätt upp-
eller nedstigande led eller så att den ene är eller har varit gift med den andres syskon, eller
6. en juridisk person över vars verksamhet någon som avses i 1--5 har ett bestämmande inflytande.
Vad som sägs i första stycket 4 och 5 skall även avse den som på grund av samboförhållande på liknande sätt är närstående till en person som avses i första stycket 1--3.
Första stycket 2--5 och andra stycket gäller inte vid utlåning till någon som omfattas av dessa bestämmelser om stiftelsen skall främja sitt syfte genom att lämna penninglån till eller ställa säkerhet för enskilda personer och låntagaren tillhör den personkrets som skall gynnas. Bestämmelsen i första stycket 6 gäller inte om gäldenären är ett dotterföretag till stiftelsen.
7 §
Styrelsen eller förvaltaren skall besluta om stiftelsens namn, om stiftelseförordnandet inte innehåller någon föreskrift om namn för stiftelsen.
Vad som sägs i denna lag om föreskrifter i ett stiftelseförordnande gäller också beslut som fattats enligt första stycket.
8 §
Styrelsen eller förvaltaren svarar för att stiftelsen fullgör sin bokföringsskyldighet m.m. enligt bokföringslagen
(1999:1078) eller, i förekommande fall, sin skyldighet att föra räkenskaper enligt 3 kap. 2 § denna lag.
Styrelsen eller förvaltaren svarar för att stiftelseförordnandet och övriga handlingar avseende stiftelsen förvaras på ett ordnat och betryggande sätt.
Lag (1999:1106)
.
Egen förvaltning
9 §
Styrelsen skall utse och entlediga ledamöter om inte annat följer av stiftelseförordnandet.
Ett uppdrag som ledamot i en styrelse med två eller flera ledamöter upphör, om ledamoten anmäler det hos den som har utsett honom eller, om denne inte kan nås, hos styrelsen.
Ett uppdrag som ledamot i en styrelse med endast en ledamot upphör, om ledamoten anmäler det hos tillsynsmyndigheten och hos den som har utsett honom, om denne kan nås.
10 §
Styrelsen för en stiftelse får inte bestå av enbart  stiftaren eller stiftarna. Den som är underårig eller försatt  i konkurs eller som har förvaltare enligt 11 kap. 7 §  föräldrabalken kan inte vara styrelseledamot.
Den som inte avser att ta del i styrelsens verksamhet enligt  denna lag får inte utses till styrelseledamot utan godtagbara  skäl.
Lag (2024:1114)
.
11 §
Inom styrelsen skall en ledamot vara ordförande. Ordföranden skall se till att sammanträden hålls när det behövs. Styrelsen skall sammankallas om en styrelseledamot begär det.
Ordföranden skall väljas av styrelsen. Vid lika röstetal avgörs valet genom lottning.
Bestämmelserna i andra stycket gäller endast om inte annat följer av stiftelseförordnandet.
12 §
Styrelsen är beslutför, om mer än hälften av hela antalet styrelseledamöter är närvarande. Om det i stiftelseförordnandet föreskrivs att fler styrelseledamöter måste vara närvarande, gäller i stället det. Om inte stiftelseförordnandet föreskriver en särskild röstmajoritet, gäller som styrelsens beslut den mening som mer än hälften av de närvarande röstar för eller, vid lika röstetal, den mening som ordföranden biträder.
13 §
Över styrelsens beslut ska det föras protokoll.
Protokollet ska undertecknas av den som har varit protokollförare. Det ska justeras av ordföranden, om denne inte har fört protokollet.
Lag (2009:244)
.
14 §
En styrelseledamot får inte handlägga en fråga om
1. avtal mellan styrelseledamoten och stiftelsen,
2. avtal mellan stiftelsen och tredje man, om  styrelseledamoten i frågan har ett väsentligt intresse som kan  strida mot stiftelsens intresse, eller
3. avtal mellan stiftelsen och en juridisk person som  styrelseledamoten ensam eller tillsammans med någon annan får  företräda.
Med avtal enligt första stycket jämställs annan rättshandling  och rättegång eller annan talan.
Första stycket 3 gäller inte om stiftelsens motpart är ett  företag i samma koncern. Första stycket 3 gäller inte heller  om stiftelsens motpart är någon som stiftelsen har som ändamål  att främja och som utser en eller flera styrelseledamöter för  stiftelsen, eller vid liknande förhållanden.
Är styrelsen enligt första stycket förhindrad att företräda  stiftelsen, får tillsynsmyndigheten på styrelsens begäran  förordna en god man att företräda stiftelsen i styrelsens  ställe.
Lag (2024:1114)
.
15 §
En styrelseledamot har rätt till skäligt arvode. Beslut om arvode får fattas av styrelsen.
Första stycket gäller endast om inte annat har föreskrivits i stiftelseförordnandet.
16 §
Styrelsen företräder stiftelsen och tecknar dess namn och firma.
När en stiftelse har registrerats i stiftelseregistret, får styrelsen bemyndiga någon annan att företräda stiftelsen och teckna dess namn och firma. Styrelsen får när som helst återkalla ett sådant bemyndigande. Bestämmelserna i 14 §
gäller i fråga om den som har fått ett sådant bemyndigande även om han eller hon inte är styrelseledamot.
Den som är underårig eller i konkurs eller som har förvaltare enligt 11 kap. 7 § föräldrabalken får inte bemyndigas att företräda stiftelsen.
En stiftelse som har försatts i konkurs företräds som konkursgäldenär av den styrelse som finns vid konkursens början. Bestämmelserna i 9 § gäller dock under konkursen.
Lag (2009:244)
.
16 a §
Om stiftelsen inte har någon behörig företrädare som är bosatt i Sverige, skall styrelsen bemyndiga en person som är bosatt här att på stiftelsens vägnar ta emot delgivning
(särskild delgivningsmottagare). Ett sådant bemyndigande får inte lämnas till någon som är underårig eller som har förvaltare enligt 11 kap. 7 § föräldrabalken.
Lag (2005:246)
.
17 §
Om styrelsen eller någon annan företrädare för stiftelsen har företagit en rättshandling för stiftelsen och därvid överskridit sin befogenhet, gäller inte rättshandlingen mot stiftelsen, om den mot vilken rättshandlingen företogs insåg eller borde ha insett att befogenheten överskreds.
18 §
Om det finns suppleanter för styrelseledamöterna, tillämpas bestämmelserna i denna lag om styrelseledamöter också på suppleanterna.
Anknuten förvaltning
19 §
Ett uppdrag som förvaltare upphör, om förvaltaren anmäler det hos tillsynsmyndigheten och hos den som har utsett honom, om denne kan nås.
Stiftaren får inte vara förvaltare. Den som är försatt i konkurs får inte heller vara förvaltare.
20 §
Över de beslut som förvaltaren fattar rörande stiftelsen ska det föras protokoll. Protokollet ska undertecknas av den som har varit protokollförare. Fattas beslut vid ett sammanträde, ska protokollet justeras av ordföranden, om denne inte har fört protokollet.
Lag (2009:244)
.
21 §
Förvaltaren får inte handlägga en fråga om
1. avtal mellan förvaltaren och stiftelsen,
2. avtal mellan stiftelsen och tredje man, om förvaltaren i  frågan har ett väsentligt intresse som kan strida mot  stiftelsens intresse, eller
3. avtal mellan stiftelsen och en juridisk person som  förvaltaren ensam eller tillsammans med någon annan får  företräda.
Med avtal enligt första stycket jämställs rättegång eller  annan talan.
Första stycket 3 gäller inte om stiftelsens motpart är ett  företag i samma koncern. Första stycket 3 gäller inte heller  om stiftelsens motpart är någon som stiftelsen har som ändamål  att främja och som utser förvaltare för stiftelsen, eller vid  liknande förhållanden.
Första stycket tillämpas också på företrädare för förvaltaren.
Är förvaltaren enligt första stycket förhindrad att företräda  stiftelsen, får tillsynsmyndigheten på förvaltarens begäran  förordna en god man att företräda stiftelsen i förvaltarens  ställe.
Lag (2024:1114)
.
22 §
Förvaltaren har rätt till skäligt arvode i efterskott för kalenderår. Beslut om arvode får fattas av förvaltaren.
Första stycket gäller endast om inte annat har föreskrivits i stiftelseförordnandet.
23 §
Förvaltaren företräder stiftelsen och tecknar dess namn och firma.
När en stiftelse har registrerats i stiftelseregistret, får förvaltaren bemyndiga någon annan att företräda stiftelsen och teckna dess namn och firma. Förvaltaren får när som helst återkalla ett sådant bemyndigande. Bestämmelserna i 21 §
gäller i fråga om den som har fått ett sådant bemyndigande även om han eller hon inte är företrädare för förvaltaren.
Den som är underårig eller i konkurs eller som har förvaltare enligt 11 kap. 7 § föräldrabalken får inte bemyndigas att företräda stiftelsen.
En stiftelse som har försatts i konkurs företräds som konkursgäldenär av den förvaltare som finns vid konkursens början. Bestämmelserna i 19 § gäller dock under konkursen.
Lag (2009:244)
.
23 a §
Om stiftelsen eller dess förvaltare inte har någon behörig företrädare som är bosatt i Sverige, skall förvaltaren bemyndiga en person som är bosatt här att på stiftelsens vägnar ta emot delgivning (särskild delgivningsmottagare). Ett sådant bemyndigande får inte lämnas till någon som är underårig eller som har förvaltare enligt 11 kap. 7 § föräldrabalken.
Lag (2005:246)
.
24 §
Har förvaltaren eller någon annan företrädare för stiftelsen företagit en rättshandling för stiftelsen och därvid överskridit sin befogenhet, gäller inte rättshandlingen mot stiftelsen, om den mot vilken rättshandlingen företogs insåg eller borde ha insett att befogenheten överskreds.
3 kap. Bokföring och årsredovisning m.m.
Bokföring
1 §
I bokföringslagen (1999:1078) finns bestämmelser om när en stiftelse är bokföringsskyldig och om den skall avsluta den löpande bokföringen med en årsredovisning eller med ett årsbokslut.
Om bokföringsskyldigheten upphör, skall detta anmälas till tillsynsmyndigheten.
Lag (1999:1106)
.
Räkenskaper
2 §
Stiftelser som inte är bokföringsskyldiga enligt  bokföringslagen (1999:1078) ska fortlöpande föra räkenskaper  över belopp som har inbetalats till eller utbetalats av  stiftelsen. Det ska finnas verifikationer för in- och  utbetalningar. En stiftelse som har sin förmögenhet gemensamt  placerad med en annan stiftelses förmögenhet, får beträffande  den gemensamt placerade förmögenheten ha räkenskaper som är  gemensamma med den andra stiftelsen.
Räkenskaperna ska avslutas med en sammanställning för varje  räkenskapsår. Av sammanställningen ska framgå tillgångar och  skulder vid räkenskapsårets början och slut samt inkomster och  utgifter under räkenskapsåret. I sammanställningen ska även  anges värdet av stiftelsens tillgångar vid räkenskapsårets  slut.
En kopia av sammanställningen ska efter föreläggande av  tillsynsmyndigheten ges in dit. Ett föreläggande ska utfärdas  när någon begär det.
Ett föreläggande får förenas med vite. En fråga om att döma ut  vite prövas av tillsynsmyndigheten.
Lag (2024:341)
.
Värdet av stiftelsens tillgångar
3 §
De pappershandlingar och elektroniska handlingar som  används av stiftelser som inte är bokföringsskyldiga enligt  bokföringslagen (1999:1078) för att bevara  räkenskapsinformation ska vara varaktiga och lätt åtkomliga.  De ska bevaras fram till och med det sjunde året efter  utgången av det kalenderår då räkenskapsåret avslutades. De  ska förvaras i Sverige, i ett ordnat skick och på ett  betryggande och överskådligt sätt.
Lag (2024:341)
.
Värdet av stiftelsens tillgångar
4 §
Vid bestämmandet av värdet på stiftelsens tillgångar enligt 2 § andra stycket skall varje tillgång tas upp till ett värde som motsvarar vad tillgången kan anses betinga vid en försäljning under normala förhållanden. Fastigheter och byggnader som är lös egendom tas dock upp till taxeringsvärdet om ett sådant värde finns.
Lag (2024:341)
.
5 §
Ny beteckning 2 §.
6 §
Ny beteckning 3 §
Årsredovisning m.m.
7-12 §§ har upphävts genom
lag (1999:1106)
.
4 kap. Revision
1 §
En stiftelse skall ha minst en revisor.
Om inte annat föreskrivs i stiftelseförordnandet, utses och entledigas revisorn i en stiftelse med egen förvaltning av styrelsen.
Om inte annat föreskrivs i stiftelseförordnandet, utses och entledigas revisorn i en stiftelse med anknuten förvaltning av
1. förvaltarens högsta beslutande organ,
2. regeringen eller den myndighet som regeringen bestämmer, om förvaltaren är en statlig myndighet, eller
3. samtliga bolagsmän i förening, om förvaltaren är ett handelsbolag.
I en stiftelse som avses i 2 § 5 lagen (2002:1022) om revision av statlig verksamhet m.m. får Riksrevisionen förordna en eller flera revisorer att delta i revisionen tillsammans med övriga revisorer.
Lag (2002:1033)
.
2 §
Om inte annat föreskrivs i stiftelseförordnandet, får en stiftelse ha en eller flera revisorssuppleanter. Bestämmelserna i denna lag om revisorer tillämpas också på revisorssuppleanterna.
3 §
Den som är underårig, i konkurs eller underkastad näringsförbud eller som har förvaltare enligt 11 kap. 7 §
föräldrabalken får inte vara revisor.
En revisor skall ha den insikt i och erfarenhet av redovisning och ekonomiska förhållanden som med hänsyn till stiftelsens ändamål samt arten och värdet av stiftelsens tillgångar fordras för uppdragets fullgörande.
Till revisor kan även ett registrerat revisionsbolag utses.
Bestämmelser om vem som kan vara huvudansvarig för revisionen och om underrättelseskyldighet finns i 17 § revisorslagen
(2001:883). Bestämmelserna i 6 § i detta kapitel tillämpas på den huvudansvarige.
Till revisor i dotterföretag bör minst en av moderstiftelsens revisorer utses, om det kan ske.
Lag (2001:887)
.
4 §
Minst en revisor ska vara auktoriserad eller godkänd revisor, om stiftelsen enligt bokföringslagen (1999:1078) är skyldig att upprätta årsredovisning.
Minst en revisor ska vara auktoriserad revisor, om stiftelsen uppfyller mer än ett av följande villkor:
1. medelantalet anställda i stiftelsen har under vart och ett av de två senaste räkenskapsåren uppgått till mer än 50,
2. stiftelsens redovisade balansomslutning har för vart och ett av de två senaste räkenskapsåren uppgått till mer än 40 miljoner kronor,
3. stiftelsens redovisade nettoomsättning med tillägg av bidrag, gåvor och andra liknande intäkter har för vart och ett av de två senaste räkenskapsåren uppgått till mer än 80 miljoner kronor.
Andra stycket gäller även för en moderstiftelse i en koncern om koncernen uppfyller mer än ett av följande villkor:
1. medelantalet anställda i koncernen har under vart och ett av de två senaste räkenskapsåren uppgått till mer än 50,
2. stiftelsen och de övriga koncernföretagens redovisade balansomslutning har för vart och ett av de två senaste räkenskapsåren uppgått till mer än 40 miljoner kronor,
3. stiftelsens och de övriga koncernföretagens redovisade nettoomsättning med tillägg av bidrag, gåvor och andra liknande intäkter som stiftelsen har fått har för vart och ett av de två senaste räkenskapsåren uppgått till mer än 80 miljoner kronor.
Vid tillämpningen av tredje stycket 2 och 3 ska fordringar och skulder mellan koncernföretag, liksom internvinster, elimineras. Detsamma gäller för intäkter och kostnader som hänför sig till transaktioner mellan koncernföretag, liksom förändring av internvinst.
För en stiftelse som omfattas av andra eller tredje stycket får regeringen eller den myndighet som regeringen bestämmer i ett enskilt fall besluta att det i stället för en auktoriserad revisor får utses en viss godkänd revisor. Ett sådant beslut gäller i högst fem år.
Lag (2013:220)
.
5 §
I fråga om andra stiftelser än som avses i 4 § första  stycket får tillsynsmyndigheten besluta att minst en revisor  skall vara auktoriserad eller godkänd revisor.
6 §
En person får inte vara revisor om han eller hon
1. är stiftelsens stiftare eller förvaltare,
2. ensam eller tillsammans med andra företräder stiftelsen  enligt 2 kap. 16 eller 23 § eller företräder förvaltaren  eller, om stiftelsen förvaltas av ett handelsbolag, är  bolagsman i bolaget,
3. ensam eller tillsammans med andra har rätt att företräda  ett dotterföretag till stiftelsen eller till förvaltaren  eller, om dotterföretaget är ett handelsbolag, är bolagsman i  företaget,
4. biträder stiftelsen vid bokföringen, förandet av  räkenskaper eller förmögenhetsförvaltningen eller vid  stiftelsens kontroll däröver,
5. är anställd hos eller på annat sätt intar en underordnad  eller beroende ställning till stiftelsen eller till  förvaltaren eller till någon annan som avses i 1-4,
6. är verksam i samma företag som den som yrkesmässigt  biträder stiftelsen vid bokföringen, förandet av räkenskaper  eller förmögenhetsförvaltningen eller vid stiftelsens kontroll  däröver,
7. är gift eller sambo med eller är syskon eller släkting i  rätt upp- eller nedstigande led till en person som avses i 1-4,
8. är besvågrad med en person som avses i 1-4 i rätt upp-  eller nedstigande led eller så att den ene är gift med den  andres syskon, eller
9. står i skuld till stiftelsen eller förvaltaren eller till  ett dotterföretag till stiftelsen eller till förvaltaren eller  har skyldigheter för vilka stiftelsen, förvaltaren eller  dotterföretag till stiftelsen eller förvaltaren har ställt  säkerhet.
För andra stiftelser än sådana som avses i 4 § andra eller  tredje stycket gäller, trots första stycket 6, att en person  som är verksam i samma företag som den som yrkesmässigt  biträder stiftelsen vid bokföringen eller förandet av  räkenskaper eller vid stiftelsens kontroll däröver får vara  revisor, om biträdet avser
- uppgifter som inte utgör en del av stiftelsens interna  kontroll och där utrymmet för bedömningar är begränsat, eller
- avslutandet av den löpande bokföringen.
En person som enligt första eller andra stycket inte får vara  revisor i en moderstiftelse får inte heller vara revisor i  dess dotterföretag.
En revisor får vid revisionen inte anlita någon som enligt  första-tredje styckena inte får vara revisor. Har stiftelsen,  stiftaren, förvaltaren eller ett dotterföretag någon anställd  med uppgift att uteslutande eller huvudsakligen ha hand om  intern revision eller granskning av liknande slag, får  revisorn dock anlita en sådan anställd i den utsträckning som  det är förenligt med god revisionssed.
Lag (2024:341)
.
7 §
En revisor utses för bestämd tid eller tills vidare.
Ett uppdrag som revisor upphör,
1. om revisorn anmäler det hos den som har utsett honom eller henne,
2. om revisorn entledigas på saklig grund av någon som enligt 1 § andra eller tredje stycket har rätt att göra det, eller
3. när en ny revisor har utsetts.
Om ett uppdrag att vara revisor för bestämd tid upphör i förtid, ska revisorn genast anmäla detta till tillsynsmyndigheten, om uppdraget har gällt en stiftelse som enligt bokföringslagen (1999:1078) är skyldig att upprätta årsredovisning. Detsamma gäller om ett uppdrag att vara revisor tills vidare upphör utan att en ny revisor har utsetts. Revisorn ska i anmälan lämna en redogörelse för iakttagelserna vid den granskning som han eller hon har utfört under den del av löpande räkenskapsår som uppdraget har omfattat. För anmälan gäller i tillämpliga delar vad som föreskrivs i 11 § tredje och fjärde styckena om revisionsberättelse. Kopia av anmälan ska överlämnas till stiftelsens styrelse eller förvaltare.
Bestämmelsen i tredje stycket tillämpas inte om uppdraget har gällt en sådan stiftelse som avses i 9 kap. 10 § första stycket.
Om en revisors uppdrag upphör i förtid eller ett uppdrag att vara revisor tills vidare upphör utan att en ny revisor har utsetts, ska revisorn och den som har utsett revisorn underrätta tillsynsmyndigheten om skälet till detta.
Lag (2009:567)
.
7 a §
Om en revisors uppdrag upphör i förtid eller ett uppdrag att vara revisor tills vidare upphör utan att en ny revisor har utsetts eller om bestämmelserna i 6 § hindrar honom eller henne från att vara revisor, ska den som enligt 1 § andra eller tredje stycket har rätt att utse och entlediga revisor vidta åtgärder för att en ny revisor utses.
Lag (2009:567)
.
8 §
Tillsynsmyndigheten kan förordna revisor för en stiftelse, om
1. någon revisor inte är utsedd,
2. någon auktoriserad eller godkänd revisor inte är utsedd när det krävs enligt 4 eller 5 §,
3. en utsedd revisor inte får vara revisor enligt vad som föreskrivs i 3 § första stycket eller 6 §, eller
4. en föreskrift i stiftelseförordnandet om antalet revisorer eller om revisors behörighet har åsidosatts.
I fall som avses i första stycket 1--4 är styrelsen eller förvaltaren skyldig att göra anmälan till tillsynsmyndigheten, om inte rättelse utan dröjsmål sker genom den som utser revisor.
Förordnande enligt första stycket skall meddelas efter det att stiftelsen har hörts och avse tid till dess att en annan revisor har blivit utsedd. Vid förordnande av revisor i fall som avses i första stycket 2--4 skall tillsynsmyndigheten entlediga den tidigare utsedde revisorn.
9 §
Revisorerna skall i den omfattning som följer av god revisionssed granska stiftelsens räkenskaper och årsredovisning, årsbokslut eller sammanställning enligt 3 kap.
2 § andra stycket samt styrelsens eller förvaltarens förvaltning.
Om stiftelsen är en moderstiftelse som skall upprätta koncernredovisning, skall revisorerna även granska koncernredovisningen och koncernföretagens inbördes förhållanden i övrigt.
Innehåller stiftelseförordnandet föreskrifter om revision skall dessa iakttas, om de inte strider mot första eller andra stycket eller mot någon annan bestämmelse i denna lag.
Lag (1999:1106)
.
10 §
Styrelsen eller förvaltaren skall ge revisorerna tillfälle att verkställa granskningen i den omfattning som dessa finner behövligt samt lämna de upplysningar och den hjälp som revisorerna begär. Samma skyldighet har företagsledningen och revisorerna i ett dotterföretag gentemot en revisor i moderstiftelsen.
I 8 kap. 2 och 16 §§ årsredovisningslagen (1995:1554) finns bestämmelser om vid vilken tidpunkt årsredovisningen och, i förekommande fall, koncernredovisningen senast skall lämnas till revisorn.
Om stiftelsen inte är skyldig att upprätta årsredovisning enligt bokföringslagen (1999:1078), skall årsbokslutet eller den sammanställning över räkenskaperna som anges i 3 kap. 2 §
andra stycket lämnas till revisorn inom fyra månader efter räkenskapsårets utgång.
Lag (2001:305)
.
11 §
Revisorerna ska lämna en revisionsberättelse för varje  räkenskapsår.
I fråga om stiftelser som enligt bokföringslagen (1999:1078)  är skyldiga att upprätta årsredovisning ska  revisionsberättelsen innehålla ett uttalande om huruvida  årsredovisningen har upprättats i överensstämmelse med  årsredovisningslagen (1995:1554). I uttalandet ska det  särskilt anges om årsredovisningen ger en rättvisande bild av  stiftelsens resultat och ställning och om  förvaltningsberättelsen är förenlig med årsredovisningens  övriga delar. Om årsredovisningen inte innehåller sådana  upplysningar som ska lämnas enligt årsredovisningslagen, ska  revisorerna ange detta och, om det kan ske, lämna behövliga  upplysningar i sin berättelse.
I revisionsberättelsen ska det också anmärkas om revisorerna  vid sin granskning har funnit att
1. stiftelsens tillgångar har använts i strid med stiftelsens  ändamål eller att dess förmögenhet är placerad i strid med  stiftelseförordnandet eller med 2 kap. 4 eller 6 §,
2. någon annan åtgärd eller försummelse innebär att  föreskrifterna i stiftelseförordnandet eller bestämmelserna i  denna lag eller årsredovisningslagen inte har följts, eller
3. vad som enligt 1 eller 2 ligger en styrelseledamot eller  förvaltaren till last eller annan åtgärd eller försummelse kan  föranleda ersättningsskyldighet enligt 5 kap. 1 § första  meningen eller entledigande enligt 9 kap. 6 §.
Om stiftelsen har utövat näringsverksamhet under  räkenskapsåret, ska även 30 § första stycket revisionslagen 
(1999:1079) beaktas när revisionsberättelsen upprättas.
I en moderstiftelse ska revisorerna lämna en särskild  revisionsberättelse för koncernen. Då ska andra stycket och  tredje stycket 2 och 3 tillämpas.
Lag (2024:353)
.
12 §
Sedan revisorerna i en stiftelse som enligt bokföringslagen (1999:1078) är skyldig att upprätta årsredovisning har slutfört granskningen, skall de skriva en hänvisning till revisionsberättelsen på årsredovisningen och, i en moderstiftelse, på koncernredovisningen. Finner revisorerna att balansräkningen eller resultaträkningen är oriktig, skall de anteckna även detta. I en moderstiftelse gäller detsamma i fråga om koncernbalansräkningen och koncernresultaträkningen.
Lag (1999:1106)
.
13 §
Revisorerna skall överlämna revisions- och koncernrevisionsberättelsen samt den av dem påtecknade års- och koncernredovisningen, årsbokslutet eller sammanställningen till styrelsen eller förvaltaren senast fem och en halv månader efter utgången av stiftelsens räkenskapsår.
14 §
Erinringar som revisorerna framställer till styrelsen eller förvaltaren och som inte har tagits in i revisionsberättelsen skall de anteckna i protokoll eller någon annan handling. Handlingen skall överlämnas till styrelsen eller förvaltaren.
15 §
Revisorerna får inte obehörigen lämna upplysningar till  utomstående om sådana stiftelsens angelägenheter som de har  fått kännedom om vid fullgörandet av sitt uppdrag, om det kan  vara till nackdel för stiftelsen.
Revisorerna är skyldiga att
1. till en medrevisor, en ny revisor, tillsynsmyndigheten och,  om stiftelsen har försatts i konkurs, konkursförvaltaren lämna  behövliga upplysningar om stiftelsens angelägenheter, samt
2. på begäran lämna upplysningar om stiftelsens angelägenheter  till undersökningsledaren under förundersökning i brottmål.
Bestämmelsen i andra stycket 1 om upplysningsskyldighet till  tillsynsmyndigheten gäller inte när det är fråga om en sådan  stiftelse som avses i 9 kap. 10 § första stycket. Detsamma  gäller upplysningar i sådana hänseenden där stiftelsen är  undantagen från tillsyn enligt 9 kap. 10 a §.
Revisorerna i en stiftelse som omfattas av 2 kap. 3 §  offentlighets- och sekretesslagen (2009:400) är även skyldiga  att på begäran lämna upplysningar om stiftelsens  angelägenheter till de förtroendevalda revisorerna i kommunen,  regionen eller i sådana kommunalförbund som kommunen eller  regionen ingår i.
Revisorerna i en stiftelse som avses i 2 § 5 lagen (2002:1022)  om revision av statlig verksamhet m.m. är skyldiga att på  begäran lämna upplysningar om stiftelsens angelägenheter till  Riksrevisionen.
Lag (2019:889)
.
16 §
Revisorerna har rätt att av stiftelsen få skäligt arvode  för sitt uppdrag.
17 §
En revisor som är en auktoriserad eller godkänd revisor  eller ett registrerat revisionsbolag ska vidta de åtgärder som  anges i 18 och 19 §§, om revisorn finner att det kan  misstänkas att en styrelseledamot i stiftelsen eller en  styrelseledamot, verkställande direktör eller bolagsman hos  förvaltaren inom ramen för stiftelsens verksamhet har gjort  sig skyldig till brott enligt någon av följande bestämmelser:
1. 9 kap. 1, 3 och 9 §§, 10 kap. 1 och 3-5 §§ och 11 kap. 1, 
2, 4 och 5 §§ brottsbalken,
2. 2, 4, 5 och 10 §§ skattebrottslagen (1971:69), och
3. 3-5 §§ och, om brottet inte är ringa, 7 § lagen (2014:307)  om straff för penningtvättsbrott.
Revisorn ska även vidta de åtgärder som anges i 18 och 19 §§,  om revisorn finner att det kan misstänkas att någon inom ramen  för stiftelsens verksamhet har gjort sig skyldig till brott  enligt 10 kap. 5 a-5 e §§ brottsbalken.
Om revisorn finner att en misstanke av det slag som avses i  första eller andra stycket bör föranleda att uppgifter lämnas  enligt 4 kap. 3 och 6 §§ lagen (2017:630) om åtgärder mot  penningtvätt och finansiering av terrorism, ska dock åtgärder  enligt 18 och 19 §§ inte vidtas.
Lag (2024:1114)
.
18 §
En revisor som omfattas av 17 § och som bedömer att det  finns en sådan brottsmisstanke som avses i den paragrafen ska  så snart som möjligt underrätta styrelsen eller förvaltaren om  sina iakttagelser.
Någon underrättelse behöver dock inte lämnas om det kan antas  att styrelsen eller förvaltaren inte skulle vidta några  skadeförebyggande åtgärder med anledning av underrättelsen  eller om en underrättelse av något annat skäl framstår som  meningslös eller stridande mot syftet med  underrättelseskyldigheten.
Lag (2024:1114)
.
19 §
Senast fyra veckor efter det att styrelsen eller  förvaltaren har underrättats enligt 18 § första stycket ska  revisorn i en särskild handling till åklagare redogöra för  misstanken och ange de omständigheter som misstanken grundar  sig på.
Första stycket gäller inte om
1. den ekonomiska skadan av det misstänkta brottet har ersatts  och övriga skadliga verkningar av gärningen har avhjälpts,
2. det misstänkta brottet redan har anmälts till  Polismyndigheten eller åklagare, eller
3. det misstänkta brottet är obetydligt.
I de fall som avses i 18 § andra stycket ska revisorn, om  anmälan om det misstänkta brottet inte redan har lämnats till  Polismyndigheten eller åklagare, så snart som möjligt lämna en  sådan handling till åklagare som anges i första stycket.
Lag (2024:1114)
.
20 §
När en handling har lämnats till åklagare enligt 19 § ska  revisorn genast pröva om revisorn ska avgå från sitt uppdrag.
Lag (2024:1114)
.
5 kap. Skadestånd och straff
Skadestånd
1 §
En styrelseledamot eller förvaltare som vid fullgörandet av sitt uppdrag uppsåtligen eller av oaktsamhet orsakar skada för stiftelsen ska ersätta skadan. Detsamma gäller när skadan tillfogas någon annan genom åsidosättande av föreskrifterna i stiftelseförordnandet, denna lag eller årsredovisningslagen
(1995:1554).
Lag (2009:244)
.
2 §
En revisor är ersättningsskyldig enligt de grunder som  anges i 1 §. Revisorn ansvarar även för skada som uppsåtligen  eller av oaktsamhet orsakas av revisorns medhjälpare. I fall  som avses i 4 kap. 15 § andra stycket 2 denna lag och 4 kap. 
3 och 6 §§ lagen (2017:630) om åtgärder mot penningtvätt och  finansiering av terrorism svarar dock revisorn endast för  skada på grund av oriktiga uppgifter som revisorn eller  revisorns medhjälpare har haft skälig anledning att anta var  oriktiga.
Om ett revisionsbolag är revisor, är det bolaget och den som  är huvudansvarig för revisionen som är ersättningsskyldiga.
Lag (2017:635)
.
3 §
Om någon är ersättningsskyldig enligt 1 eller 2 §, kan skadeståndet jämkas efter vad som är skäligt med hänsyn till handlingens beskaffenhet, skadans storlek och omständigheterna i övrigt.
Skall flera ersätta samma skada, svarar de solidariskt för skadeståndet i den mån inte skadeståndsskyldigheten har jämkats för någon av dem enligt första stycket. Vad någon har utgett i skadestånd får krävas tillbaka från de andra efter vad som är skäligt med hänsyn till omständigheterna.
4 §
Talan om skadestånd till stiftelsen enligt 1 eller 2 § kan väckas, förutom av styrelsen eller förvaltaren, av
1. stiftaren eller, om stiftaren är avliden, dennes efterlevande make eller sambo, arvinge, arvinges avkomling, universell testamentstagare, boutredningsman eller testamentsexekutor i dödsboet efter stiftaren,
2. en styrelseledamot,
3. den som enligt stiftelsens ändamål kan komma att få förmån av stiftelsen,
4. den som genom stiftelseförordnandet har rätt att föra sådan talan, samt
5. tillsynsmyndigheten.
Talan om skadestånd till stiftelsen enligt 1 eller 2 § kan även väckas av stiftelsens konkursbo.
Den som har väckt talan med stöd av första stycket 1--5 eller andra stycket svarar för rättegångskostnaderna men har rätt till ersättning av stiftelsen för den kostnad som täcks av vad som har kommit stiftelsen till godo genom rättegången.
Bestämmelsen i första stycket 5 gäller inte i fråga om en sådan stiftelse som avses i 9 kap. 10 § första stycket.
5 §
En talan för stiftelsens räkning enligt 1 eller 2 § som  inte grundas på brott får inte väckas mot
1. en styrelseledamot eller förvaltaren sedan tre år har  förflutit från utgången av det räkenskapsår då det beslut  eller den åtgärd som ligger till grund för talan fattades  eller vidtogs, eller
2. en revisor sedan tre år har förflutit från det att  revisionsberättelsen kom styrelsen eller förvaltaren till  handa.
Trots första stycket får stiftelsens konkursbo väcka talan, om  konkursansökan har gjorts innan den tid som anges i första  stycket har gått ut. Efter utgången av nämnda tid får en sådan  talan dock inte väckas senare än sex månader från  konkursbeslutet.
Lag (2021:541)
.
Straff
6 §
Till böter eller fängelse i högst två år döms den som  medverkar till ett beslut att utse en styrelseledamot eller  styrelsesuppleant i strid med 2 kap. 10 § andra stycket, om  åtgärden är ägnad att dölja vem eller vilka som utövar eller  har utövat den faktiska ledningen av stiftelsen. Detsamma  gäller den som tar på sig ett sådant uppdrag i strid med 
2 kap. 10 § andra stycket.
Lag (2024:1114)
.
6 kap. Ändring m.m. av föreskrifter i ett stiftelseförordnande
Ändring m.m. efter tillstånd av Kammarkollegiet
1 §
Styrelsen eller förvaltaren får inte utan tillstånd av Kammarkollegiet ändra eller upphäva eller i särskilt fall åsidosätta föreskrifter i stiftelseförordnandet som avser
1. stiftelsens ändamål,
2. hur stiftelsens förmögenhet ska vara placerad,
3. huruvida stiftelsen ska ha egen eller anknuten förvaltning,
4. av vem en styrelseledamot eller förvaltaren entledigas eller utses eller hur styrelsen ska vara sammansatt,
5. styrelsens beslutförhet eller omröstningsförfarande,
6. arvode till styrelsens ledamöter eller förvaltaren,
7. räkenskaper eller årsredovisning för stiftelsen,
8. revision, eller
9. rätt att föra talan om skadestånd till stiftelsen eller att ansöka om entledigande av styrelseledamot eller förvaltare.
Föreskrifterna får ändras, upphävas eller i särskilt fall åsidosättas endast om de på grund av ändrade förhållanden inte längre kan följas eller har blivit uppenbart onyttiga eller uppenbart stridande mot stiftarens avsikter.
Föreskrifter som avses i första stycket 2-9 får dessutom ändras, upphävas eller i särskilt fall åsidosättas om det finns andra särskilda skäl. Föreskrifter som avses i första stycket 1 får ändras, upphävas eller i särskilt fall åsidosättas om det finns synnerliga skäl.
Vid ändring av föreskrifter om stiftelsens ändamål ska vad som kan antas ha varit stiftarens avsikt beaktas så långt möjligt.
Lag (2009:244)
.
2 §
Frågor om tillstånd enligt 1 § prövas på ansökan av styrelsen eller förvaltaren. Kammarkollegiets beslut får överklagas hos allmän förvaltningsdomstol. Prövningstillstånd krävs vid överklagande till kammarrätten.
Lag (2009:244)
.
Ändring m.m. efter tillstånd av tillsynsmyndigheten
3 §
I andra fall än som avses i 1 § första stycket får styrelsen eller förvaltaren inte utan tillstånd av tillsynsmyndigheten ändra, upphäva eller i särskilt fall åsidosätta en föreskrift i stiftelseförordnandet. Härvid ska 1 § andra stycket första och andra meningarna tillämpas.
Tillstånd ska medges om styrelsens eller förvaltarens beslut inte strider mot denna lag.
Frågor om tillstånd prövas på ansökan av styrelsen eller förvaltaren.
Lag (2009:244)
.
Ändring m.m. utan tillstånd
4 §
Om stiftaren i stiftelseförordnandet uttryckligen har föreskrivit att styrelsen eller förvaltaren utan tillstånd av en myndighet får ändra, upphäva eller åsidosätta särskilt angivna föreskrifter i stiftelseförordnandet som angår en annan fråga än som anges i 1 § första stycket 1, gäller vad som har föreskrivits i stiftelseförordnandet utan hinder av 1 och 3 §§.
Styrelsen eller förvaltaren ska underrätta tillsynsmyndigheten om beslut som avses i första stycket.
Beslutet gäller från och med den dag då tre månader förflutit sedan underrättelsen inkom till tillsynsmyndigheten, om inte denna under tremånaderstiden förbjudit styrelsen eller förvaltaren att tillämpa beslutet. Förbud av tillsynsmyndigheten får grundas endast på att beslutet strider mot denna lag.
Lag (2009:244)
.
Ändring m.m. i fråga om statliga stiftelser
4 a §
Är det fråga om en stiftelse som har bildats av staten, får regeringen beträffande den stiftelsen, även utan styrelsens eller förvaltarens samtycke och trots vad som sägs i 1 §, ändra eller upphäva föreskrifter i stiftelseförordnandet som angår sådana frågor som anges i 1 § första stycket 2-9.
Regeringen får pröva frågor om ändring eller upphävande enligt första stycket utan ansökan.
Lag (1996:1207)
.
Upphörande av en stiftelse i visst fall
5 §
Styrelsen eller förvaltaren får besluta om att förbruka  stiftelsens tillgångar för det ändamål vartill de är bestämda  eller för ett ändamål som så nära som möjligt motsvarar detta,  om
1. stiftelsen bildades för mer än 20 år sedan,
2. stiftelsen inte har kunnat främja sitt ändamål under de  senaste fem åren,
3. värdet av tillgångarna, värderade med tillämpning av 3 kap. 
4 §, vid utgången av de tre senaste räkenskapsåren har  understigit ett gränsbelopp som motsvarar tio gånger det då  gällande prisbasbeloppet enligt 2 kap. 6 och 7 §§  socialförsäkringsbalken, samt
4. stiftelsen saknar skulder.
Bestämmelserna i 3 § om tillstånd av tillsynsmyndigheten  tillämpas på beslut enligt första stycket.
Lag (2024:1114)
.
7 kap. Likvidation och upplösning
Förutsättningar för likvidation m.m.
1 §
Styrelsen eller förvaltaren för en stiftelse som utövar  näringsverksamhet ska genast upprätta en särskild  balansräkning när det finns skäl att anta att värdet av  stiftelsens tillgångar understiger summan av stiftelsens  skulder. Samma skyldighet inträder om stiftelsen vid  verkställighet enligt 4 kap. utsökningsbalken befunnits sakna  utmätningsbara tillgångar. Om balansräkningen visar att värdet  av tillgångarna understiger summan av skulderna, ska styrelsen  eller förvaltaren ansöka hos tingsrätten om att stiftelsen ska  försättas i likvidation. En sådan ansökan kan även göras av en  styrelseledamot eller revisor eller av tillsynsmyndigheten.
Lag (2024:1114)
.
2 §
Vid beräkningen av värdet av stiftelsens tillgångar ska  det i den balansräkning som avses i 1 § lämnas uppgift om den  ökning av tillgångarnas sammanlagda värde som skulle följa om  de redovisades till försäljningsvärdet med avdrag för  försäljningskostnaderna. Sådana anläggningstillgångar som  undergår fortlöpande värdeminskning ska dock tas upp till  anskaffningsvärdet minskat med nödvändiga avskrivningar och  nedskrivningar, om man därigenom får ett högre värde.
Vid beräkningen av summan av stiftelsens skulder ska hänsyn  inte tas till skulder på grund av statligt stöd för vilket  återbetalningsskyldigheten är beroende av stiftelsens  ekonomiska ställning, om stödet, för det fall att stiftelsen  försätts i konkurs eller träder i likvidation, ska  återbetalas först sedan övriga skulder till fullo har  betalats.
Lag (2015:816)
.
3 §
Underlåter styrelseledamöterna eller förvaltaren att fullgöra vad som åligger dem enligt 1 §, svarar de och andra som med vetskap om denna underlåtenhet handlar på stiftelsens vägnar solidariskt för de förpliktelser som uppkommer för stiftelsen. En styrelseledamot eller förvaltaren undgår dock ansvar, om han visar att underlåtenheten inte beror på försummelse av honom.
Ansvarighet enligt första stycket gäller inte för förpliktelser som uppkommer sedan likvidationsfrågan har hänskjutits till domstols prövning eller sådan balansräkning som avses i 4 § har blivit granskad av revisorerna och godkänd av tillsynsmyndigheten.
4 §
Tingsrätt skall besluta att stiftelsen skall träda i likvidation, om det inte under ärendets handläggning i domstolen styrks att en balansräkning, utvisande att stiftelsen har tillgångar till ett värde som överstiger summan av skulderna, har blivit granskad av revisorerna och godkänd av tillsynsmyndigheten.
Förfarandet hos domstolen
5 §
Görs en ansökan om likvidation enligt 1 §, ska domstolen genast kalla stiftelsen och borgenärer som vill yttra sig i ärendet att inställa sig för domstolen på en bestämd dag, då frågan om skyldighet för stiftelsen att träda i likvidation ska prövas. Kallelsen ska delges stiftelsen, om delgivningen kan ske på annat sätt än enligt 38 och 47-51 §§ delgivningslagen
(2010:1932). Kallelsen ska kungöras genom domstolens försorg i Post- och Inrikes Tidningar minst två och högst fyra månader före inställelsedagen.
Lag (2010:1964)
.
6 §
Har sökanden haft kostnader för delgivning eller kungörelse samt för expeditioner i ett ärende enligt 1 §, skall kostnaderna betalas av stiftelsens medel, om stiftelsen förpliktas träda i likvidation eller om domstolen i annat fall finner det skäligt.
Genomförande av likvidationen
7 §
En domstol som fattar beslut att en stiftelse skall träda i likvidation skall samtidigt utse en eller flera likvidatorer.
Likvidatorerna träder i styrelsens eller förvaltarens ställe och har till uppgift att genomföra likvidationen.
Likvidatorerna skall för registrering i stiftelseregistret genast anmäla beslut om likvidation och förordnande av likvidator.
Bestämmelserna i denna lag om styrelse och styrelseledamöter tillämpas på likvidatorerna, i den mån inte annat följer av detta kapitel. En likvidator har alltid rätt till skäligt arvode.
En stiftelse är alltid bokföringsskyldig under likvidationen.
Ett uppdrag att vara revisor upphör inte genom att stiftelsen träder i likvidation. Bestämmelserna i 4 kap. tillämpas under likvidationen. Revisionsberättelsen skall innehålla ett uttalande om huruvida enligt revisorernas mening likvidationen onödigt fördröjs.
8 §
När stiftelsen har trätt i likvidation, skall styrelsen eller förvaltaren genast avge en redovisning för sin förvaltning av stiftelsens angelägenheter under den tid för vilken redovisningshandlingar inte förut har lämnats till revisorerna.
Redovisningen skall lämnas till revisorerna så snart det kan ske.
Bestämmelserna om årsredovisning och revisionsberättelse skall tillämpas.
Om tiden även omfattar det föregående räkenskapsåret, skall en särskild redovisning avges för detta år. I en moderstiftelse skall denna särskilda redovisning även omfatta koncernredovisning.
9 §
Likvidatorerna skall genast söka kallelse på stiftelsens okända borgenärer.
10 §
Likvidatorerna skall så snart det kan ske genom försäljning på offentlig auktion eller på annat lämpligt sätt förvandla stiftelsens tillgångar till pengar, i den mån det behövs för likvidationen, samt betala stiftelsens skulder. Stiftelsens näringsverksamhet får fortsättas om det behövs för en ändamålsenlig avveckling eller för att de anställda skall få skälig tid på sig att skaffa sig nya anställningar.
11 §
När den anmälningstid som bestämts i kallelsen på stiftelsens okända borgenärer har gått ut och alla kända skulder blivit betalda, skall likvidatorerna använda återstående tillgångar för det ändamål vartill de är bestämda eller för ett ändamål som så nära som möjligt motsvarar detta. Om det inte är möjligt att använda tillgångarna på detta sätt, skall de överlämnas till Allmänna arvsfonden. Om något skuldbelopp är tvistigt eller inte förfallet till betalning eller av annan orsak inte kan betalas, skall dock så mycket av överskottet behållas som kan behövas för denna betalning.
12 §
När likvidatorerna har fullgjort sitt uppdrag, skall de så snart det kan ske avge slutredovisning för sin förvaltning genom en förvaltningsberättelse som avser likvidationen i dess helhet. Till berättelsen skall de foga redovisningshandlingar för hela likvidationstiden. Berättelsen och redovisningshandlingarna skall avlämnas till revisorerna. Dessa skall inom en månad därefter till likvidatorerna avge en revisionsberättelse över slutredovisningen och förvaltningen under likvidationen. Likvidatorerna skall därefter genast sända en kopia av revisions- och förvaltningsberättelserna till tillsynsmyndigheten.
13 §
När likvidatorerna har sänt revisions- och förvaltningsberättelserna till tillsynsmyndigheten, är stiftelsen upplöst. Detta förhållande skall likvidatorerna genast anmäla för registrering i stiftelseregistret.
Om likvidatorerna finner att stiftelsen är på obestånd och inte kan betala likvidationskostnaderna, skall de ansöka om att stiftelsen försätts i konkurs.
14 §
Om det efter stiftelsens upplösning enligt 13 § visar sig att stiftelsen har tillgångar eller om talan väcks mot stiftelsen eller det av någon annan orsak uppkommer behov av en likvidationsåtgärd, skall likvidationen fortsättas. Detta skall genast anmälas av likvidatorerna för registrering i stiftelseregistret.
15 §
Om ett likvidationsbeslut har blivit upphävt genom ett beslut av domstol som har vunnit laga kraft, träder stiftelsens tidigare styrelse eller förvaltare i likvidatorernas ställe. Likvidatorerna skall genast anmäla beslutet för registrering i stiftelseregistret.
När likvidation har upphört enligt första stycket, skall 12 §
tillämpas.
Likvidation efter konkurs
16 §
Om en stiftelse som utövar näringsverksamhet är försatt i konkurs och denna avslutas med överskott, skall styrelsen eller förvaltaren inom en månad från det att konkursen avslutades besluta att stiftelsen skall träda i likvidation och genast anmäla detta till tingsrätten. Denna skall därefter utan dröjsmål utse en eller flera likvidatorer.
Om stiftelsen var i likvidation när den försattes i konkurs, skall likvidationen fortsättas enligt 14 §.
17 §
Om det inte fattas ett sådant beslut som avses i 16 § första stycket, skall tingsrätten besluta att stiftelsen skall träda i likvidation.
Frågan om likvidation enligt första stycket prövas på anmälan av tillsynsmyndigheten eller på ansökan av en styrelseledamot eller en borgenär.
Om tillsynsmyndigheten eller sökanden har haft kostnader för delgivning eller kungörelse samt för expeditioner i ett ärende enligt andra stycket, skall kostnaderna betalas av stiftelsens medel.
Upplösning utan likvidation
18 §
I fall som avses i 6 kap. 5 § är stiftelsen upplöst när  tillgångarna förbrukats.
När en stiftelses konkurs har avslutats utan överskott är  stiftelsen upplöst.
I artikel 48.2 i Europaparlamentets och rådets förordning 
(EU) 2015/848 av den 20 maj 2015 om insolvensförfaranden  finns en särskild bestämmelse om när en juridisk person eller  ett företag ska anses upplöst.
Lag (2017:480)
.
8 kap. Stiftelsens företagsnamn
1 §
En stiftelses företagsnamn ska tydligt skilja sig från  andra företagsnamn som förut är införda i stiftelseregistret.  I ett företagsnamn som skiljer sig från stiftelsens namn får  inte ordet stiftelse eller en förkortning av detta ord ingå.  I övrigt finns bestämmelser om registreringen i lagen 
(2018:1653) om företagsnamn.
Lag (2018:1668)
.
2 §
I lagen (2018:1653) om företagsnamn finns bestämmelser  om förbud mot användning av ett företagsnamn och om hävning  av en registrering av ett företagsnamn.
Lag (2018:1668)
.
3 §
Om ett i stiftelseförordnandet angivet företagsnamn  inte kan registreras, får styrelsens eller förvaltarens  beslut om ett nytt företagsnamn tillämpas utan att  bestämmelserna i 6 kap. iakttas.
Lag (2018:1668)
.
4 §
Skriftliga handlingar som utfärdas för en stiftelse i  dess näringsverksamhet bör undertecknas med angivande av  stiftelsens företagsnamn. Vid angivande av ett företagsnamn  som inte sammanfaller med stiftelsens namn ska det på  lämpligt sätt alltid anges att det är en stiftelse som  innehar företagsnamnet.
Har styrelsen eller förvaltaren eller någon annan företrädare  för stiftelsen utfärdat en handling utan firmateckning och  framgår det inte av handlingens innehåll att den har  utfärdats på stiftelsens vägnar, svarar de som har  undertecknat handlingen solidariskt för förpliktelsen enligt  handlingen. Detta gäller dock inte, om
1. det framgick av omständigheterna vid handlingens tillkomst  att handlingen utfärdades för stiftelsen, samt
2. medkontrahenten har fått ett av stiftelsen behörigen  undertecknat godkännande av handlingen utan oskäligt dröjsmål  efter det att antingen en begäran om sådant godkännande har  framställts eller personlig ansvarighet har gjorts gällande  mot undertecknarna.
Lag (2018:1668)
.
9 kap. Tillsyn m.m.
Inledande bestämmelser
1 §
En stiftelse med egen förvaltning står under tillsyn av den länsstyrelse som är tillsynsmyndighet i det län där stiftelsens styrelse har sitt säte eller, om säte inte är bestämt, där förvaltningen huvudsakligen utövas. En stiftelse med anknuten förvaltning står under tillsyn av den länsstyrelse som är tillsynsmyndighet i det län där förvaltaren har sitt säte eller, om säte inte är bestämt, där förvaltarens egen förvaltning huvudsakligen utövas eller, om ett handelsbolag är förvaltare, där bolagets huvudkontor är inrättat.
Regeringen meddelar föreskrifter om vilken länsstyrelse som är tillsynsmyndighet i ett län.
Regeringen eller den myndighet som regeringen bestämmer får i ett enskilt fall besluta att en annan myndighet än som följer av första stycket ska vara tillsynsmyndighet för en stiftelse.
Att det för vissa stiftelser gäller särskilda bestämmelser om tillsynen framgår av 10 och 10 a §§.
Lag (2009:244)
.
2 §
Regeringen eller den myndighet som regeringen bestämmer får meddela föreskrifter om avgifter för tillsynsmyndigheternas verksamhet enligt denna lag.
Tillsynens innebörd m.m.
3 §
Tillsynsmyndigheten skall ingripa, om det kan antas att stiftelsens förvaltning eller revisionen av stiftelsen inte utövas i enlighet med stiftelseförordnandet eller bestämmelserna i denna lag eller att en styrelseledamot eller förvaltaren annars missköter sitt uppdrag.
Tillsynsmyndigheten skall ge stiftelserna råd och upplysningar.
4 §
Tillsynsmyndigheten får
1. begära in handlingar eller upplysningar från stiftelsen,
2. kalla till och delta vid sammanträde med stiftelsens styrelse eller förvaltare, samt
3. om särskild anledning föreligger utföra inspektion hos stiftelsen på tid och sätt som myndigheten bestämmer.
I fall som avses i första stycket 3 är stiftelsens styrelse eller förvaltare skyldig att hålla stiftelsens kassa, värdehandlingar och övriga tillgångar samt räkenskapsmaterial och protokoll tillgängliga för dem som utför inspektionen.
5 §
Tillsynsmyndigheten kan
1. skilja en styrelseledamot från hans uppdrag om han är obehörig enligt 2 kap. 10 § eller enligt lagen (2014:836) om näringsförbud samt skilja en förvaltare som är obehörig enligt 2 kap. 19 § andra stycket från uppdraget,
2. förelägga en eller flera styrelseledamöter eller förvaltaren att fullgöra sina åligganden,
3. förbjuda en eller flera styrelseledamöter eller förvaltaren att verkställa ett beslut eller, om beslutet har verkställts, förelägga en eller flera styrelseledamöter eller förvaltaren att göra rättelse om det kan ske.
Att tillsynsmyndigheten har även andra befogenheter framgår av 4 kap. 5 och 8 §§ samt 5 kap. 4 §.
Beslut om föreläggande eller förbud enligt första stycket 2 och 3 får förenas med vite. Tillsynsmyndigheten ska pröva frågan om att döma ut ett vite som förelagts enligt första stycket 2, om föreläggandet endast avser åliggande att inge en eller flera handlingar till tillsynsmyndigheten. I övriga fall prövas frågan av förvaltningsrätten enligt lagen
(1985:206) om viten.
Lag (2014:843)
.
6 §
Om en styrelseledamot eller förvaltaren missköter sitt uppdrag, kan han eller hon entledigas av allmän domstol.
Entledigandet får begränsas till viss tid.
I fråga om vem som har rätt att ansöka om entledigande gäller 5 kap. 4 § första och fjärde styckena.
Har tillsynsmyndigheten ansökt om entledigande av en styrelseledamot eller förvaltaren, får tillsynsmyndigheten entlediga denne för tiden till dess att domstolen har slutligt prövat saken eller bestämt annorlunda.
Lag (2009:244)
.
7 §
I en stiftelse med egen förvaltning skall tillsynsmyndigheten förordna
1. en ny styrelseledamot, om detta behövs för att styrelsen skall bli beslutför,
2. ordförande i styrelsen i fall då någon annan än styrelsen skall utse ordförande men inte gör det, samt
3. en i Sverige bosatt särskild delgivningsmottagare, när en sådan skall finnas enligt 2 kap. 16 a § men inte har utsetts.
Ett förordnande enligt första stycket 1 och 2 gäller till dess att en ny ledamot eller ordförande har blivit utsedd i behörig ordning. Har den förre ledamoten entledigats för en viss tid, gäller dock förordnandet för den nye ledamoten för den tid entledigandet avser.
Ett förordnande enligt första stycket 3 gäller till dess att tillsynsmyndigheten har beslutat att förordnandet inte längre skall gälla. Tillsynsmyndigheten skall meddela ett sådant beslut, om det inte längre finns skäl att ha kvar förordnandet.
Lag (2005:246)
.
8 §
Tillsynsmyndigheten skall förordna
1. en ny förvaltare för en stiftelse med anknuten förvaltning, om stiftelsen saknar förvaltare, och
2. en i Sverige bosatt särskild delgivningsmottagare, när en sådan skall finnas enligt 2 kap. 23 a § men inte har utsetts.
Ett förordnande enligt första stycket 1 gäller tills vidare.
Har den förre förvaltaren entledigats för en viss tid, gäller dock förordnandet för den nye förvaltaren för den tid entledigandet avser.
Ett förordnande enligt första stycket 2 gäller till dess att tillsynsmyndigheten har beslutat att förordnandet inte längre skall gälla. Tillsynsmyndigheten skall meddela ett sådant beslut, om det inte längre finns skäl att ha kvar förordnandet.
Lag (2005:246)
.
9 §
Om ett testamentariskt stiftelseförordnande inte kan verkställas därför att det saknas ett sådant åtagande som avses i 1 kap. 2 §
andra stycket, skall länsstyrelsen på begäran av någon som förvaltar dödsboet verka för att ett sådant åtagande lämnas. Länsstyrelsen får därvid besluta om en annan förvaltningsform än den som har föreskrivits av stiftaren.
Behörig länsstyrelse är länsstyrelsen i det län där stiftaren hade sitt hemvist.
Tillsynens innebörd i fråga om vissa stiftelser
10 §
Bestämmelserna i 3 § första stycket, 4 § samt 5 §
första stycket 2 och 3 gäller inte i fråga om stiftelser som enligt stiftarens förordnande ska vara undantagna från tillsyn enligt denna lag och som varken under innevarande eller de tre närmast föregående räkenskapsåren har utövat näringsverksamhet eller varit moderstiftelse.
I fråga om stiftelser som avses i första stycket gäller dock bestämmelserna i 3 § första stycket, 4 § första stycket 1 och 2 samt 5 § första stycket 2 och 3 om det kan antas att
1. stiftelsen saknar namn,
2. stiftelsen inte har upprättat års- eller koncernredovisning eller inte har avlämnat års- eller koncernredovisning, årsbokslut eller sammanställning över räkenskaperna till revisorn,
3. stiftelsen inte håller års- eller koncernredovisning eller revisions- eller koncernrevisionsberättelse tillgänglig för var och en,
4. stiftelsen saknar behörig revisor, eller om
5. fråga uppkommer om sådant beslut som avses i 4 kap. 5 §.
Lag (2009:244)
.
10 a §
Kammarkollegiet får besluta att en stiftelse i visst begränsat hänseende skall vara undantagen från tillsyn, om stiftelseförordnandet ger stöd för ett sådant undantag och det finns särskilda skäl. Kammarkollegiet får återkalla ett beslut om undantag, om det inte längre finns skäl för undantaget.
Frågor om undantag prövas på ansökan av styrelsen eller förvaltaren. Frågor om återkallelse av undantag prövas på ansökan av tillsynsmyndigheten eller när det annars finns skäl för det.
Kammarkollegiets beslut får överklagas hos regeringen.
Lag (2001:305)
.
Överklagande
11 §
Tillsynsmyndighetens beslut enligt denna lag får överklagas hos allmän förvaltningsdomstol. Detta gäller dock inte beslut om att väcka talan enligt 5 kap. 4 § första stycket eller att ansöka om entledigande enligt 9 kap. 6 §
första stycket eller beslut enligt 9 kap. 6 § tredje stycket.
Tillsynsmyndighetens beslut enligt 4 kap. 8 §, 6 kap. 3 eller 4 § eller 5 § andra stycket, 9 kap. 5 § första stycket 3, i den del beslutet avser verkställighetsförbud, eller 9 kap. 7 eller 8 § gäller även om de överklagas.
Om tillsynsmyndighetens beslut överklagas, ska tillsynsmyndigheten föra talan för det allmänna. Överklagas domstolens beslut av tillsynsmyndigheten, ska överklagandet ha kommit in inom tre veckor från den dag då det överklagade beslutet meddelades.
Länsstyrelsens beslut enligt 9 § överklagas hos allmän förvaltningsdomstol. Bestämmelserna i tredje stycket om tillsynsmyndigheten och dess beslut gäller i sådant fall länsstyrelsen och dess beslut.
Prövningstillstånd krävs vid överklagande till kammarrätten.
Lag (2009:244)
.
12 §
Har upphävts genom
lag (2013:435)
.
10 kap. Registrering
Allmänna bestämmelser om registrering
1 §
En stiftelse ska vara registrerad.
Registreringsmyndighet för en stiftelse är den länsstyrelse som regeringen i enlighet med 9 kap. 1 § andra stycket har bestämt är tillsynsmyndighet i länet.
Ett stiftelseregister ska föras hos registreringsmyndigheten för registreringar enligt denna lag. Om en länsstyrelse är registreringsmyndighet i flera län, ska den länsstyrelsen föra ett gemensamt register för registreringar i dessa län.
Regeringen eller den myndighet som regeringen bestämmer får meddela föreskrifter om avgifter för registrering i stiftelseregistret.
Regeringen eller den myndighet som regeringen bestämmer meddelar närmare föreskrifter om ingivning av anmälningar i registreringsärenden.
Lag (2009:244)
.
2 §
En stiftelses styrelse eller förvaltare ska anmäla  stiftelsen för registrering i stiftelseregistret senast sex  månader efter det att stiftelsen bildades.
Anmälan ska innehålla uppgifter om
1. stiftelsens postadress och telefon,
2. styrelseledamöternas namn, personnummer, bostadsadress,  postadress och telefon eller förvaltarens namn eller  företagsnamn, organisationsnummer, postadress och telefon,
3. revisorns namn, personnummer och postadress samt, om  revisorn är ett registrerat revisionsbolag, vem som är  huvudansvarig för revisionen och bolagets  organisationsnummer.
Vid egen förvaltning ska anmälan vidare innehålla uppgift om  den ort där styrelsen har sitt säte eller, om säte inte är  bestämt, där förvaltningen huvudsakligen utövas. Vid anknuten  förvaltning ska uppgift i stället lämnas om den ort där  förvaltaren har sitt säte eller, om säte inte är bestämt, där  förvaltarens egen förvaltning huvudsakligen utövas eller, om  förvaltaren är ett handelsbolag, där bolaget har sitt  huvudkontor inrättat.
Till anmälan ska det fogas en kopia av stiftelseförordnandet,  om det är möjligt. Har styrelsen eller förvaltaren enligt 2  kap. 7 § fattat beslut om namn för stiftelsen, ska anmälan  innehålla uppgift även om namnet.
Lag (2018:1668)
.
3 §
Anmälan för registrering i stiftelseregistret ska genast göras
1. när en föreskrift i stiftelseförordnandet har ändrats eller upphävts enligt bestämmelserna i 6 kap. eller med stöd av en sådan bestämmelse som avses i 10 § lagen (1994:1221) om införande av stiftelselagen (1994:1220),
2. när en ändring har inträtt i något förhållande som avses i 2 § andra och tredje styckena,
3. när någon har bemyndigats att företräda stiftelsen enligt 2 kap. 16 § andra stycket eller 23 § andra stycket eller att ta emot delgivning enligt 2 kap. 16 a eller 23 a §, samt
4. när stiftelsen är upplöst.
I fall som avses i första stycket 3 ska uppgift lämnas om företrädarens eller den särskilde delgivningsmottagarens namn, personnummer, bostadsadress, postadress och telefon.
Har styrelsen eller förvaltaren beslutat att rätten att företräda stiftelsen samt att teckna dess namn och firma får utövas endast av två eller flera i förening, ska detta också anmälas för registrering i stiftelseregistret. Någon annan inskränkning i rätten att företräda stiftelsen och att teckna dess namn och firma får inte registreras.
När anmälan enligt första stycket 2 avser byte av förvaltare ska anmälan göras av den nye förvaltaren. I fall som avses i första stycket 4 ska anmälan göras av den avträdande styrelsen eller förvaltaren. Om tillsynsmyndigheten har utsett en särskild delgivningsmottagare enligt 9 kap. 7 eller 8 §, ska anmälan göras av delgivningsmottagaren. I övriga fall ska anmälan göras av styrelsen eller förvaltaren.
Lag (2009:244)
.
4 §
/Upphör att gälla U:2026-07-01/
Om en stiftelse försätts i konkurs eller beslut om  företagsrekonstruktion meddelas för stiftelsen, ska  tingsrätten för registrering underrätta  registreringsmyndigheten om beslutet och vem som har utsetts  till konkursförvaltare eller rekonstruktör.
När en konkurs har avslutats eller en företagsrekonstruktion  har upphört, ska tingsrätten genast för registrering  underrätta registreringsmyndigheten och i det förra fallet  ange om något överskott finns eller inte. Tingsrätten ska även  för registrering underrätta registreringsmyndigheten när en  högre rätt har upphävt ett beslut att försätta stiftelsen i  konkurs eller ett beslut om företagsrekonstruktion.
Lag (2022:985)
.
4 §
/Träder i kraft I:2026-07-01/
Om en stiftelse försätts i konkurs eller beslut om  företagsrekonstruktion meddelas för stiftelsen, ska  tingsrätten för registrering underrätta  registreringsmyndigheten om beslutet och vem som har utsetts  till konkursförvaltare eller rekonstruktör.
När en konkurs har avslutats ska tillsynsmyndigheten i  konkurser genast för registrering underrätta  registreringsmyndigheten och ange om något överskott finns  eller inte. När en företagsrekonstruktion har upphört, ska  tingsrätten genast för registrering underrätta  registreringsmyndigheten.
Tingsrätten ska för registrering underrätta  registreringsmyndigheten när en högre rätt har upphävt ett  beslut att försätta stiftelsen i konkurs eller ett beslut om  företagsrekonstruktion.
Lag (2025:801)
.
5 §
En registrering skall avföras om det genom dom som har vunnit laga kraft har förklarats att en registrering inte borde ha skett, att ett beslut som registrerats är ogiltigt eller att något visst förhållande som registrerats inte föreligger.
Domstolen skall sända en kopia av domen till registreringsmyndigheten.
Särskilda bestämmelser för stiftelser som avser att utöva eller som utövar näringsverksamhet
6 §
Innan en stiftelse börjar utöva näringsverksamhet ska  styrelsen eller förvaltaren lämna uppgifter för registrering  i stiftelseregistret om
1. det företagsnamn under vilket näringsverksamheten ska  bedrivas, och
2. näringsverksamhetens art.
Stiftelsen får registreras även i stiftelseregister hos  registreringsmyndighet för annat eller andra län, om  verksamheten är avsedd att utövas där.
Lag (2018:1668)
.
7 §
Upphör en stiftelse att utöva näringsverksamhet eller ändras någon annan uppgift som har registrerats om en stiftelse som utövar näringsverksamhet, skall stiftelsens styrelse eller förvaltare genast anmäla detta för registrering i stiftelseregistret.
8 §
Registreringsmyndigheten skall utan dröjsmål kungöra i Post-
och Inrikes Tidningar vad som har införts i stiftelseregistret i fråga om en stiftelse som utövar näringsverksamhet. Detta gäller dock inte registrering av underrättelser enligt 4 §.
En kungörelse som avser ändring i ett förhållande som tidigare har införts i registret skall endast ange ändringens art.
9 §
Det som har kungjorts i Post- och Inrikes Tidningar enligt 8 §
skall anses ha kommit till tredje mans kännedom, om det inte framgår av omständigheterna att han varken kände till eller borde ha känt till det som har kungjorts.
10 §
I lagen (2018:1653) om företagsnamn finns  bestämmelser om avregistrering av ett företagsnamn sedan en  dom om att häva registreringen av företagsnamnet har fått  laga kraft.
Lag (2018:1668)
.
Om ingripande av registreringsmyndigheten m.m.
11 §
Registreringsmyndigheten skall ingripa, om det kan antas att en stiftelse inte följer bestämmelserna i denna lag eller annan författning i fråga om anmälan för registrering i stiftelseregistret.
Registreringsmyndigheten får därvid begära in handlingar eller upplysningar från stiftelsen och kan förelägga en eller flera ledamöter i stiftelsens styrelse eller förvaltaren att lämna begärda handlingar eller upplysningar till registreringsmyndigheten eller att göra anmälan för registrering i stiftelseregistret.
Beslut om föreläggande får förenas med vite.
Registreringsmyndigheten skall pröva frågan om utdömande av vitet.
12 §
Länsstyrelsen i Stockholms län får förbjuda den som använder ordet stiftelse i strid med 1 kap. 6 § andra stycket att fortsätta med det. Förbudet får förenas med vite.
13 §
Registreringsmyndighetens beslut enligt denna lag  och beslut av Länsstyrelsen i Stockholms län enligt 12 § får  överklagas till allmän förvaltningsdomstol. Ett beslut av  registreringsmyndigheten att vägra registrering av ett  företagsnamn överklagas dock till Patent- och  marknadsdomstolen.
Prövningstillstånd krävs vid överklagande till  kammarrätten.
Lag (2018:1668)
.
11 kap. Insamlingsstiftelser och kollektivavtalsstiftelser
1 §
En insamlingsstiftelse bildas genom att
1. en eller flera stiftare förordnar att pengar, som inflyter efter ett upprop av dem, ska som en självständig förmögenhet främja ett bestämt och varaktigt ändamål, och
2. någon åtar sig att ta emot pengarna för förvaltning i enlighet med förordnandet.
Stiftelseförordnandet ska vara skriftligt och undertecknat av stiftaren eller stiftarna. Bestämmelsen i 1 kap. 9 § ska inte tillämpas
Lag (2008:86)
.
2 §
För en insamlingsstiftelse gäller följande bestämmelser i
1 kap. (inledande bestämmelser): 4-5 b §§, 6 § första stycket  första meningen och 9 §,
2 kap. (förvaltning): samtliga bestämmelser,
3 kap. (bokföring och årsredovisning m.m.): 1 §,
4 kap. (revision): 1-4 §§, 6 §, 7 § första-tredje och femte  styckena, 7 a-14 §§, 15 § första och andra styckena samt 16-20 §§,
5 kap. (skadestånd och straff): 1-3 §§, 4 § första-tredje  styckena samt 5 och 6 §§,
6 kap. (ändring m.m. av föreskrifter i ett  stiftelseförordnande): samtliga bestämmelser,
7 kap. (likvidation och upplösning): samtliga bestämmelser,
8 kap. (stiftelsens företagsnamn): samtliga bestämmelser,
9 kap. (tillsyn m.m.): 1-9, 11 och 12 §§, samt
10 kap. (registrering): samtliga bestämmelser.
En insamlingsstiftelses namn ska innehålla ordet  insamlingsstiftelse.
En insamlingsstiftelse är upplöst om den har saknat tillgångar  under en sammanhängande tid av två år.
Bestämmelserna i 1 kap. 5-5 b §§, 6 § första stycket, 2-10 kap. samt andra stycket i denna paragraf gäller inte i  fråga om insamlingsstiftelser vilkas tillgångar enligt  stiftelseförordnandet får användas endast till förmån för  bestämda fysiska personer.
Lag (2024:1114)
.
2 a §
En insamlingsstiftelse ska under en period om tre sammanhängande räkenskapsår använda minst tre fjärdedelar av sina intäkter för stiftelsens ändamål, om det inte finns synnerliga skäl.
Lag (2009:244)
.
3 §
En kollektivavtalsstiftelse bildas genom att
1. en arbetsgivarorganisation och en central arbetstagarorganisation i kollektivavtal förordnar att pengar som arbetsgivare enligt kollektivavtal eller annat avtal tillskjuter, skall som en självständig förmögenhet främja ett bestämt och varaktigt ändamål, och
2. någon åtar sig att ta emot pengarna för förvaltning i enlighet med förordnandet.
4 §
För en kollektivavtalsstiftelse gäller följande  bestämmelser i
1 kap. (inledande bestämmelser): 4-5 b §§, 6 § första stycket  första meningen och 9 §,
2 kap. (förvaltning): samtliga bestämmelser,
3 kap. (bokföring och årsredovisning m.m.): 1 §,
4 kap. (revision): 1-4 §§, 6 §, 7 § första, andra och femte  styckena samt 7 a-20 §§,
5 kap. (skadestånd och straff): 1-3 §§, 4 § första stycket 1-4, andra och tredje styckena samt 5 och 6 §§,
6 kap. (ändring m.m. av föreskrifter i ett  stiftelseförordnande): samtliga bestämmelser,
7 kap. (likvidation och upplösning): samtliga bestämmelser,
8 kap. (stiftelsens företagsnamn): samtliga bestämmelser,
9 kap. (tillsyn m.m.): 1 och 2 §§, 3 § andra stycket, 5 §  första stycket 1, 6 § första och andra styckena, 7 och 8 §§, 
10 § andra stycket och 11 och 12 §§, samt
10 kap. (registrering): samtliga bestämmelser.
Trots bestämmelserna i 6 kap. får stiftarna och stiftelsen  genom skriftlig överenskommelse ändra eller upphäva  stiftelseförordnandet. Vad som anges i 2-10 kap. om  föreskrifter i ett stiftelseförordnande ska i fråga om en  kollektivavtalsstiftelse gälla även föreskrifter för  stiftelsen som har meddelats genom en sådan överenskommelse.
En kollektivavtalsstiftelses namn ska innehålla ordet  kollektivavtalsstiftelse.
Vid tillämpning av 4 kap. 15 § ska en kollektivavtalsstiftelse  behandlas som en sådan stiftelse som avses i 9 kap. 10 §  första stycket.
En kollektivavtalsstiftelse är upplöst om den har saknat  tillgångar under en sammanhängande tid av två år.
Lag (2024:1114)
.
Övergångsbestämmelser
1994:1220
Föreskrifter om ikraftträdande av denna lag meddelas i lagen
(1994:1221) om införande av stiftelselagen (1994:1220).
1998:306
1. Denna lag träder i kraft den 1 juli 1998.
2. En stiftelse som vid lagens ikraftträdande redan är registrerad skall senast den 31 december 1998 anmäla sådana uppgifter om person- och organisationsnummer som anges i 10 kap. 2 § andra stycket och 3 § andra stycket i paragrafernas nya lydelse.
1999:1106
Denna lag träder i kraft den 1 januari 2000 och tillämpas första gången för det räkenskapsår som inleds närmast efter den 31 december 1999.
2005:246
1. Denna lag träder i kraft den 1 juli 2005.
2. En stiftelse som är registrerad när lagen träder i kraft skall anmäla revisor som har utsetts före ikraftträdandet för registrering. En sådan anmälan skall göras före utgången av december 2005 om stiftelsen har anknuten förvaltning och före utgången av juni 2006 om stiftelsen har egen förvaltning.
2006:401
1. Denna lag träder i kraft den 1 januari 2007.
2. Äldre bestämmelser gäller om det yrkesmässiga biträde som annars skulle föranleda jäv för en revisor avser ett räkenskapsår som har inletts före den 1 januari 2007.
2006:870
1. Denna lag träder i kraft den 1 januari 2007.
2. Den som har utsetts till revisor i en stiftelse före ikraftträdandet och som enligt den nya lydelsen av 4 kap. 4 §
inte längre ensam kan vara revisor i stiftelsen får ändå kvarstå som revisor till utgången av år 2008.
2007:133
1. Denna lag träder i kraft den 1 maj 2007.
2. Den som har utsetts till revisor i en stiftelse före ikraftträdandet och som enligt den nya lydelsen av 4 kap. 4 §
inte längre ensam kan vara revisor i stiftelsen får ändå kvarstå som revisor till utgången av april år 2009.
2009:244
1. Denna lag träder i kraft den 1 januari 2010.
2. Bestämmelserna i 3 kap. 2 § tredje stycket tillämpas första gången för det räkenskapsår som inleds närmast efter den 31 december 2009.
3. Om en stiftelses styrelse eller förvaltare före ikraftträdandet har beslutat att ändra, upphäva eller i särskilt fall åsidosätta en föreskrift i stiftelseförordnandet, gäller vid Kammarkollegiets prövning 6 kap. 1 § andra stycket i dess äldre lydelse.
4. Äldre bestämmelser gäller i fråga om överklagande av Kammarkollegiets beslut enligt 6 kap. 1 §, om beslutet har meddelats före ikraftträdandet.
5. En underrättelse enligt 6 kap. 4 § som har inkommit till tillsynsmyndigheten före ikraftträdandet handläggs enligt äldre bestämmelser.
6. Om en stiftelses styrelse eller förvaltare före ikraftträdandet har beslutat att förbruka stiftelsens tillgångar, gäller vid tillsynsmyndighetens prövning 6 kap.
5 § första stycket i dess äldre lydelse.
7. En firma som har registrerats före ikraftträdandet får behållas oförändrad. Om stiftelser därigenom kan blandas samman vid förandet av registret, kan registreringsmyndigheten i registret föra in en särskiljande ortsangivelse eller annat förtydligande.
8. För en stiftelse som inte är registrerad vid ikraftträdandet gäller i fråga om registrering enligt 10 kap.
äldre bestämmelser i det kapitlet fram till utgången av år 2015, om inte stiftelsen väljer att ansöka om registrering.
9. För en insamlingsstiftelse som har bildats före ikraftträdandet gäller 11 kap. 2 a § endast om detta är förenligt med stiftelseförordnandet.
2010:836
1. Denna lag träder i kraft den 1 november 2010.
2. Bestämmelserna i 4 kap. 4 § tillämpas första gången för det räkenskapsår som inleds närmast efter den 31 oktober 2010.
2010:1964
1. Denna lag träder i kraft den 1 april 2011.
2. Äldre bestämmelser gäller om en handling har skickats eller lämnats före den 1 april 2011.
2015:816
1. Denna lag träder i kraft den 1 januari 2016.
2. Lagen tillämpas första gången för det räkenskapsår som  inleds närmast efter den 31 december 2015.
2016:210
1. Denna lag träder i kraft den 1 september 
2016.
2. Äldre bestämmelser gäller fortfarande för mål som har  inletts i allmän förvaltningsdomstol före ikraftträdandet.
2016:952
1. Denna lag träder i kraft den 1 december 2016.
2. Lagen tillämpas första gången för det räkenskapsår som  inleds närmast efter den 31 december 2016.
2021:541
1. Denna lag träder i kraft den 1 juli 2021.
2. Den äldre lydelsen av 5 kap. 5 § gäller fortfarande när en  stiftelse har försatts i konkurs före ikraftträdandet.
2024:341
1. Denna lag träder i kraft den 1 juli 2024.
2. Bestämmelserna i 4 kap. 6 § i den nya lydelsen tillämpas  första gången för det räkenskapsår som inleds närmast efter  den 30 juni 2024.
3. För mikroskrift som vid ikraftträdandet används för att  bevara räkenskapsinformation gäller 3 kap. 2 § i den äldre  lydelsen.
2024:1114
1. Denna lag träder i kraft den 1 januari 2025.
2. De nya bestämmelserna i 4 kap. 17-20 §§ tillämpas första  gången för det räkenskapsår som inleds närmast efter den 
31 december 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.