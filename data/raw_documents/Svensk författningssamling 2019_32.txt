Title: Kustbevakningslag (2019:32)
SFS Number: Svensk författningssamling 2019:32
URL: https://www.riksdagen.se/sv/dokument-och-lagar/dokument/svensk-forfattningssamling/kustbevakningslag-201932_sfs-2019-32/
Source Link: http://rkrattsbaser.gov.se/sfst?bet=2019:32
Amendment Register Link: http://rkrattsbaser.gov.se/sfsr?bet=2019:32
Ministry/Authority: Försvarsdepartementet
Issued: 2019-02-21
Metadata: {"Utfärdad": "2019-02-21", "Ändrad": "t.o.m. SFS 2025:907"}

==================================================

Kustbevakningslag (2019:32)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:32
Departement/myndighet
:   
Försvarsdepartementet
Utfärdad
:   
2019-02-21
Ändrad
:   
t.o.m. SFS 2025:907
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Gemensamma bestämmelser om brottsbekämpning och  ordningshållning
3 kap. Den direkta brottsbekämpningen
4 kap. Den indirekta brottsbekämpningen
5 kap. Ordningshållande verksamhet
6 kap. Allmänna bestämmelser om kontroll- och  tillsynsverksamhet
1 kap. Inledande bestämmelser
Lagens innehåll
1 §
I denna lag finns bestämmelser om vilka uppgifter och  vilken rätt som Kustbevakningen och en tjänsteman vid  Kustbevakningen (kustbevakningstjänsteman) har att  självständigt ansvara för eller biträda en annan myndighet i  verksamhet som avser brottsbekämpning och ordningshållning.
I lagen finns även vissa allmänna bestämmelser om en  kustbevakningstjänstemans medel för att genomföra en  tjänsteåtgärd vid kontroll och tillsyn.
Kustbevakningens och en kustbevakningstjänstemans uppgifter  att bedriva kontroll och tillsyn framgår av särskilda  bestämmelser eller författningsenliga överenskommelser med  andra myndigheter.
2 §
Har upphävts genom
lag (2024:755)
.
3 §
I fråga om Kustbevakningens och en  kustbevakningstjänstemans uppgifter och ansvar för  räddningstjänst finns bestämmelser i lagen (2003:778) om skydd  mot olyckor.
Lagens geografiska tillämpningsområde
Inom Sveriges sjöterritorium
4 §
Denna lag gäller inom Sveriges sjöterritorium.
Inom vattenområden på land gäller lagen dock endast
1. Vänern och Mälaren samt Trollhätte kanal och Södertälje  kanal och övrigt vattenområde som förbinder Vänern med  Västerhavet och Mälaren med Östersjön, och
2. följande sträckor på älvar och andra vattendrag:
a) Torneälven uppströms till Vitakari udde,
b) Kalixälven uppströms till Rolfs,
c) Luleälven uppströms till Karlsviks sydligaste udde,
d) Piteälven uppströms till Bergsviken,
e) Skellefteälven uppströms till slussen i Bergsbyn,
f) Umeälven uppströms till Lundåkern,
g) Ångermanälven uppströms till Dannero,
h) Indalsälven uppströms till norra spetsen av Bogrundet,
i) Ljungan uppströms till Essvik,
j) Gävleån uppströms till Alderholmsbron, och
k) Dalälven uppströms till Älvkarleby.
Utanför Sveriges sjöterritorium
5 §
Utanför Sveriges sjöterritorium gäller denna lag inom  Sveriges maritima zoner.
Ett utökat geografiskt tillämpningsområde
6 §
Lagen får tillämpas i ett annat geografiskt område än de  som anges i 4 och 5 §§ i den utsträckning som följer av
1. ett författningsenligt uppdrag att biträda  Polismyndigheten, åklagare, Tullverket eller någon annan  myndighet med en viss åtgärd,
2. en särskild författningsreglering, eller
3. en författningsenlig överenskommelse med en annan myndighet  om kontroll och tillsyn.
Lagen får också tillämpas när ett ingripande på Sveriges  territorium påbörjas eller avslutas på land, om den händelse  som ligger till grund för ingripandet inträffar till sjöss  inom ett område där lagen får tillämpas och ingripandet avser  ett brott som omfattas av den direkta brottsbekämpningen.
2 kap. Gemensamma bestämmelser om brottsbekämpning och  ordningshållning
Proportionalitet vid ingripanden
1 §
För att genomföra en uppgift i den brottsbekämpande eller  ordningshållande verksamheten ska en kustbevakningstjänsteman  ingripa på ett sätt som är försvarligt med hänsyn till  åtgärdens syfte och övriga omständigheter. Om tvång måste  användas ska detta ske endast i den form och den utsträckning  som behövs för att uppnå det avsedda resultatet.
Jävsregel för anställda vid Kustbevakningen
2 §
Om det för en anställd vid Kustbevakningen finns  omständigheter som enligt 4 kap. 13 § rättegångsbalken skulle  utgöra jäv, får den anställde inte besluta om eller vidta  någon åtgärd i brottsbekämpande verksamhet. Jäv får dock inte  grundas på en åtgärd som den anställde har vidtagit i tjänsten  eller en gärning som har begåtts mot honom eller henne i eller  på grund av hans eller hennes tjänst.
En anställd vid Kustbevakningen får inte besluta om eller  vidta en åtgärd i ordningshållande verksamhet om
1. frågan angår honom eller henne själv eller hans eller  hennes make, förälder, barn eller syskon eller någon annan  närstående, eller om åtgärden kan antas påverka honom eller  henne själv eller någon närstående i en inte oväsentlig  utsträckning,
2. han eller hon eller någon närstående som anges i 1 är  ställföreträdare för den som åtgärden rör eller för någon som  kan antas bli påverkad i en inte oväsentlig utsträckning,  eller
3. det i övrigt finns någon särskild omständighet som gör att  hans eller hennes opartiskhet kan ifrågasättas.
Om åtgärden är så brådskande att den inte utan fara kan  skjutas upp, får den beslutas eller vidtas trots det som sägs  i första och andra styckena.
En fråga om jäv prövas av Kustbevakningen.
Medel för att genomföra en tjänsteåtgärd
Preja, borda och föra fartyg till hamn
3 §
En kustbevakningstjänsteman har rätt att preja, borda och  hålla kvar ett fartyg om det behövs för att ingripa mot en  ordningsstörning enligt 5 kap., eller för att hålla förhör  enligt 23 kap. rättegångsbalken under den tid som krävs, eller  använda tvångsmedel enligt 24-28 kap. rättegångsbalken. Om det  uppenbart behövs för att kunna hindra ordningsstörningen eller  för att åtgärden enligt rättegångsbalken ska kunna vidtas, får  fartyget även föras till hamn.
Om det inte längre finns grund för en sådan åtgärd ska den  omedelbart upphöra.
Ett fartyg får inte hållas kvar längre än sex timmar utan att  den tjänsteman som beslutat om åtgärden anmäler beslutet till  sin förman. Om åtgärden inte redan har upphört ska förmannen  omedelbart pröva om beslutet ska bestå.
Om det i lag finns avvikande bestämmelser om rätten att preja,  borda och föra fartyg till hamn gäller dessa i stället.
Använda våld
4 §
/Upphör att gälla U:2026-01-01/
En kustbevakningstjänsteman får, i den mån andra medel är  otillräckliga och det med hänsyn till omständigheterna är  försvarligt, använda våld för att genomföra en tjänsteåtgärd i  den brottsbekämpande eller ordningshållande verksamheten, om
1. tjänstemannen möts med våld eller hot om våld,
2. någon som ska häktas eller anhållas eller annars med stöd i  lag ska berövas friheten försöker undkomma eller tjänstemannen  annars möts av motstånd när ett sådant frihetsberövande ska  verkställas,
3. det är fråga om att avvärja en straffbelagd handling eller  fara för liv, hälsa eller värdefull egendom eller för  omfattande skada i miljön,
4. tjänstemannen med stöd i lag ska avvisa eller avlägsna  någon från ett visst område eller utrymme, eller verkställa  eller biträda vid kroppsvisitation, kroppsbesiktning eller  någon annan liknande åtgärd, vid beslag eller något annat  omhändertagande av egendom eller vid husrannsakan eller vid  genomsökning på distans,
5. tjänstemannen med stöd i lag ska stoppa ett fartyg, fordon  eller något annat transportmedel eller ska kontrollera ett  fartyg eller fordon eller dess last, eller
6. tjänstemannen annars med stöd i lag ska bereda sig  tillträde till eller spärra av en byggnad, ett rum eller ett  område.
I fall som avses i första stycket 4 och 6 får våld mot en  person användas endast om kustbevakningstjänstemannen eller  den som han eller hon biträder möts av motstånd.
I 24 kap. brottsbalken finns också föreskrifter om rätten att  i vissa fall använda våld.
Lag (2022:327)
.
4 §
/Träder i kraft I:2026-01-01/
En kustbevakningstjänsteman får, i den mån andra medel är  otillräckliga och det med hänsyn till omständigheterna är  försvarligt, använda våld för att genomföra en tjänsteåtgärd i  den brottsbekämpande eller ordningshållande verksamheten, om
1. tjänstemannen möts med våld eller hot om våld,
2. någon som ska häktas eller anhållas eller annars med stöd i  lag ska berövas friheten försöker undkomma eller tjänstemannen  annars möts av motstånd när ett sådant frihetsberövande ska  verkställas,
3. det är fråga om att avvärja en straffbelagd handling eller  fara för liv, hälsa eller värdefull egendom eller för  omfattande skada i miljön,
4. tjänstemannen med stöd i lag ska avvisa eller avlägsna  någon från ett visst område eller utrymme, eller verkställa  eller biträda vid kroppsvisitation, kroppsbesiktning eller  någon annan liknande åtgärd, vid beslag eller något annat  omhändertagande av egendom eller vid husrannsakan eller vid  genomsökning på distans,
5. tjänstemannen med stöd i lag ska stoppa ett fartyg, fordon  eller något annat transportmedel eller ska kontrollera ett  fartyg eller fordon eller dess last, eller
6. tjänstemannen annars med stöd i lag ska bereda sig  tillträde till eller spärra av en byggnad, ett rum eller ett  område.
I fall som avses i första stycket 4 och 6 får våld mot en  person användas endast om kustbevakningstjänstemannen eller  den som han eller hon biträder möts av motstånd.
I 24 kap. brottsbalken och 42 d § lagen (2020:1173) om vissa  utsläpp av växthusgaser finns också föreskrifter om rätten att  i vissa fall använda våld.
Lag (2025:907)
.
Kroppsvisitera
5 §
En kustbevakningstjänsteman som med stöd i lag griper  eller annars omhändertar eller avlägsnar någon, får i  anslutning till ingripandet kroppsvisitera den som åtgärden  riktar sig mot i den utsträckning som är nödvändig för att
1. av säkerhetsskäl kunna ta om hand vapen eller andra farliga  föremål, eller
2. fastställa hans eller hennes identitet.
En kustbevakningstjänsteman får också i samband med ett förhör  som hålls i myndighetens lokaler, i lokaler som ställts till  myndighetens förfogande eller ombord på myndighetens fartyg  kroppsvisitera förhörspersonen, om det är nödvändigt av  säkerhetsskäl för att söka efter vapen eller andra farliga  föremål.
Lag (2024:755)
.
Använda fängsel
6 §
En kustbevakningstjänsteman som i den brottsbekämpande eller  ordningshållande verksamheten omhändertar eller på annat sätt  inskränker någons rörelsefrihet får belägga honom eller henne  med fängsel
1. om han eller hon uppträder våldsamt och det är absolut  nödvändigt med hänsyn till hans eller hennes egen eller någon  annans säkerhet till liv eller hälsa, eller
2. vid förflyttning inom en förvaringslokal och vid transport  eller någon annan vistelse utanför en sådan lokal, om det är  nödvändigt av säkerhetsskäl.
Dokumentation
7 §
Protokoll ska föras över ingripanden som innebär att någon  avvisas, avlägsnas, omhändertas eller grips och över föremål  som omhändertas enligt 3 kap. 16 a §. Av protokollet ska det  framgå
1. vem som har fattat beslutet,
2. grunden för beslutet och tidpunkten när det har fattats,
3. vem eller vilka som har deltagit i ingripandet,
4. vem eller vilka som ingripandet har riktat sig mot,
5. tiden för ingripandet, och
6. vad som i övrigt har förekommit vid ingripandet.
Ansvarig för att protokollet upprättas är, i fråga om  uppgifter som avses i första stycket 1 och 2, den som har  fattat beslutet och i övrigt den som varit förman vid  ingripandet.
I rättegångsbalken finns bestämmelser om protokoll över  förvar, beslag, husrannsakan, genomsökning på distans,  kroppsvisitation och kroppsbesiktning.
Lag (2024:755)
.
8 §
Användning av fängsel enligt 6 § ska antecknas i ett  protokoll. Protokollet ska innehålla uppgift om
1. fängslets art,
2. tiden när fängslet sattes på och när det togs bort, och
3. skälen till åtgärden.
Ansvarig för att protokollet upprättas är den som har fattat  beslutet.
3 kap. Den direkta brottsbekämpningen
Uppgifter som ingår i den direkta brottsbekämpningen
1 §
Till Kustbevakningens uppgifter inom den direkta  brottsbekämpningen hör att självständigt
1. förebygga, förhindra och upptäcka brottslig verksamhet,
2. ingripa vid misstanke om brott,
3. utreda brott, eller
4. beivra brott.
Brott som ingår i den direkta brottsbekämpningen
2 §
Kustbevakningens direkta brottsbekämpning omfattar brott  som rör
1. skyddslagstiftning i
a) lagen (2004:487) om sjöfartsskydd,
b) skyddslagen (2010:305), och
c) lagen (2016:319) om skydd för geografisk information,
2. sjötrafik och sjösäkerhet i
a) lagen (1983:293) om inrättande, utvidgning och avlysning av  allmän farled och allmän hamn,
b) lagen (1983:294) om inrättande, utvidgning och avlysning av  allmän flottled,
c) mönstringslagen (1983:929),
d) sjölagen (1994:1009),
e) lagen (1994:1776) om skatt på energi,
f) lagen (1998:958) om vilotid för sjömän,
g) fartygssäkerhetslagen (2003:364),
h) lagen (2006:263) om transport av farligt gods,
i) barlastvattenlagen (2009:1165), och
j) lagen (2021:626) om förarbevis för vattenskoter,
3. vattenförorening och miljö i
a) 10 kap. 1 § lagen (1980:424) om åtgärder mot förorening  från fartyg, och
b) 29 kap. 1 § första stycket 1 miljöbalken i fråga om utsläpp  från fritidsfartyg, samt 29 kap. 2-2 b §§, 4 § första stycket 
1 j i fråga om otillåten hantering av ammunition som  innehåller bly, 4 a § och 8 § första stycket 12 och 13 samma  balk,
4. överträdelser av fiske- och jaktlagstiftning i
a) jaktlagen (1987:259),
b) fiskelagen (1993:787),
c) lagen (1994:1709) om EU:s förordningar om den gemensamma  fiskeripolitiken, och
d) vapenlagen (1996:67),
5. fornminnen och vrak i
a) 2 kap. kulturmiljölagen (1988:950), och
b) lagen (1995:732) om skydd för gravfriden vid vraket efter  passagerarfartyget Estonia,
6. Sveriges maritima zoner i
a) lagen (1966:314) om kontinentalsockeln, och
b) lagen (1992:1140) om Sveriges ekonomiska zon,
7. trafikbrottslagstiftning i 4 och 4 a §§ lagen (1951:649) om  straff för vissa trafikbrott, och
8. tullagstiftning i
a) inregränslagen (1996:701),
b) lagen (2000:1064) om kontroll av produkter med dubbla  användningsområden och av tekniskt bistånd,
c) lagen (2000:1225) om straff för smuggling,
d) lagen (2006:1329) om handel med vissa varor som kan  användas till dödsstraff eller tortyr, m.m., och
e) tullagen (2016:253).
Brott som har begåtts i Sveriges maritima zoner omfattas  alltid av den direkta brottsbekämpningen.
Regeringen får meddela föreskrifter om att ytterligare brott  med endast böter i straffskalan ska ingå i den direkta  brottsbekämpningen.
Lag (2024:755)
.
Befogenheter inom den direkta brottsbekämpningen
Inleda förundersökning
3 §
Kustbevakningen får besluta att inleda förundersökning  enligt 23 kap. rättegångsbalken om brott som avses i 2 §  första stycket 1-7 och tredje stycket. De befogenheter och  skyldigheter som undersökningsledaren har enligt  rättegångsbalken gäller då den som Kustbevakningen har utsett  att fullgöra den uppgiften.
Vad som sägs i 23 kap. 3 § första stycket rättegångsbalken om  hur en förundersökning kan inledas av en polisman ska gälla  även för en kustbevakningstjänsteman.
Om saken inte är av enkel beskaffenhet ska ledningen av  förundersökningen övertas av åklagare så snart någon skäligen  kan misstänkas för brottet. Åklagaren ska också i andra fall  överta ledningen när det behövs av särskilda skäl. Åklagaren  får begära biträde av Kustbevakningen med förundersökningen.  Åklagaren får också uppdra åt en kustbevakningstjänsteman att  vidta en viss åtgärd som hör till förundersökningen, om det är  lämpligt med hänsyn till åtgärdens beskaffenhet och  omständigheterna i övrigt.
Lag (2024:755)
.
Hålla förhör och vidta andra utredningsåtgärder
4 §
Innan en förundersökning har hunnit inledas har en  kustbevakningstjänsteman samma rätt som en polisman att enligt 
23 kap. 3 § fjärde stycket rättegångsbalken hålla förhör och  vidta andra utredningsåtgärder som är av betydelse för  utredningen av brott som omfattas av den direkta brotts-
bekämpningen.
Ta med någon till förhör
5 §
En kustbevakningstjänsteman har samma rätt som en polisman  att enligt 23 kap. 8 § rättegångsbalken beordra någon att  följa med till förhör och ta med någon till förhör med  anledning av brott som omfattas av den direkta  brottsbekämpningen.
Ta hand om elektronisk kommunikationsutrustning
6 §
En kustbevakningstjänsteman har samma rätt som en polisman  att enligt 23 kap. 9 a § rättegångsbalken efter tillsägelse  tillfälligt ta hand om elektronisk kommunikationsutrustning  från den som ska höras och besluta om kroppsvisitation med  anledning av brott som omfattas av den direkta  brottsbekämpningen.
Gripa en misstänkt
7 §
En kustbevakningstjänsteman har samma rätt som en polisman  att enligt 24 kap. 7 § första stycket rättegångsbalken gripa  den som misstänks för brott som omfattas av den direkta  brottsbekämpningen.
Det som föreskrivs i rättegångsbalken om befogenheter och  skyldigheter i förhållande till den som gripits gäller för  kustbevakningstjänstemannen i samma utsträckning som för en  polisman samt för Kustbevakningen i samma utsträckning som för  Polismyndigheten.
Göra en husrannsakan
8 §
En kustbevakningstjänsteman har samma rätt som en polisman  att enligt 28 kap. 5 § rättegångsbalken göra husrannsakan för  brott som omfattas av den direkta brottsbekämpningen.
En husrannsakan får göras även om påföljden för gärningen,  till följd av bestämmelserna i lagen (1996:517) om begränsning  av tillämpningen av svensk lag när det gäller vissa brott som  begåtts på utländska fartyg eller 41 § första stycket  fiskelagen (1993:787), endast kan bestämmas till böter.
Finns det anledning att anta att ett brott som anges i 3 kap. 
2 § 8 har begåtts, får även i annat fall än som sägs i 28 kap. 
1 § rättegångsbalken en kustbevakningstjänsteman göra  husrannsakan i magasin eller liknande utrymmen för att söka  efter egendom som skäligen kan antas bli förverkad på grund av  ett sådant brott.
Lag (2024:755)
.
Göra en undersökning
9 §
I fråga om brott som ingår i den direkta  brottsbekämpningen har en kustbevakningstjänsteman samma rätt  som en polisman att göra en undersökning enligt 28 kap. 10 §  rättegångsbalken.
Utföra genomsökning på distans
9 a §
En kustbevakningstjänsteman har samma rätt som en  polisman att enligt 28 kap. 10 d § första stycket  rättegångsbalken utföra en genomsökning på distans för brott  som omfattas av den direkta brottsbekämpningen.
Lag (2022:327)
.
9 b §
En kustbevakningstjänsteman har för brott som omfattas  av den direkta brottsbekämpningen samma rätt som en polisman  att enligt 28 kap. 10 f § rättegångsbalken tillfälligt  omhänderta elektronisk kommunikationsutrustning från den som  närvarar vid en genomsökning på distans och besluta om  kroppsvisitation.
Lag (2022:327)
.
Ta föremål i beslag
10 §
En kustbevakningstjänsteman har samma rätt som en  polisman att enligt 27 kap. 4 § andra stycket rättegångsbalken  ta föremål i beslag för brott som ingår i den direkta  brottsbekämpningen.
Vid brott som anges i 3 kap. 2 § 8 får en  kustbevakningstjänsteman även i andra fall än som anges i 
27 kap. 4 § rättegångsbalken ta egendom i beslag, om den  skäligen kan antas bli förverkad på grund av brottet eller ha  betydelse för en utredning om ett sådant brott.
Om det i lag finns avvikande bestämmelser om beslag gäller  dessa.
Lag (2024:755)
.
Hantera egendom som tagits i beslag
11 §
Egendom som tagits i beslag ska förvaras av  Kustbevakningen om inget annat är föreskrivet eller åklagaren  bestämmer något annat.
12 §
Om inget annat följer av lag eller annan författning får  egendom som har tagits i beslag och som kan antas bli  förverkad omedelbart säljas av Kustbevakningen om
1. egendomen inte kan vårdas utan fara för att den förstörs,
2. vården av egendomen är förenad med alltför stora kostnader,  eller
3. det annars finns särskilda skäl.
Sådan egendom får i stället förstöras, om den
1. inte kan säljas,
2. kan befaras komma till brottslig användning, eller
3. annars är olämplig för försäljning.
Om egendom som sålts eller förstörts inte förverkas, har  ägaren eller någon annan rättsinnehavare rätt till ersättning.  För egendom som sålts lämnas dock inte ersättning med högre  belopp än vad som kommit in vid försäljningen. Om egendomen  har förstörts lämnas ersättning med skäligt belopp.
Ta egendom i förvar
13 §
I fråga om brott som ingår i den direkta  brottsbekämpningen har en kustbevakningstjänsteman samma rätt  som en polisman att enligt 26 kap. 3 § andra stycket  rättegångsbalken ta egendom i förvar.
Besluta om avspärrning och förbud att flytta föremål
14 §
I fråga om brott som ingår i den direkta  brottsbekämpningen har en kustbevakningstjänsteman rätt att  besluta om avspärrning och förbud att flytta föremål samt  andra åtgärder enligt 27 kap. 15 § rättegångsbalken.
Kroppsvisitera, kroppsbesikta och ta fingeravtryck och andra  underlag
15 §
I fråga om brott som ingår i den direkta  brottsbekämpningen har en kustbevakningstjänsteman samma rätt  som en polisman att
1. enligt 28 kap. 13 och 14 b §§ rättegångsbalken besluta om  kroppsvisitation, kroppsbesiktning och upptagning av  fingeravtryck och andra underlag, och
2. enligt 28 kap. 13 a och 14 b §§ rättegångsbalken
a) hålla kvar den som ska kroppsvisiteras, kroppsbesiktigas  eller bli föremål för en upptagning av fingeravtryck och andra  underlag, och
b) ta med den som ska kroppsvisiteras, kroppsbesiktigas eller  bli föremål för en upptagning av fingeravtryck och andra  underlag till den plats där åtgärden ska genomföras.
En kustbevakningstjänsteman har samma rätt som en  tulltjänsteman att vidta åtgärder enligt 7 kap. 1-3 §§  tullbefogenhetslagen (2024:710).
Lag (2025:137)
.
Genomföra biometrisk autentisering
15 a §
En kustbevakningstjänsteman har samma rätt som en  polisman att enligt 27 kap. 17 f § rättegångsbalken genomföra  biometrisk autentisering för brott som omfattas av den direkta  brottsbekämpningen.
Lag (2022:327)
.
Ta alkoholutandningsprov och göra ögonundersökning
15 b §
/Upphör att gälla U:2030-03-01/
I lagen (1976:1090) om alkoholutandningsprov, lagen 
(1999:216) om ögonundersökning vid misstanke om vissa brott i  trafiken och lagen (2024:1231) om försöksverksamhet med  rutinmässiga ögonundersökningar i trafiken finns bestämmelser  om rätten för en kustbevakningstjänsteman att ta  alkoholutandningsprov och göra ögonundersökning.
Lag (2024:1232)
.
15 b §
/Träder i kraft I:2030-03-01/
I lagen (1976:1090) om alkoholutandningsprov och lagen 
(1999:216) om ögonundersökning vid misstanke om vissa brott i  trafiken finns bestämmelser om rätten för en  kustbevakningstjänsteman att ta alkoholutandningsprov och göra  ögonundersökning.
Lag (2024:1233)
.
Medel för att genomföra en tjänsteåtgärd
Stoppa fartyg, fordon eller annat transportmedel
16 §
En kustbevakningstjänsteman har i den direkta  brottsbekämpningen rätt att stoppa ett fartyg, fordon eller  något annat transportmedel om det
1. finns anledning att anta att någon som befinner sig i eller  på transportmedlet har gjort sig skyldig till brott som  tjänstemannen får ingripa mot,
2. av någon annan anledning behövs för att med stöd i lag  ingripa mot någon som befinner sig i eller på transportmedlet,  genom att beröva honom eller henne friheten, på annat sätt  inskränka hans eller hennes rörelsefrihet eller utsätta honom  eller henne för kroppsvisitation eller kroppsbesiktning,
3. behövs för att med stöd i lag göra husrannsakan i eller på  transportmedlet, eller
4. behövs för att med stöd i lag eller annan författning  reglera trafiken eller för att kontrollera transportmedlet,  den som för det eller dess last.
Tillfälligt omhänderta fordonsnycklar och andra särskilda  befogenheter
16 a §
En kustbevakningstjänsteman har vid misstanke om brott  enligt 4 och 4 a §§ lagen (1951:649) om straff för vissa  trafikbrott samma befogenhet som en polisman har enligt 24 a §  polislagen (1984:387) att tillfälligt omhänderta  fordonsnycklar, annat som behövs för färden, eller fordonet  samt att göra kroppsvisitation och genomsöka fordonet.
Lag (2024:755)
.
16 b §
I fråga om det fortsatta förfarandet vid  omhändertagande tillämpas bestämmelserna i 24 c och 24 d §§  polislagen (1984:387) om upphörande av omhändertagande och  förstöring eller försäljning av egendom.
Egendom som förvaras av Kustbevakningen ska överlämnas till  Polismyndigheten, om den inte hämtas.
Lag (2024:755)
.
16 c §
I 7 kap. 4 § körkortslagen (1998:488) finns  bestämmelser om Kustbevakningens rätt att besluta om  omhändertagande av körkort.
Lag (2024:755)
.
Rapporteringsskyldighet
17 §
En kustbevakningstjänsteman som ingriper med stöd av 4-10 §§ eller 13-15 §§ ska genast anmäla detta till någon som är  behörig att leda en förundersökning.
En kustbevakningstjänsteman som har omhändertagit något enligt 
16 a § ska skyndsamt anmäla det till Polismyndigheten, som  omedelbart ska pröva om omhändertagandet ska bestå.  Omhändertagen egendom ska förvaras av Kustbevakningen, om inte  Polismyndigheten bestämmer något annat.
Lag (2024:755)
.
18 §
Om en kustbevakningstjänsteman får kännedom om att ett  brott som omfattas av den direkta brottsbekämpningen har  begåtts inom lagens geografiska tillämpningsområde, ska  tjänstemannen rapportera detta till sin förman så snart det  kan ske.
En kustbevakningstjänsteman får lämna rapporteftergift om  brottet med hänsyn till omständigheterna i det särskilda  fallet är obetydligt och det är uppenbart att brottet inte  skulle leda till någon annan påföljd än böter.
19 §
Om en kustbevakningstjänsteman upptäcker att ett brott  har begåtts utanför Sveriges territorium ska tjänstemannen  skyndsamt anmäla saken till åklagare.
4 kap. Den indirekta brottsbekämpningen
Biträde åt en annan myndighet innan en förundersökning har  inletts
Biträde efter godkännande av behörig myndighet
1 §
Innan en förundersökning har inletts får Kustbevakningen i  ett enskilt fall ingripa, även om brottet inte ingår i den  direkta brottsbekämpningen.
Ett sådant ingripande får göras av en kustbevakningstjänsteman  efter en förfrågan om biträde i ett enskilt fall från
1. Kustbevakningen till Polismyndigheten eller Tullverket,  eller
2. Polismyndigheten eller Tullverket till Kustbevakningen.
En förutsättning för att biträde ska få lämnas är att den  myndighet som fått förfrågan har gått med på det.
Befogenheter inom den indirekta brottsbekämpningen
2 §
Vid ett ingripande enligt 1 § får befogenheterna i 3 kap. 
4-6 §§ utövas.
Gripanden och beslag som inte kan vänta
3 §
Bestämmelserna om gripanden och beslag i 3 kap. 7 och 
10 §§ får tillämpas om inte ett godkännande enligt 1 § utan  väsentlig olägenhet kan avvaktas.
Biträde åt en förundersökningsledare när en förundersökning  har inletts
4 §
När en förundersökning har inletts får Kustbevakningen  bistå förundersökningsledaren med utredningen av brottet, även  om brottet inte ingår i den direkta brottsbekämpningen.
En förundersökningsledare får anlita biträde av  Kustbevakningen för att genomföra förundersökningen.  Förundersökningsledaren får också ge i uppdrag åt en  kustbevakningstjänsteman att vidta en viss åtgärd som hör till  förundersökningen, om det är lämpligt med hänsyn till  åtgärdens beskaffenhet och omständigheterna i övrigt. En  kustbevakningstjänsteman har då de befogenheter som anges i 
3 kap. 5-10 och 13-15 §§.
Om förundersökningen leds av åklagare är Kustbevakningen och  en kustbevakningstjänsteman skyldiga att lämna det biträde som  begärs enligt denna paragraf.
Lag (2024:755)
.
Medel för att genomföra en tjänsteåtgärd
5 §
Vid ett ingripande enligt 1-4 §§ får de medel för att  genomföra en tjänsteåtgärd som anges i 3 kap. 16 § användas.
Rapporteringsskyldighet
6 §
En kustbevakningstjänsteman som enligt bestämmelserna i  detta kapitel biträder en annan myndighet ska till den  myndigheten genast rapportera de åtgärder och ingripanden som  gjorts.
5 kap. Ordningshållande verksamhet
Uppgifter som ingår i den direkta ordningshållningen
1 §
Inom den direkta ordningshållningen får Kustbevakningen  självständigt förebygga och ingripa mot störningar av  ordningen.
Ordningsstörningar som ingår i den direkta ordningshållningen
2 §
Kustbevakningens direkta ordningshållning omfattar
1. uppträdande till sjöss,
2. störningar enligt 20 § andra stycket lagen (2004:487) om  sjöfartsskydd, och
3. störningar enligt 4 kap. 7 § andra stycket lagen 
(2006:1209) om hamnskydd.
Kustbevakningens indirekta ordningshållning
Ingripanden som godkänts
3 §
Kustbevakningen får i ett enskilt fall ingripa även mot  störningar av ordningen som inte ingår i den direkta  ordningshållningen.
Ett sådant ingripande får göras av en kustbevakningstjänsteman  efter en förfrågan om biträde med en viss åtgärd från
1. Kustbevakningen till Polismyndigheten, eller
2. Polismyndigheten till Kustbevakningen.
En förutsättning för att biträde ska få lämnas är att den  myndighet som mottagit förfrågan har gått med på det.
Ingripanden vid allvarlig fara för liv eller hälsa
4 §
Om ett omedelbart ingripande är nödvändigt för att hindra  allvarlig fara för liv eller hälsa och faran inte lämpligen  kan hindras på något annat sätt, får ett ingripande göras även  utan ett godkännande enligt 3 § .
Befogenheter inom den ordningshållande verksamheten
Avvisa, avlägsna eller tillfälligt omhänderta personer
5 §
Om någon genom sitt uppträdande stör ordningen eller utgör  en omedelbar fara för den, får en kustbevakningstjänsteman  avvisa eller avlägsna honom eller henne från ett visst område  eller utrymme, när det är nödvändigt för att ordningen inom  den direkta eller indirekta ordningshållningen ska kunna  upprätthållas. Detsamma gäller om en sådan åtgärd behövs för  att avvärja en straffbelagd handling.
Om åtgärden är otillräcklig för att det avsedda resultatet ska  uppnås får personen omhändertas tillfälligt. Rätten att  tillfälligt omhänderta en person gäller dock inte vid  ingripanden enligt 2 § 2 eller 3.
Bestämmelser om omhändertagande
6 §
Den som har verkställt ett omhändertagande ska så  skyndsamt som möjligt anmäla åtgärden till sin förman. Om  omhändertagandet inte redan har upphört ska förmannen  omedelbart pröva om det ska bestå.
Om förmannens beslut innebär att omhändertagandet ska bestå,  ska förmannen skyndsamt underrätta Polismyndigheten om  omhändertagandet och skälet till detta. Den omhändertagne ska  så snabbt som möjligt överlämnas till Polismyndigheten som på  nytt ska pröva om omhändertagandet ska bestå.
7 §
Den som har omhändertagits ska underrättas om anledningen  till omhändertagandet så snart som möjligt.
Om den som har omhändertagits begär det eller om det annars  finns skäl för det, ska någon av hans eller hennes närmaste  anhöriga eller någon annan person som står honom eller henne  särskilt nära underrättas om åtgärden. Vid pågående  brottsutredning får underrättelsen dock inte lämnas förrän det  kan ske utan men för utredningen.
Om den som har omhändertagits motsätter sig att någon  underrättas får en underrättelse lämnas bara om det finns  synnerliga skäl.
En underrättelse behöver inte lämnas om åtgärden har upphört.
8 §
Vid ett omhändertagande ska en kustbevakningstjänsteman se  till att åtgärden inte orsakar den omhändertagne större  olägenhet än som är oundvikligt med hänsyn till åtgärdens  syfte, och att den inte väcker onödig uppmärksamhet. Den som  har omhändertagits får inte utsättas för någon annan  inskränkning i sin frihet än som behövs med hänsyn till  ordning, säkerhet eller ändamålet med åtgärden.
Den omhändertagne får tas i förvar om det är nödvändigt med  hänsyn till ordning eller säkerhet. Den som är under femton år  får dock inte tas i förvar.
9 §
En person som ska gripas enligt 24 kap. rättegångsbalken  får inte omhändertas enligt 5 § andra stycket eller hållas  kvar enligt 6 § andra stycket.
Avvisa eller avlägsna någon från ett område eller utrymme vid  tillträdesförbud
10 §
Om någon försöker att tränga sig in på ett område eller i  ett utrymme dit tillträde har förbjudits med stöd av denna lag  eller annan författning, får en kustbevakningstjänsteman  avvisa eller avlägsna honom eller henne från området eller  utrymmet när det är nödvändigt för att ordningen eller  säkerheten ska kunna upprätthållas. Detsamma gäller den som  vägrar att lämna ett sådant område eller utrymme, eller som  inte följer en anvisning som är meddelad enligt polislagen 
(1984:387) om att följa en viss väg.
Särskilda bestämmelser om rätt att ingripa
11 §
Särskilda bestämmelser om en kustbevakningstjänstemans  rätt att ingripa för att upprätthålla ordning och säkerhet på  fartyg, i hamnanläggningar och i hamnars områden finns i
1. lagen (2004:487) om sjöfartsskydd, och
2. lagen (2006:1209) om hamnskydd.
Rapporteringsskyldighet
12 §
Om en kustbevakningstjänsteman ingriper självständigt mot  en ordningsstörning ska Polismyndigheten genast underrättas.
En kustbevakningstjänsteman som biträder Polismyndigheten med  ordningshållande åtgärder ska genast rapportera de åtgärder  som vidtagits till Polismyndigheten.
6 kap. Allmänna bestämmelser om kontroll- och  tillsynsverksamhet
Preja, borda och föra fartyg till hamn
1 §
Om det behövs för att genomföra en kontroll eller tillsyn  får en kustbevakningstjänsteman preja, borda och, om det  uppenbart behövs för att genomföra åtgärden, föra ett fartyg  till svensk hamn.
Använda våld
2 §
I kontroll- och tillsynsverksamhet tillämpas bestämmelsen  om att använda våld i 2 kap. 4 § första stycket 1 och 3-6 och  andra stycket.
Rätt att ingripa enligt särskild reglering
3 §
Utöver bestämmelserna i detta kapitel har Kustbevakningen  och en kustbevakningstjänsteman rätt att vidta de åtgärder som  följer av den författning som ligger till grund för kontrollen  eller tillsynen.
Om det i lag finns avvikande bestämmelser om rätten att preja,  borda och föra fartyg till hamn gäller dessa i stället för 1 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.