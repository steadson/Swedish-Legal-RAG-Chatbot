Title: Förordning (2006:390) om statsbidrag till jämställdhetsprojekt
SFS Number: Svensk författningssamling 2006:390
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2006390-om-statsbidrag-till_sfs-2006-390/
Source Link: http://rkrattsbaser.gov.se/sfst?bet=2006:390
Amendment Register Link: http://rkrattsbaser.gov.se/sfsr?bet=2006:390
Ministry/Authority: Arbetsmarknadsdepartementet JÄM
Issued: 2006-05-18
Metadata: {"Utfärdad": "2006-05-18", "Ändrad": "t.o.m. SFS 2025:113"}

==================================================

Förordning (2006:390) om statsbidrag till jämställdhetsprojekt
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:390
Departement/myndighet
:   
Arbetsmarknadsdepartementet JÄM
Utfärdad
:   
2006-05-18
Ändrad
:   
t.o.m. SFS 2025:113
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag till projekt vars syfte är att främja jämställdhet mellan kvinnor och män (jämställdhetsprojekt).
2 §
Frågor om bidrag enligt denna förordning prövas av  Jämställdhetsmyndigheten. Förordning (2017:939).
Villkor för bidrag
3 §
Bidrag får, i mån av tillgång på medel, lämnas till jämställdhetsprojekt vars syfte ligger inom ramen för regeringens mål för jämställdhetspolitiken.
Bidrag får endast lämnas till projekt som är skäliga från kostnadssynpunkt och som har förutsättningar att nå de mål som har satts upp för projektet.
Bidrag får inte lämnas till projekt som kan antas ha ett kommersiellt syfte.
3 a §
Bidrag får inte lämnas för kostnader som något statligt  bidrag redan har lämnats för. Förordning (2025:113).
4 §
Projekt som är nyskapande och som kan ge kunskap av värde för utvecklingen av jämställdhetsarbetet samt projekt som inte kan finansieras med andra medel skall särskilt prioriteras.
5 §
Bidrag får lämnas till en ideell förening som
1. är självständig och demokratiskt uppbyggd, och
2. bedriver verksamhet i Sverige utan vinstsyfte sedan minst  två år före ansökan om bidrag.
Bidrag får även lämnas till en stiftelse som uppfyller  villkoren i första stycket 2. Stiftelsen får inte vara statlig  eller kommunal och ska vara öppen för insyn.  Förordning (2025:113).
5 a §
Bidrag får inte lämnas till en förening eller stiftelse  om den eller någon av dess företrädare som agerar inom ramen  för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en förening eller stiftelse  om det framkommer att någon av dess samarbetsorganisationer,  eller en företrädare för samarbetsorganisationen, agerar på  ett sådant sätt som anges i första stycket.
Förordning (2025:113).
5 b §
Om en förening eller stiftelse, dess företrädare,  föreningens eller stiftelsens samarbetsorganisation eller  samarbetsorganisationens företrädare har agerat på ett sådant  sätt som anges i 5 a §, får bidrag ändå lämnas till föreningen  eller stiftelsen om det finns särskilda skäl. Vid denna  bedömning ska det särskilt beaktas om
1. föreningen eller stiftelsen har tagit avstånd från  agerandet,
2. föreningen eller stiftelsen har vidtagit adekvata åtgärder  för att säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:113).
6 §
Bidrag får inte lämnas till politiska partier. Med politiska partier avses i denna förordning partier som är representerade i riksdagen samt föreningar som avser att under särskild beteckning ställa upp i allmänt val.
7 §
Bidrag får inte lämnas till en förening eller stiftelse  som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av  Jämställdhetsmyndigheten. Förordning (2025:113).
Ansökan
8 §
Ansökan görs skriftligen på blankett som  Jämställdhetsmyndigheten tillhandahåller. Ansökan ska vara  egenhändigt undertecknad av behörig företrädare för sökanden.  Företrädaren ska intyga att de uppgifter som lämnas i ansökan  är riktiga. Förordning (2017:939).
9 §
Ansökan ska innehålla
1. sökandens stadgar,
2. handlingar som visar vem eller vilka som får företräda  sökanden,
3. en verksamhetsberättelse eller en annan redovisning av den  verksamhet som sökanden bedrivit under det senaste  verksamhetsåret,
4. en budget för projektet,
5. uppgifter om sökanden ansökt om eller beviljats annat  projektbidrag av liknande slag och i sådant fall för vilket  ändamål och med vilket belopp, samt
6. om sökanden är en förening, uppgift om antalet  medlemmar.
Sökanden är även skyldig att lämna  Jämställdhetsmyndigheten andra handlingar och uppgifter som  myndigheten anser sig behöva för att ansökan ska kunna  prövas. Förordning (2017:939).
10 §
Om sökanden inte lämnar de handlingar och uppgifter som  följer av 8 och 9 §§, ska Jämställdhetsmyndigheten ge  sökanden möjlighet att komplettera ansökan inom en viss  tid. Förordning (2017:939).
Beslut
11 §
Jämställdhetsmyndigheten fattar beslut om bidrag vid de  tidpunkter som myndigheten bestämmer.
I ett beslut om bidrag ska det anges för vilket ändamål  bidraget beviljas. I beslutet ska vidare sista dag för  redovisning enligt 14 § bestämmas.
Ett beslut om bidrag får förenas med villkor. Villkoren ska  framgå av beslutet. Förordning (2025:113).
11 a §
Om sökanden har lämnat en sådan redovisning som avses i 
14 § för tidigare lämnade bidrag, ska det som framgår av den  redovisningen beaktas när ansökan bedöms.  Förordning (2025:113).
Utbetalning
12 §
Har upphävts genom förordning (2007:1137).
13 §
Bidraget betalas ut vid ett tillfälle. Om bidraget överstiger fem prisbasbelopp enligt 2 kap. 6 och 7 §§
socialförsäkringsbalken kan bidraget betalas ut vid två tillfällen, vardera gången med hälften av det beviljade bidraget. Förordning (2010:1728).
Redovisning
14 §
En förening eller stiftelse som har tagit emot bidrag ska  senast vid den tidpunkt som har angetts i beslutet lämna en  ekonomisk redovisning av det mottagna bidraget och en  redogörelse för hur det har använts till  Jämställdhetsmyndigheten. Redovisningen ska även innehålla en  redogörelse för vilka resultat som har uppnåtts och hur  resultaten förhåller sig till det ändamål som bidraget har  beviljats för.
En revisor ska granska redovisningen. Revisorns rapport över  granskningen ska bifogas redovisningen. Om det bidrag som har  tagits emot uppgår till minst fem prisbasbelopp enligt 2 kap. 
6 och 7 §§ socialförsäkringsbalken, ska granskningen göras av  en auktoriserad eller godkänd revisor. Förordning (2025:113).
15 §
En förening eller stiftelse som har tagit emot bidrag är  skyldig att på begäran av Jämställdhetsmyndigheten lämna det  underlag som myndigheten begär för granskning av  redovisningen. Förordning (2017:939).
16 §
Jämställdhetsmyndigheten ska i sin årsredovisning lämna  en samlad redovisning av vilka som har fått bidrag, med vilka  belopp och för vilka ändamål. Jämställdhetsmyndigheten ska  dessutom senast den 1 juni varje år till regeringen lämna en  sammanfattande redogörelse för vad bidragen har använts till  och, om möjligt, en bedömning av statsbidragets effekter i  förhållande till syftet med bidragen. Förordning (2017:939).
Anmälningsskyldighet
16 a §
Den som ansöker om eller har beviljats bidrag enligt  denna förordning ska snarast möjligt till  Jämställdhetsmyndigheten anmäla sådana ändrade förhållanden  som kan påverka rätten till eller storleken på bidraget.
Förordning (2025:113).
Hinder mot utbetalning
17 §
Jämställdhetsmyndigheten får besluta att ett beviljat  bidrag helt eller delvis inte ska betalas ut om mottagaren av  bidraget inte längre uppfyller villkoren för det eller om det  finns grund för återbetalning enligt 18 §. Beslutet gäller  omedelbart. Förordning (2025:113).
Återbetalning och återkrav
18 §
En bidragsmottagare är skyldig att betala tillbaka  bidraget om
1. mottagaren genom att lämna oriktiga uppgifter eller på  annat sätt har orsakat att bidraget har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för det ändamål som det har beviljats för,
4. mottagaren inte har lämnat en sådan redovisning som avses i 
14 § eller ett sådant underlag som avses i 15 §,
5. villkor i beslutet inte har följts, eller
6. mottagaren inte uppfyller villkoren i 5 a § och det inte  finns sådana särskilda skäl enligt 5 b § som innebär att  bidrag ändå får lämnas. Förordning (2025:113).
18 a §
Jämställdhetsmyndigheten ska besluta att helt eller  delvis kräva tillbaka bidraget, om bidragsmottagaren är  återbetalningsskyldig enligt 18 §.
Om det finns särskilda skäl för det, får  Jämställdhetsmyndigheten besluta att helt eller delvis avstå  från ett krav på återbetalning. Förordning (2025:113).
Överklagande
19 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 17 § och beslut om  återkrav enligt 18 a § får dock inte överklagas.
Förordning (2025:113).
Bemyndigande
20 §
Jämställdhetsmyndigheten får meddela de föreskrifter som  behövs för verkställigheten av denna förordning.
Förordning (2017:939).
Övergångsbestämmelser
2006:390
1. Denna förordning träder i kraft den 1 juli 2006.
2. Ansökningar om bidrag till jämställdhetsprojekt, som kommit in till Regeringskansliet före den 1 juli 2006, skall överlämnas till Delegationen för fördelning av statsbidrag för kvinnors organisering och jämställdhetsprojekt för fortsatt handläggning enligt denna förordning.
2007:1137
1. Denna förordning träder i kraft den 1 februari 2008.
2. Bestämmelsen i 16 § tillämpas i fråga om årsredovisningen första gången 2009.
2025:113
1. Denna förordning träder i kraft den 25 mars 2025.
2. Äldre bestämmelser gäller fortfarande för bidrag som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.