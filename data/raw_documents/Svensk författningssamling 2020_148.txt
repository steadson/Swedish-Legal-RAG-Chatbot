Title: Lag (2020:148) om tillfällig stängning av verksamheter på skolområdet vid extraordinära händelser i fredstid
SFS Number: Svensk författningssamling 2020:148
URL: https://www.riksdagen.se/sv/dokument-och-lagar/dokument/svensk-forfattningssamling/lag-2020148-om-tillfallig-stangning-av_sfs-2020-148/
Source Link: http://rkrattsbaser.gov.se/sfst?bet=2020:148
Amendment Register Link: http://rkrattsbaser.gov.se/sfsr?bet=2020:148
Ministry/Authority: Utbildningsdepartementet
Issued: 2020-03-19
Metadata: {"Utfärdad": "2020-03-19"}

==================================================

Lag (2020:148) om tillfällig stängning av verksamheter på skolområdet vid extraordinära händelser i fredstid
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:148
Departement/myndighet
:   
Utbildningsdepartementet
Utfärdad
:   
2020-03-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelse
1 §
I denna lag finns bestämmelser om tillfällig stängning av  verksamheter på skolområdet vid extraordinära händelser i  fredstid.
Definition
2 §
I lagen avses med att en förskoleenhet, skolenhet,  fritidshem eller annan verksamhet enligt skollagen (2010:800)  är stängd, att verksamhetens lokaler är stängda för barnen  eller eleverna, men att undervisning bedrivs där eleven och  läraren är åtskilda i rum men inte i tid, eller i både rum och  tid, eller att någon verksamhet tillfälligt inte alls bedrivs.
Tillfällig stängning
3 §
Vid extraordinära händelser i fredstid får regeringen  meddela föreskrifter om att förskoleenheter, skolenheter,  fritidshem eller andra verksamheter enligt skollagen 
(2010:800) ska stängas tillfälligt på nationell, regional  eller kommunal nivå.
I samband därmed får regeringen eller den myndighet som  regeringen bestämmer meddela föreskrifter som innebär att en  huvudman, trots sådana föreskrifter som avses i första  stycket, ska erbjuda
1. förskola för barn som på grund av fysiska, psykiska eller  andra skäl behöver sådant särskilt stöd i sin utveckling som  endast kan erbjudas i förskola,
2. fritidshem för elever som på grund av fysiska, psykiska  eller andra skäl behöver sådant särskilt stöd i sin utveckling  som endast kan erbjudas i fritidshem, eller
3. förskola, fritidshem eller annan pedagogisk verksamhet  enligt 25 kap. skollagen för barn eller elever som har en  vårdnadshavare som deltar i samhällsviktig verksamhet.
Föreskrifter som avses i andra stycket får innebära lättnader  för huvudmannen i förhållande till kraven på utbildningen i  skollagen.
4 §
Vid extraordinära händelser i fredstid får en huvudman  besluta att en förskoleenhet, fritidshem eller annan  pedagogisk verksamhet enligt skollagen (2010:800) ska stängas  tillfälligt
1. om huvudmannen bedömer att en så stor andel av personalen  vid verksamheten är frånvarande med anledning av en sådan  samhällsfarlig sjukdom som finns angiven i bilaga 2 till  smittskyddslagen (2004:168) eller i förordning som meddelats  med stöd av 9 kap. 2 § samma lag att det under viss tid inte  går att bedriva verksamheten,
2. efter samråd med smittskyddsläkare som en åtgärd för att  motverka spridning av en sådan sjukdom,
3. om verksamheten bedrivs i ett område som  Folkhälsomyndigheten har beslutat ska vara avspärrat enligt  smittskyddslagen, eller
4. med anledning av en rekommendation från  Folkhälsomyndigheten som berör skolområdet.
Huvudmannen ska dock, trots ett beslut enligt första stycket,  enligt föreskrifter som regeringen eller den myndighet som  regeringen bestämmer meddelar, erbjuda
1. förskola för barn som på grund av fysiska, psykiska eller  andra skäl behöver sådant särskilt stöd i sin utveckling som  endast kan erbjudas i förskola,
2. fritidshem för elever som på grund av fysiska, psykiska  eller andra skäl behöver sådant särskilt stöd i sin utveckling  som endast kan erbjudas i fritidshem, eller
3. förskola, fritidshem eller annan pedagogisk verksamhet  enligt 25 kap. skollagen för barn eller elever som har en  vårdnadshavare som deltar i samhällsviktig verksamhet.
Föreskrifter som avses i andra stycket får innebära lättnader  för huvudmannen i förhållande till kraven på utbildningen i  skollagen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.