Title: Lag (2005:429) om god man för ensamkommande barn
SFS Number: Svensk författningssamling 2005:429
URL: https://www.riksdagen.se/sv/dokument-och-lagar/dokument/svensk-forfattningssamling/lag-2005429-om-god-man-for-ensamkommande-barn_sfs-2005-429/
Source Link: http://rkrattsbaser.gov.se/sfst?bet=2005:429
Amendment Register Link: http://rkrattsbaser.gov.se/sfsr?bet=2005:429
Ministry/Authority: Justitiedepartementet L2
Issued: 2005-06-09
Metadata: {"Utfärdad": "2005-06-09", "Ändrad": "t.o.m. SFS 2016:1241"}

==================================================

Lag (2005:429) om god man för ensamkommande barn
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2005:429
Departement/myndighet
:   
Justitiedepartementet L2
Utfärdad
:   
2005-06-09
Ändrad
:   
t.o.m. SFS 2016:1241
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag innehåller bestämmelser om god man i vissa fall för den som är under 18 år och som är utländsk medborgare eller statslös.
Om företrädare i andra fall för underåriga utländska medborgare finns bestämmelser i 4 kap. 3 § lagen (1904:26 s. 1) om vissa internationella rättsförhållanden rörande äktenskap och förmynderskap.
När en god man skall förordnas
2 §
Om barnet vid ankomsten till Sverige är skilt från båda sina föräldrar eller från någon annan vuxen person som får anses ha trätt i föräldrarnas ställe, skall överförmyndaren förordna en god man att i vårdnadshavares och förmyndares ställe ansvara för barnets personliga förhållanden och sköta dess angelägenheter.
God man skall också förordnas, om barnets föräldrar eller en annan vuxen person, som får anses ha trätt i föräldrarnas ställe, efter barnets ankomst till Sverige men innan barnet har fått uppehållstillstånd här på grund av dödsfall eller sjukdom eller av någon annan orsak upphör att kunna utöva förmynderskapet eller vårdnaden.
God man skall inte förordnas, om det är uppenbart obehövligt.
3 §
Ansökan om god man får göras av Migrationsverket och av  socialnämnden i den kommun där barnet vistas. Överförmyndaren  får också självmant ta upp frågan.
En god man ska förordnas så snart det är möjligt.
I ett ärende om förordnande av god man ska överförmyndaren ge  barnet tillfälle att yttra sig, om det kan ske.
Överförmyndaren ska omedelbart efter förordnandet informera  barnet om vem som har förordnats som god man. Informationen  ska även lämnas till barnets boende och till det offentliga  biträdet om ett sådant har förordnats för barnet.
Lag (2016:1241)
.
Vem som kan utses till god man
4 §
I fråga om vem som kan utses till god man tillämpas 11 kap.
12 och 13 §§ föräldrabalken. Vid bedömningen av om den som utses är lämplig för uppdraget skall överförmyndaren fästa särskild vikt vid den utsatta situation som barnet befinner sig i.
När godmanskapet upphör
5 §
Ett godmanskap skall upphöra
1. om någon av barnets föräldrar eller någon annan vuxen person som får anses ha trätt i föräldrarnas ställe anländer till Sverige och är i stånd att utöva förmynderskapet och vårdnaden,
2. om barnet varaktigt lämnar Sverige,
3. om en särskilt förordnad vårdnadshavare enligt föräldrabalken utses för barnet,
4. om det är uppenbart att god man av någon annan anledning inte längre behövs.
Överförmyndaren beslutar om upphörande av godmanskapet.
När barnet fyller 18 år upphör godmanskapet utan särskilt beslut.
6 §
En god man har rätt att på begäran bli entledigad från sitt uppdrag. Skall godmanskapet fortsätta, är den gode mannen dock skyldig att kvarstå till dess en ny god man har utsetts.
En god man som gör sig skyldig till missbruk eller försummelse vid utövandet av sitt uppdrag eller som kommer på ekonomiskt obestånd och på grund av detta är olämplig för uppdraget eller som av någon annan orsak inte längre är lämplig att inneha uppdraget skall entledigas.
Överförmyndaren beslutar om entledigande. Uppkommer en fråga om att entlediga den gode mannen enligt andra stycket och kan slutligt beslut inte ges omedelbart, får överförmyndaren besluta att den gode mannen skall skiljas från sitt uppdrag för tiden till dess ärendet avgörs, om dröjsmål skulle innebära fara för barnet.
7 §
Ansökan om upphörande av godmanskap eller entledigande av en god man får göras av barnets föräldrar eller någon annan vuxen person som får anses ha trätt i föräldrarnas ställe samt av den gode mannen. Överförmyndaren får också självmant ta upp frågan.
Överförmyndaren skall ge barnet tillfälle att yttra sig, om det kan ske och det inte är obehövligt.
8 §
Dör en god man, skall den som har boet i sin vård utan dröjsmål anmäla förhållandet till den överförmyndare som har tillsyn över godmanskapet.
9 §
Innan överförmyndaren förordnar någon till god man eller entledigar någon från ett sådant uppdrag, skall han eller hon ges tillfälle att yttra sig. Är det fråga om beslut enligt 6 §
andra stycket, skall den gode mannen ges tillfälle att yttra sig, om det inte är fara i dröjsmål.
När ansökan om särskilt förordnad vårdnadshavare skall göras
10 §
Beviljas barnet uppehållstillstånd, skall socialnämnden i den kommun där barnet vistas hos rätten väcka talan om eller anmäla behov av en särskilt förordnad vårdnadshavare enligt föräldrabalken, om inte särskilda skäl talar emot det.
Överförmyndaren skall underrätta socialnämnden om att förutsättningar för en sådan talan eller anmälan föreligger.
Behörig överförmyndare
11 §
I fråga om behörig överförmyndare enligt denna lag finns bestämmelser i 11 kap. 25 § föräldrabalken.
Allmänna bestämmelser, tillsyn m.m.
12 §
I frågor om god man enligt denna lag tillämpas 11 kap.
14 § samt 12, 14, 16 och 19-21 kap. föräldrabalken.
Övergångsbestämmelser
2005:429
1. Denna lag träder i kraft den 1 juli 2005.
2. Den som vid utgången av juni 2005 var förordnad som tillfällig förmyndare eller som god man med stöd av 4 kap. 3 §
lagen (1904:26 s. 1) om vissa internationella rättsförhållanden rörande äktenskap och förmynderskap för ett barn som omfattas av denna lag skall anses som god man enligt denna lag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.