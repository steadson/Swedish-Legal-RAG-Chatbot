Title: Förordning (2011:1237) om miljöprövningsdelegationer
SFS Number: Svensk författningssamling 2011:1237
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20111237-om_sfs-2011-1237/
Source Link: http://rkrattsbaser.gov.se/sfst?bet=2011:1237
Amendment Register Link: http://rkrattsbaser.gov.se/sfsr?bet=2011:1237
Ministry/Authority: Klimat- och näringslivsdepartementet
Issued: 2011-12-01
Metadata: {"Utfärdad": "2011-12-01", "Ändrad": "t.o.m. SFS 2024:979"}

==================================================

Förordning (2011:1237) om miljöprövningsdelegationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:1237
Departement/myndighet
:   
Klimat- och näringslivsdepartementet
Utfärdad
:   
2011-12-01
Ändrad
:   
t.o.m. SFS 2024:979
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning är meddelad med stöd av 8 kap. 7 §
regeringsformen.
Uppgifter
2 §
Av 14 § förordningen (2017:868) med  länsstyrelseinstruktion framgår att det inom länsstyrelserna  i Stockholms, Uppsala, Östergötlands, Kalmar, Skåne,  Hallands, Västra Götalands, Örebro, Dalarnas,  Västernorrlands, Västerbottens och Norrbottens län ska finnas  en miljöprövningsdelegation. Förordning (2017:876).
3 §
En miljöprövningsdelegation är ett särskilt organ för  länsstyrelsens prövning av ärenden om
1. tillstånd till miljöfarlig verksamhet enligt 9 kap. 8 §  miljöbalken eller föreskrifter som har meddelats med stöd av  den paragrafen,
2. återkallelse av tillstånd till miljöfarlig verksamhet och  förbud mot fortsatt verksamhet enligt 24 kap. 3 § miljöbalken,
3. omprövning av tillstånd till miljöfarlig verksamhet eller  ändring eller upphävande av villkor eller andra bestämmelser i  ett sådant tillstånd eller meddelande av nya villkor eller  andra bestämmelser enligt 24 kap. 5, 8 eller 9 § miljöbalken,
4. upphävande eller ändring av bestämmelser eller villkor i en  tillståndsdom eller ett tillståndsbeslut enligt 24 kap. 13 §  miljöbalken,
5. tillstånd enligt 7 kap. 28 a § miljöbalken eller dispens  enligt 7 kap. 7, 11, 18 a, 20 eller 22 § miljöbalken, om  ärendet har samband med ett ärende som  miljöprövningsdelegationen prövar enligt 1, 2, 3 eller 4 och  ärendena har samma sökande,
6. dispens från föreskrifter som har meddelats med stöd av 
8 kap. 1 eller 2 § miljöbalken, om ärendet har samband med ett  ärende om tillstånd som miljöprövningsdelegationen prövar  enligt 1, 2, 3 eller 4 och ärendena har samma sökande,
7. tillstånd enligt 11 kap. 13 § miljöbalken, dispens enligt 
11 kap. 14 § miljöbalken eller anmälan enligt 19 §  förordningen (1998:1388) om vattenverksamheter, om ärendet har  samband med ett ärende om tillstånd som  miljöprövningsdelegationen prövar enligt 1, 2, 3 eller 4 och  ärendena har samma sökande,
8. alternativvärden enligt 1 kap. 15 § och dispenser enligt 
1 kap. 16 § industriutsläppsförordningen (2013:250), och
9. anmälan av miljöfarlig verksamhet enligt  miljöprövningsförordningen (2013:251), om ärendet har samband  med ett annat ärende som miljöprövningsdelegationen prövar  enligt någon av 1-8 och ärendena har samma sökande.
Förordning (2024:979).
4 §
Miljöprövningsdelegationens prövning ska ske självständigt från länsstyrelsens roll som tillsynsmyndighet och företrädare av miljöintressen och andra allmänna intressen.
Prövningsområden
5 §
Ärenden som avses i 3 § prövas av den miljöprövningsdelegation inom vars prövningsområde verksamheten i huvudsak bedrivs eller avses att bedrivas.
6 §
Prövningsområdet för Miljöprövningsdelegationen inom Länsstyrelsen i Stockholms län omfattar Stockholms och Gotlands län.
7 §
Prövningsområdet för Miljöprövningsdelegationen inom Länsstyrelsen i Uppsala län omfattar Uppsala, Västmanlands och Södermanlands län.
8 §
Prövningsområdet för Miljöprövningsdelegationen inom Länsstyrelsen i Östergötlands län omfattar Östergötlands och Jönköpings län.
9 §
Prövningsområdet för Miljöprövningsdelegationen inom Länsstyrelsen i Kalmar län omfattar Kalmar och Kronobergs län.
10 §
Prövningsområdet för Miljöprövningsdelegationen inom Länsstyrelsen i Skåne län omfattar Skåne och Blekinge län.
11 §
Prövningsområdet för Miljöprövningsdelegationen inom Länsstyrelsen i Hallands län omfattar Hallands län.
12 §
Prövningsområdet för Miljöprövningsdelegationen inom Länsstyrelsen i Västra Götalands län omfattar Västra Götalands län.
13 §
Prövningsområdet för Miljöprövningsdelegationen inom Länsstyrelsen i Örebro län omfattar Örebro och Värmlands län.
14 §
Prövningsområdet för Miljöprövningsdelegationen inom Länsstyrelsen i Dalarnas län omfattar Dalarnas och Gävleborgs län.
15 §
Prövningsområdet för Miljöprövningsdelegationen inom Länsstyrelsen i Västernorrlands län omfattar Västernorrlands och Jämtlands län.
16 §
Prövningsområdet för Miljöprövningsdelegationen inom Länsstyrelsen i Västerbottens län omfattar Västerbottens län.
17 §
Prövningsområdet för Miljöprövningsdelegationen inom Länsstyrelsen i Norrbottens län omfattar Norrbottens län.
Miljöprövningsdelegationens sammansättning
18 §
När miljöprövningsdelegationen prövar ett ärende ska den bestå av en ordförande och en miljösakkunnig.
Ordföranden ska vara lagfaren och ha särskild erfarenhet av miljöfrågor och andra frågor som behandlas i miljöbalken.
Den miljösakkunnige ska ha en teknisk eller naturvetenskaplig utbildning och särskild erfarenhet av frågor om skydd för människors hälsa och miljön.
19 §
Miljöprövningsdelegationen ska bestå av det antal ordförande och miljösakkunniga som behövs för verksamheten.
20 §
Ordförandena och de miljösakkunniga utses av regeringen för en bestämd tid efter anmälan av landshövdingen.
20 a §
En ordförande eller miljösakkunnig får tjänstgöra vid  en miljöprövningsdelegation inom en annan länsstyrelse än den  där ordföranden eller den miljösakkunnige är förordnad, om  länsstyrelserna har kommit överens om det.  Förordning (2023:433).
Beredningen av de ärenden som delegationen ska pröva
21 §
Miljöprövningsdelegationen ansvarar för att de ärenden som delegationen ska pröva blir tillräckligt beredda.
22 §
Länsstyrelsen i det län där det finns en  miljöprövningsdelegation ska se till att beredningen av de  ärenden som delegationen ska pröva utförs av någon som är  anställd av länsstyrelsen eller som länsstyrelsen har anlitat  efter att ha kommit överens om det med en annan länsstyrelse.  Ärendena vid miljöprövningsdelegationen bereds i samråd med  ordföranden. Förordning (2023:433).
23 §
Vid tjänstgöring utanför miljöprövningsdelegationen får en ordförande inte besluta i eller delta i handläggningen av ärenden som avser
1. yttranden till en mark- och miljödomstol i mål om miljöfarliga verksamheter som domstolen prövar i första instans,
2. tillsyn över miljöfarliga verksamheter som är tillståndspliktiga enligt föreskrifter som har meddelats med stöd av 9 kap. 6 § miljöbalken,
3. yttranden i ärenden enligt 17 kap. miljöbalken,
4. verksamheter som kan komma att prövas av miljöprövningsdelegationen, och
5. talan enligt 22 kap. 6 § miljöbalken.
24 §
En miljösakkunnig som har deltagit i ett beslut av miljöprövningsdelegationen får vid tjänstgöring utanför miljöprövningsdelegationen inte
1. delta i handläggningen av ett ärende som avser tillsyn över att beslutet följs, eller
2. företräda länsstyrelsen inför en mark- och miljödomstol som den enskildes motpart.
25 §
Innan miljöprövningsdelegationen beslutar i ett ärende som avses i 3 § ska delegationen ge länsstyrelsen i det län där verksamheten bedrivs eller avses att bedrivas tillfälle att yttra sig.
Länsstyrelsens yttrande ska kommuniceras i enlighet med det som följer av 19 kap. 4 § 4 miljöbalken.
Beslutsfattande
26 §
En ordförande får ensam vidta förberedande åtgärder och besluta om avskrivning i ärenden som handläggs av miljöprövningsdelegationen. Beslut i övriga frågor fattas av ordföranden och den miljösakkunnige gemensamt. Om de inte kan enas, gäller den mening som företräds av ordföranden.
Andra än ordföranden eller den miljösakkunnige har inte rätt att delta i miljöprövningsdelegationens beslut.
Överklagande
27 §
I 19 kap. 5 § och 22 kap. 6 § miljöbalken finns det bestämmelser om att en länsstyrelse får föra talan för att ta till vara miljöintressen och andra allmänna intressen.
Samverkan och samråd
28 §
Miljöprövningsdelegationerna ska samverka och samråda med varandra i frågor om handläggning som är gemensamma för deras verksamheter.
Övriga bestämmelser
29 §
Ytterligare bestämmelser om handläggningen av ärenden finns i 19 kap. miljöbalken.
Övergångsbestämmelser
2024:979
1. Denna förordning träder i kraft den 1 januari 2025.
2. Äldre föreskrifter gäller fortfarande för mål och ärenden  som har inletts hos en prövningsmyndighet före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.