Title: Förordning (2015:1047) med instruktion för Statens skolverk
SFS Number: Svensk författningssamling 2015:1047
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20151047-med-instruktion-for-statens_sfs-2015-1047/
Source Link: http://rkrattsbaser.gov.se/sfst?bet=2015:1047
Amendment Register Link: http://rkrattsbaser.gov.se/sfsr?bet=2015:1047
Ministry/Authority: Utbildningsdepartementet
Issued: 2015-12-18
Metadata: {"Utfärdad": "2015-12-18", "Ändrad": "t.o.m. SFS 2025:758"}

==================================================

Förordning (2015:1047) med instruktion för Statens skolverk
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:1047
Departement/myndighet
:   
Utbildningsdepartementet
Utfärdad
:   
2015-12-18
Ändrad
:   
t.o.m. SFS 2025:758
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Statens skolverk är förvaltningsmyndighet för skolväsendet  och för vissa särskilda utbildningsformer och annan pedagogisk  verksamhet som bedrivs i stället för utbildning inom  skolväsendet, i den utsträckning något annat inte är  föreskrivet. Myndigheten ska i sitt arbete beakta att  utbildningen enligt 1 kap. 5 § tredje stycket skollagen 
(2010:800) ska vila på vetenskaplig grund och beprövad  erfarenhet.
Myndigheten ska genom sin verksamhet främja att alla barn och  elever får tillgång till en likvärdig utbildning och annan  verksamhet av god kvalitet i en trygg miljö. Myndigheten ska  bidra till goda förutsättningar för barns utveckling och  lärande och till förbättrade kunskapsresultat för elever. Inom  ramen för detta ska myndigheten främja en stärkt likvärdighet  mellan skolor och mellan förskolor.
Myndigheten ska följa utvecklingen inom sitt verksamhetsområde  och kontinuerligt göra en analys av behov av åtgärder inom  området. Myndigheten ska även utarbeta och genomföra insatser  som tillgodoser dessa behov. Myndigheten ska vidare  kontinuerligt informera regeringen om analysen och arbetet.
Myndigheten har även andra uppgifter inom sitt  verksamhetsområde som följer av denna förordning eller av  andra föreskrifter eller särskilda beslut.
Förordning (2024:621).
Uppföljning, utvärdering och statistik
2 §
Den uppföljning och utvärdering som myndigheten har  ansvar för enligt 26 kap. skollagen (2010:800) ska öka  kunskapen om hur utbildningarna och verksamheterna har  utvecklats i förhållande till de nationella målen.  Myndigheten ska även analysera utvecklingen av samtliga  utbildningar och verksamheter, anpassat efter respektive  verksamhet, samt vidta och lämna förslag på åtgärder för att  främja fortsatt utveckling av utbildningarnas och  verksamheternas kvalitet.
Myndigheten ska sammanfatta och publicera resultaten av sitt  arbete med uppföljning och utvärdering.
Myndigheten ska vid behov lämna statistiska underlag till  Regeringskansliet. Förordning (2017:1302).
3 §
Har upphävts genom förordning (2017:1302).
4 §
Myndigheten får, efter samråd med Regeringskansliet 
(Utbildningsdepartementet), företräda staten vid  förhandlingar och ingående av internationella  överenskommelser om Sveriges deltagande i internationella  kunskapsmätningar och andra individbaserade mätningar inom  myndighetens verksamhetsområde, om inte annat följer av  särskilda beslut av regeringen.
Myndigheten ska ansvara för Sveriges deltagande i de  mätningar som avses i första stycket.
Styrdokument och prov
5 §
Myndigheten ska kontinuerligt bedöma behovet av utveckling  av läroplaner och andra styrdokument för skolväsendet som  regeringen beslutar om. Myndigheten ska även vid behov föreslå  ändringar av dessa.
Myndigheten ska utforma och kontinuerligt utveckla de  styrdokument som myndigheten har bemyndigande att meddela  föreskrifter om.
Myndigheten ska vidare ansvara för och kontinuerligt utveckla  nationella prov samt analysera resultaten av proven.
Förordning (2019:1289).
6 §
Myndigheten ska kontinuerligt bedöma behovet av och  utveckla bedömningsstöd och kartläggningsmaterial.  Myndigheten ska utforma eller anpassa dessa utifrån olika  elevgruppers behov och förutsättningar.  Förordning (2017:1302).
Stöd för planering
6 a §
Myndigheten ska kontinuerligt utarbeta regionala  planeringsunderlag som behövs till stöd för huvudmännens  planering, dimensionering och erbjudande av utbildning som  avser
1. gymnasieskolans nationella program,
2. gymnasieskolans introduktionsprogram programinriktat val  och yrkesintroduktion, utformade för en grupp elever,
3. gymnasiesärskolans nationella program, och
4. yrkesinriktad kommunal vuxenutbildning på gymnasial nivå.
Förordning (2022:1094).
Stöd till skolutveckling
7 §
Myndigheten ska i nära samarbete med kommuner och andra  huvudmän stödja dem i deras utbildningsverksamhet och andra  pedagogiska verksamheter samt bidra till att förbättra  huvudmännens förutsättningar att arbeta med utveckling av  verksamheten för ökad måluppfyllelse genom att
1. svara för nationella fortbildnings-, kompetensutvecklings-  och stödinsatser för personal,
2. sammanställa och kommunicera kunskap om resultat av  forskning, och
3. svara för riktade utvecklingsinsatser inom prioriterade  områden. Förordning (2025:758).
8 §
Myndigheten ska särskilt
1. ansvara för den statliga befattningsutbildningen enligt  förordningen (2011:183) om befattningsutbildning och  fortbildning för rektorer och annan personal med motsvarande  ledningsfunktion i skola, förskola och fritidshem,
2. bedriva ett nationellt centrum för språk-, läs- och  skrivutveckling och skolbibliotek,
3. stimulera arbetet med entreprenörskap i skolväsendet, och
4. främja skolors arbete med nordiska språk.
Förordning (2022:205).
9 §
Myndigheten ska bidra till och redovisa sitt arbete med  att trygga den nationella kompetensförsörjningen och  underlätta elevers etablering på arbetsmarknaden. Myndigheten  ska också följa upp och analysera kvinnors och mäns etablering  på arbetsmarknaden eller fortsatta studier, efter avslutad  utbildning. Myndigheten ska vidare stödja utvecklingen vad  gäller samverkan mellan skola och arbetsliv.
Myndigheten ska samverka med Myndigheten för yrkeshögskolan,  Universitetskanslersämbetet, Universitets- och högskolerådet,  Tillväxtverket, Rådet för Europeiska socialfonden i Sverige 
(Svenska ESF-rådet) och Arbetsförmedlingen i syfte att bidra  till en väl fungerande kompetensförsörjning.
Myndigheten ska främja utvecklingen av yrkesutbildningens  kvalitet och attraktionskraft. Myndigheten ska även stödja  utvecklingen av berörda myndigheters och  branschorganisationers samarbete när det gäller gymnasial  yrkesutbildning. Förordning (2023:602).
10 §
Myndigheten ska ansvara för
1. de nationella programråden för gymnasial yrkesutbildning,  och
2. Nationella rådet för vidareutbildning i form av ett fjärde  tekniskt år.
Rektorer, lärare och förskollärare
11 §
Myndigheten ska bidra till att alla som är verksamma som  lärare och förskollärare har goda förutsättningar att utföra  sitt arbete. Förordning (2019:1289).
12 §
Myndigheten ska göra prognoser om skolans och förskolans  behov av legitimerade och behöriga lärare och förskollärare.
Förordning (2019:1289).
12 a §
Myndigheten ska informera om vägar in i lärar- och  förskolläraryrkena, genomföra insatser för att attrahera fler  till yrkena och stödja huvudmännen i deras arbete med att  hantera lärarförsörjningen. Förordning (2019:1289).
12 b §
Myndigheten ska ansvara för det nationella  professionsprogrammet för rektorer, lärare och förskollärare.
Förordning (2025:758).
Hantering av statliga stöd och bidrag
13 §
Myndigheten ska administrera statliga stöd och bidrag  enligt särskilda föreskrifter eller särskilda beslut.  Myndigheten ska följa upp och utvärdera de statliga stöd och  bidrag som myndigheten administrerar. Förordning (2019:1289).
Information
14 §
Myndigheten ska informera och sprida kunskap om sitt  verksamhetsområde både i och utanför Sverige.
Internationellt samarbete
15 §
Myndigheten ska ansvara för uppgifter som följer av  konventionen med stadga för Europaskolorna (SÖ 2002:60).
16 §
Myndigheten ska
1. ha det svenska samordningsansvaret för genomförandet av den  europeiska agendan för vuxenlärande (European Agenda for Adult  Learning),
2. ingå i det europeiska nätverket ReferNet i syfte att samla  in, analysera och sprida information om yrkesutbildning i  Sverige och internationellt, och
3. vara en nationell referenspunkt för kvalitetssäkring inom  yrkesutbildningen. Förordning (2022:205).
17 §
Myndigheten ska särskilt ansvara för information om  möjligheten att genomgå gymnasial utbildning helt eller  delvis i ett annat nordiskt land i överensstämmelse med  avtalet med Danmark, Finland, Island och Norge om nordisk  utbildningsgemenskap på gymnasienivå (SÖ 2008:8).
Andra uppgifter
18 §
Myndigheten ska
1. ha ett samlat ansvar (sektorsansvar) för  funktionshindersfrågor inom ramen för sitt verksamhetsområde  och - i den mån det inte är en uppgift för Specialpedagogiska  skolmyndigheten - inom ramen för detta ansvar vara samlande,  stödjande och pådrivande i förhållande till övriga berörda  parter,
2. ansvara för frågor inom ramen för sitt verksamhetsområde  som rör nyanlända personer,
3. verka för att generationsmålet och miljökvalitetsmålen nås  och vid behov föreslå åtgärder för miljöarbetets utveckling,
4. ha ett samlat ansvar (sektorsansvar) för frågor om de  nationella minoriteterna och de nationella minoritetsspråken  inom ramen för sitt verksamhetsområde vilket innefattar att  verka samlande, stödjande och pådrivande i förhållande till  berörda parter,
5. främja användningen och utvecklingen av validering inom  kommunal vuxenutbildning,
6. inom ramen för sitt verksamhetsområde stödja kommuner och  andra huvudmän i arbetet med säkerhet och krisberedskap, och
7. ha ett samlat ansvar (sektorsansvar) inom ramen för sitt  verksamhetsområde när det gäller statliga insatser i frågor om  digitalisering, med särskild hänsyn till de risker och  möjligheter som digitaliseringen medför, vilket innefattar att  vara samlande och stödjande samt att samverka med övriga  berörda myndigheter och andra relevanta parter.
Myndigheten ska i fråga om sitt miljöarbete enligt första  stycket 3 rapportera till Naturvårdsverket och samråda med  myndigheten om vilken rapportering som behövs.
Förordning (2024:621).
18 a §
Myndigheten är beredskapsmyndighet enligt förordningen 
(2022:524) om statliga myndigheters beredskap.
Förordning (2022:562).
19 §
Myndigheten ska erbjuda stöd till kommunerna i deras  arbete med aktivitetsansvar enligt 29 kap. 9 § skollagen 
(2010:800).
Arbetets bedrivande
20 §
Myndigheten ska främja jämställdhet och integrera ett  jämställdhetsperspektiv och perspektivet mänskliga rättigheter  i sin verksamhet. Myndigheten ska i sin verksamhet även främja  lika rättigheter och möjligheter oavsett sexuell läggning,  könsidentitet eller könsuttryck.
All individbaserad information som myndigheten redovisar ska  vara uppdelad på kön, om det inte finns särskilda skäl som  talar emot detta.
Vid alla åtgärder som rör barn ska myndigheten i sin  verksamhet i första hand beakta vad som bedöms vara barnets  bästa enligt Förenta nationernas konvention om barnets  rättigheter. Förordning (2022:205).
21 §
Myndigheten ska i genomförandet av sina uppgifter ta  tillvara de möjligheter som det nationella  socialfondsprogrammet erbjuder. Förordning (2019:1289).
Ledning
22 §
Myndigheten leds av en myndighetschef.
23 §
Vid myndigheten finns ett insynsråd som består av högst  tio ledamöter. Förordning (2019:338).
Beslutande organ
Lärarnas ansvarsnämnd
24 §
Inom myndigheten finns ett särskilt beslutsorgan som  benämns Lärarnas ansvarsnämnd.
Nämnden har enligt skollagen (2010:800) till uppgift att  pröva ärenden om
1. varning,
2. återkallelse av legitimation, och
3. ny legitimation efter tidigare återkallelse.
25 §
Bestämmelser om Lärarnas ansvarsnämnds sammansättning  och beslutsförhet finns i 27 kap. 5-7 §§ skollagen 
(2010:800).
26 §
Lärarnas ansvarsnämnd ansvarar för sina beslut.
Nämnden ansvarar för sin verksamhet inför myndighetens  ledning.
27 §
Myndighetens ledning ansvarar inför regeringen för att  Lärarnas ansvarsnämnd tilldelas medel och resurser i övrigt  för sin verksamhet och för att verksamheten bedrivs  författningsenligt och effektivt och redovisas på ett  tillförlitligt sätt.
Rådet för dansarutbildning
28 §
Inom myndigheten finns ett särskilt beslutsorgan som  benämns Rådet för dansarutbildning. Rådet ska för sådan  dansarutbildning som avses i förordningen (2011:7) om  dansarutbildning
1. ansvara för organisation och genomförande av antagnings-  och urvalsprocessen till utbildningen, och
2. bidra till uppföljning och utveckling av kvaliteten i  utbildningen.
29 §
Rådet för dansarutbildning består av en ordförande samt  minst sex och högst tio andra ledamöter. I rådet ska det  finnas ledamöter med kunskap om dansprofessionen, grundskolan  och gymnasieskolan. Varje ledamot ska ha en ersättare.  Ordföranden och dennes ersättare ska vara eller ha varit  ordinarie domare.
Ordföranden och dennes ersättare i Rådet för dansarutbildning  utses av regeringen för en bestämd tid. Övriga ledamöter i  rådet och ersättare för dessa utses av myndigheten för en  bestämd tid.
30 §
Rådet för dansarutbildning är beslutsfört när  ordföranden och minst hälften av de andra ledamöterna är  närvarande.
31 §
Rådet för dansarutbildning ansvarar för sina beslut.
Rådet ansvarar för sin verksamhet inför myndighetens ledning.
32 §
Myndighetens ledning ansvarar inför regeringen för att  Rådet för dansarutbildning tilldelas medel och resurser i  övrigt för sin verksamhet och för att verksamheten bedrivs  författningsenligt och effektivt och redovisas på ett  tillförlitligt sätt.
Rådgivande organ
Rådet för professioner i skolväsendet
32 a §
Inom myndigheten finns ett rådgivande organ som benämns  Rådet för professioner i skolväsendet.
Rådet ska bistå myndigheten i arbetet med det nationella  professionsprogrammet för rektorer, lärare och förskollärare.
Förordning (2025:758).
32 b §
Rådet för professioner i skolväsendet består av en  ordförande, en vice ordförande och 19 andra ledamöter.
Av ledamöterna ska
- elva företräda förskollärare, lärare och rektorer,
- tre företräda huvudmän inom skolväsendet,
- fem företräda universitet och högskolor, och
- två företräda myndigheten.
Gruppen företrädare för förskollärare, lärare och rektorer ska  innehålla företrädare som är verksamma hos såväl offentliga  som enskilda huvudmän.
De fem företrädarna för universitet och högskolor ska  tillsammans ha en bred kompetens som är relevant för  skolväsendet. Av dessa ska minst en ha kognitionsvetenskaplig  kompetens. Förordning (2023:31).
32 c §
Ledamöterna i Rådet för professioner i skolväsendet  utses av regeringen för tre år. Förslag till ledamöter lämnas  av myndigheten efter samråd med
- Sveriges Lärare och Sveriges Skolledare i fråga om  företrädare för förskollärare, lärare och rektorer,
- Sveriges Kommuner och Regioner, Friskolornas riksförbund och  Idéburna skolors riksförbund i fråga om företrädare för  huvudmän inom skolväsendet, och
- Sveriges universitets- och högskoleförbund i fråga om  företrädare för universitet och högskolor.
Förordning (2023:31).
32 d §
Ordföranden leder rådets arbete. Ordföranden ska vara  en företrädare för myndigheten.
Vice ordföranden leder rådets arbete när ordföranden inte är  närvarande. Vice ordföranden ska vara en av företrädarna för  förskollärare, lärare eller rektorer. Förordning (2022:797).
Vetenskapliga rådet
32 e §
Inom myndigheten finns ett rådgivande organ som benämns  Vetenskapliga rådet.
Rådet ska bistå myndigheten med råd och vägledning inom ramen  för myndighetens verksamhetsområde och verka för att  myndighetens arbete vilar på vetenskaplig grund och beprövad  erfarenhet. Förordning (2024:1029).
32 f §
Vetenskapliga rådet består av ledamöter som tillsammans  ska ha en bred vetenskaplig kompetens som är relevant för  myndighetens verksamhet.
Ledamöterna i rådet utses av myndighetschefen för en bestämd  tid.
Myndighetschefen, eller den som myndighetschefen utser, är  ordförande i rådet och leder rådets arbete.  Förordning (2024:1029).
Anställningar och uppdrag
33 §
Generaldirektören är myndighetschef.
34 §
Vid myndigheten finns en överdirektör.  Förordning (2024:1029).
Personalansvarsnämnd
35 §
Vid myndigheten finns en personalansvarsnämnd.
Tillämpligheten av vissa förordningar
36 §
Myndigheten ska tillämpa internrevisionsförordningen 
(2006:1228) och personalföreträdarförordningen (1987:1101).
Avgifter
37 §
Myndigheten får ta ut avgifter för sådana varor och  tjänster som avses i 4 § första stycket 1-6 och 8  avgiftsförordningen (1992:191) utan den begränsning som  föreskrivs i andra stycket samma paragraf.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.