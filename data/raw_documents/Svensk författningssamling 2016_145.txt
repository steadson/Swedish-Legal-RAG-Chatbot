Title: Lag (2016:145) om erkännande av yrkeskvalifikationer
SFS Number: Svensk författningssamling 2016:145
URL: https://www.riksdagen.se/sv/dokument-och-lagar/dokument/svensk-forfattningssamling/lag-2016145-om-erkannande-av_sfs-2016-145/
Source Link: http://rkrattsbaser.gov.se/sfst?bet=2016:145
Amendment Register Link: http://rkrattsbaser.gov.se/sfsr?bet=2016:145
Ministry/Authority: Utrikesdepartementet HI
Issued: 2016-03-03
Metadata: {"Utfärdad": "2016-03-03", "Ändrad": "t.o.m. SFS 2021:329"}

==================================================

Lag (2016:145) om erkännande av yrkeskvalifikationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:145
Departement/myndighet
:   
Utrikesdepartementet HI
Utfärdad
:   
2016-03-03
Ändrad
:   
t.o.m. SFS 2021:329
Ändringsregister
:
SFSR (Regeringskansliet)
Källa
:
Fulltext (Regeringskansliet)
Syfte och tillämpningsområde
1 §
Genom denna lag genomförs allmänna bestämmelser i  Europaparlamentets och rådets direktiv 2005/36/EG av den 7  september 2005 om erkännande av yrkeskvalifikationer, i  lydelsen enligt Europaparlamentets och rådets direktiv 
2013/55/EU (yrkeskvalifikationsdirektivet).
Särskilda bestämmelser som genomför delar av  yrkeskvalifikationsdirektivet som endast rör vissa reglerade  yrken finns i de författningar där utövandet av dessa yrken  regleras.
2 §
Denna lag innehåller bestämmelser om tillfällig  yrkesutövning och om erkännande av yrkeskvalifikationer för  den som vill utöva ett reglerat yrke i Sverige, som anställd  eller som egenföretagare, och som har förvärvat  yrkeskvalifikationer eller fått dem erkända i en annan stat  inom Europeiska ekonomiska samarbetsområdet (EES) eller i  Schweiz.
I 18 och 19 §§ finns även bestämmelser om
1. erkännande av yrkespraktik gjord i en annan stat inom EES  eller i Schweiz, och
2. europeiskt yrkeskort för den som vill utöva ett reglerat  yrke i någon annan stat inom EES eller i Schweiz.
3 §
Denna lag gäller inte för den som vill utöva ett reglerat  yrke som
1. innebär anställning i offentlig tjänst, eller
2. är förenat med offentlig maktutövning.
4 §
Denna lag gäller inte för ett reglerat yrke om det i en  annan lag eller författning finns särskilda bestämmelser om  erkännande av yrkeskvalifikationer för det yrket och om de  bestämmelserna grundar sig på andra bindande rättsakter  antagna inom Europeiska unionen än  yrkeskvalifikationsdirektivet.
För advokatyrket gäller endast 19 b §. Bestämmelser som i  övrigt för det yrket genomför yrkeskvalifikationsdirektivet i  tillämpliga delar finns i rättegångsbalken.
Lag (2021:329)
.
Uttryck i lagen
5 §
I denna lag avses med
1. yrkesutövare: den som vill utöva ett reglerat yrke i  Sverige, som anställd eller som egenföretagare, och som har  förvärvat yrkeskvalifikationer eller fått dem erkända i en  annan stat inom EES eller i Schweiz,
2. reglerat yrke: yrkesverksamhet där det genom lag,  förordning eller andra föreskrifter, direkt eller indirekt,  krävs bestämda yrkeskvalifikationer för att få tillträde till  eller utöva verksamheten eller någon form av denna eller  använda en viss yrkestitel,
3. yrkeskvalifikationer: kvalifikationer som intygas i ett  bevis på formella kvalifikationer, ett kompetensbevis eller  yrkeserfarenhet,
4. bevis på formella kvalifikationer: ett examens-,  utbildnings- eller annat behörighetsbevis som antingen har  utfärdats av en myndighet eller ett organ som har utsetts av  en stat inom EES eller Schweiz och som avser en  yrkesutbildning som huvudsakligen har ägt rum i någon av  dessa stater eller som har utfärdats i en annan stat om  innehavaren har tre års yrkeserfarenhet inom det berörda  yrket i en stat inom EES eller i Schweiz och beviset har  erkänts av den staten,
5. kompetensbevis: ett bevis som har utfärdats av en  myndighet eller ett organ som har utsetts av en stat inom EES  eller Schweiz och som avser
a) en utbildning som inte utgör en del av ett examens- eller  utbildningsbevis över en utbildning inom grundskolan,  gymnasieskolan eller eftergymnasial utbildning,
b) ett särskilt prov som inte föregås av någon utbildning,  eller
c) yrkesutövning i en stat inom EES eller i Schweiz på heltid  under tre år i följd eller på deltid under motsvarande tid  under de senaste tio åren,
6. yrkeserfarenhet: faktiskt och lagligt utövande av det  berörda yrket i en stat inom EES eller i Schweiz,
7. reglerad utbildning: all utbildning som särskilt utformats  för ett visst yrke och som omfattar en eller flera kurser som  vid behov kompletteras genom sådan yrkesutbildning,  provtjänstgöring eller yrkesutövning som har fastställts i  författning eller som övervakas eller har godkänts av en  myndighet,
8. yrkespraktik: en period med praktik som sker under  handledning, förutsatt att den utgör ett villkor för  tillträde till ett reglerat yrke, och som äger rum under  eller efter en avslutad utbildning som leder till ett  examensbevis,
9. europeiskt yrkeskort: ett elektroniskt bevis på antingen  att innehavaren uppfyller alla villkor för att tillfälligt  utöva yrket i en stat inom EES eller i Schweiz eller att  innehavarens yrkeskvalifikationer har erkänts för etablering  i en sådan stat,
10. automatiskt erkännande: erkännande av  yrkeskvalifikationer utan bedömning av kvalifikationernas  innehåll eller jämförelse med svenska kvalifikationer,
11. lagligen etablerad: som uppfyller alla krav för att utöva  ett yrke och som stadigvarande utövar yrket som anställd  eller egenföretagare,
12. gemensam utbildningsram: en uppsättning minimikrav för  kunskaper, färdigheter och kompetenser som behövs för att  utöva ett specifikt yrke och som gäller i flera stater inom  EES samt, i förekommande fall, i Schweiz, och
13. gemensamt utbildningsprov: ett standardiserat  lämplighetsprov som finns tillgängligt i flera stater inom  EES samt, i förekommande fall, i Schweiz och är reserverat  för innehavaren av en särskild yrkeskvalifikation.
Tillfällig yrkesutövning i Sverige
6 §
En yrkesutövare har rätt att tillfälligt utöva ett  reglerat yrke i Sverige, om yrkesutövaren är lagligen  etablerad i en annan stat inom EES eller i Schweiz för att  där utöva samma yrke och yrket är reglerat i  etableringsstaten.
Om yrket inte är reglerat i den stat där yrkesutövaren är  lagligen etablerad, förutsätter rätten att tillfälligt utöva  ett reglerat yrke i Sverige att yrkesutövaren har utövat  yrket i minst ett år i en eller flera andra stater inom EES  eller i Schweiz under de tio år som föregår utövandet av  yrket i Sverige.
Yrkeserfarenhet enligt andra stycket får dock inte krävas som  förutsättning för tillfällig yrkesutövning i Sverige, om  utbildningen för yrket är reglerad i etableringsstaten.
7 §
Tillfällig yrkesutövning enligt 6 § förutsätter, i de  fall det särskilt föreskrivs, en förhandsunderrättelse från  yrkesutövaren och en förhandskontroll av dennes  yrkeskvalifikationer.
Bestämmelser om förhandsunderrättelse, förhandskontroll,  tillsyn och disciplinåtgärder vid tillfällig yrkesutövning  finns i de författningar där utövandet av yrket regleras.
Etablering i Sverige
Innebörden av ett erkännande av yrkeskvalifikationer
8 §
Ett erkännande av yrkeskvalifikationer i de fall som  avses i 10-16 §§ ger yrkesutövaren rätt till tillträde till  ett reglerat yrke i Sverige som yrkesutövaren är behörig att  utöva i en annan stat inom EES eller i Schweiz och därmed  rätt att utöva det yrket på samma villkor som om  yrkesutövaren hade förvärvat sina yrkeskvalifikationer här i  landet.
Ett erkännande enligt första stycket sker genom beslut om
1. erkännande av yrkeskvalifikationer, eller
2. utfärdande av ett europeiskt yrkeskort, förutsatt att  Europeiska kommissionen har antagit genomförandeakter om  yrkeskortet.
Den generella ordningen för erkännande av  yrkeskvalifikationer
9 §
Bestämmelserna i 10 och 11 §§ om den generella ordningen  för erkännande av yrkeskvalifikationer gäller för alla  reglerade yrken som inte omfattas av någon annan ordning för  erkännande enligt denna lag och för de yrkesutövare som inte  uppfyller villkoren för någon annan ordning för erkännande  enligt denna lag.
10 §
En yrkesutövares yrkeskvalifikationer ska erkännas om  yrkesutövaren innehar det kompetensbevis eller bevis på  formella kvalifikationer som krävs av en annan stat inom EES  eller av Schweiz för tillträde till eller utövande av yrket  inom dess territorium och yrket är reglerat i den staten.
En yrkesutövares yrkeskvalifikationer ska även erkännas om  yrkesutöva-ren
1. har ett eller flera kompetensbevis eller bevis på formella  kvalifikationer utfärdat av en annan stat inom EES eller av  Schweiz och yrket inte är reglerat i den staten, och
2. på heltid i ett år eller på deltid under motsvarande tid  under de senaste tio åren har utövat yrket i en annan stat  inom EES eller i Schweiz och yrket inte är reglerat i den  staten.
Yrkeserfarenhet enligt andra stycket 2 får inte krävas som  förutsättning för ett erkännande om beviset på formella  kvalifikationer enligt andra stycket 1 avser en reglerad  utbildning.
11 §
Ett erkännande enligt 10 § förutsätter en bedömning av  yrkesutövarens yrkeskvalifikationer. Bedömningen kan, i de  fall det särskilt föreskrivs, medföra att ett erkännande av  yrkeskvalifikationerna villkoras, begränsas eller nekas.
Automatiskt erkännande av yrkeserfarenhet vid samordnade krav  på yrkeserfarenhet
12 §
Om ett yrke är reglerat endast genom att det ställs krav  på kunskap och förmåga av allmän, affärsmässig eller  yrkesmässig art för tillträde till eller utövande av någon av  de verksamheter som anges i bilaga IV till  yrkeskvalifikationsdirektivet, ska en yrkesutövares  yrkeserfarenhet som innebär utövande av verksamheten i en  annan stat inom EES eller i Schweiz i enlighet med det som  anges i artikel 17, 18 eller 19 i  yrkeskvalifikationsdirektivet erkännas automatiskt.
Automatiskt erkännande av yrkeskvalifikationer vid samordnade  krav på utbildning
13 §
En yrkesutövares yrkeskvalifikationer som ger rätt att i  en annan stat inom EES eller i Schweiz utöva yrkesverksamhet  som apotekare, barnmorska, läkare, specialistläkare,  sjuksköterska med ansvar för allmän hälso- och sjukvård,  tandläkare eller specialisttandläkare, ska erkännas  automatiskt i de fall som anges i föreskrifter som har  meddelats i anslutning till patientsäkerhetslagen (2010:659).
14 §
En yrkesutövares yrkeskvalifikationer som ger rätt att i  en annan stat inom EES eller i Schweiz utöva yrkesverksamhet  som veterinär, ska erkännas automatiskt i de fall som anges i  föreskrifter som har meddelats i anslutning till lagen 
(2009:302) om verksamhet inom djurens hälso- och sjukvård.
Automatiskt erkännande vid gemensamma utbildningsprinciper
15 §
En yrkesutövares yrkeskvalifikationer ska erkännas  automatiskt om yrkesutövaren har ett bevis på  yrkeskvalifikationer som har förvärvats på grundval av en  gemensam utbildningsram som har fastställts i en delegerad  akt och antagits av Europeiska kommissionen enligt artikel 
49a i yrkeskvalifikationsdirektivet.
Första stycket gäller endast om Sverige har infört den  gemensamma utbildningsramen.
16 §
En yrkesutövares yrkeskvalifikationer ska erkännas  automatiskt om yrkeskvalifikationerna har godkänts i en annan  stat inom EES eller i Schweiz vid ett gemensamt  utbildningsprov vars innehåll har fastställts i en delegerad  akt och antagits av Europeiska kommissionen enligt artikel 
49b i yrkeskvalifikationsdirektivet.
Första stycket gäller endast om det gemensamma  utbildningsprovet anordnas även i Sverige.
Kunskaper i svenska språket
17 §
Vid bedömningen av om en yrkesutövares  yrkeskvalifikationer ska erkännas får yrkesutövarens  kunskaper i svenska språket endast beaktas om kunskaperna  utgör en del av yrkeskvalifikationerna.
Kunskaper i svenska språket som inte utgör en del av  yrkeskvalifikationerna får, om inte annat föreskrivs i de  författningar där utövandet av yrket regleras, endast  kontrolleras om det i det enskilda fallet finns allvarliga  och konkreta tvivel om att en yrkesutövare har de kunskaper i  svenska språket som är nödvändiga för yrket. En sådan  kontroll får utföras först efter det att  yrkeskvalifikationerna har erkänts.
Yrkespraktik
18 §
Om den som har förvärvat yrkeskvalifikationer i Sverige  vill utöva ett reglerat yrke här i landet som kräver viss  yrkespraktik, ska yrkespraktik gjord i en annan stat inom EES  eller i Schweiz erkännas i Sverige om de förutsättningar för  yrkespraktik är uppfyllda som anges i de författningar där  yrket regleras.
Europeiskt yrkeskort
19 §
Den som är lagligen etablerad i Sverige och vill utöva  ett reglerat yrke i någon annan stat inom EES eller i Schweiz  har rätt att ansöka om ett europeiskt yrkeskort. Rätten att  ansöka om ett europeiskt yrkeskort gäller även den som inte  är lagligen etablerad i någon stat inom EES eller i Schweiz  men som har förvärvat yrkeskvalifikationer i Sverige.
Ett europeiskt yrkeskort ska utfärdas i de fall som anges i  föreskrifter som meddelas i anslutning till denna lag.
Första och andra stycket gäller endast om Europeiska  kommissionen har antagit genomförandeakter som rör yrket i  enlighet med artikel 4a i yrkeskvalifikationsdirektivet.
Dröjsmålstalan
19 a §
I ärenden om erkännande av yrkeskvalifikationer,  överföring av ansökan om europeiskt yrkeskort till en annan  stat och utfärdande av europeiskt yrkeskort för yrkesutövning  i en annan stat får den sökande begära en förklaring av allmän  förvaltningsdomstol att ärendet uppehålls, om en myndighet  inte har meddelat beslut inom de tidsgränser som gäller för  handläggningen.
En begäran om en förklaring ska göras hos den förvaltningsrätt  som skulle ha varit behörig att pröva ett överklagande av ett  beslut i ärendet. Om förvaltningsrätten bifaller en sådan  begäran, ska den besluta att förelägga myndigheten att snarast  avgöra ärendet.
Förvaltningsrättens beslut får inte överklagas.
Lag (2021:329)
.
19 b §
I ärenden som avses i 8 kap. 2 § tredje stycket  rättegångsbalken får den sökande begära en förklaring av  Förvaltningsrätten i Stockholm att ärendet uppehålls, om  advokatsamfundet inte har meddelat beslut inom de tidsgränser  som gäller för handläggningen.
Om förvaltningsrätten bifaller en sådan begäran, ska den  besluta att förelägga advokatsamfundet att snarast avgöra  ärendet.
Förvaltningsrättens beslut får inte överklagas.
Lag (2021:329)
.
Övriga bestämmelser
Sekretess
20 §
Bestämmelser om sekretess för uppgifter som hänför sig  till ärenden om erkännande av yrkeskvalifikationer finns i 28  kap. 16 a § offentlighets- och sekretesslagen (2009:400).
Bemyndiganden
21 §
Regeringen eller den myndighet som regeringen bestämmer  får meddela de ytterligare föreskrifter som behövs för att  genomföra yrkeskvalifikationsdirektivet och de  genomförandeakter och delegerade akter som antas med stöd av  direktivet.
Beslutsförfarande och myndighetsuppgifter
22 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om
1. förfarandet för beslut enligt denna lag, och
2. vilka myndigheter som utför de olika uppgifter som följer  av yrkeskvalifikationsdirektivet och de genomförandeakter och  delegerade akter som antas med stöd av direktivet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.