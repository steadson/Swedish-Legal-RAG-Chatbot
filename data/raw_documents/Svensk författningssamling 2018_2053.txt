Title: Mediestödsförordning (2018:2053)
SFS Number: Svensk författningssamling 2018:2053
URL: https://www.riksdagen.se/sv/dokument-och-lagar/dokument/svensk-forfattningssamling/mediestodsforordning-20182053_sfs-2018-2053/
Source Link: http://rkrattsbaser.gov.se/sfst?bet=2018:2053
Amendment Register Link: http://rkrattsbaser.gov.se/sfsr?bet=2018:2053
Ministry/Authority: Kulturdepartementet
Issued: 2018-12-20
Metadata: {"Utfärdad": "2018-12-20", "Ändrad": "t.o.m. SFS 2023:854"}

==================================================

Mediestödsförordning (2018:2053)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:2053
Departement/myndighet
:   
Kulturdepartementet
Utfärdad
:   
2018-12-20
Ändrad
:   
t.o.m. SFS 2023:854
Tidsbestämd
: 
2024-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om statsbidrag till  juridiska personer som ger ut allmänna nyhetsmedier 
(mediestöd). Mediestöd lämnas för redaktionell verksamhet 
(redaktionsstöd), lokal journalistik samt innovation och  utveckling.
Mediestöd lämnas i mån av tillgång på medel.
Denna förordning är meddelad med stöd av 8 kap. 7 §  regeringsformen. Förordning (2020:742).
Syfte
2 §
Syftet med mediestödet är att stärka demokratin genom  att främja allmänhetens tillgång till oberoende  nyhetsförmedling i hela landet via en mångfald av allmänna  nyhetsmedier med redaktionellt innehåll av hög kvalitet.
Allmänna nyhetsmedier
3 §
Med allmänt nyhetsmedium avses ett medium som har till  sin primära uppgift att bedriva nyhetsbevakning och som också  har ett redaktionellt innehåll bestående av regelbunden och  allsidig nyhetsförmedling som ger uttryck för ett brett utbud  av ämnen och perspektiv samt granskning av för demokratin  grundläggande skeenden.
3 a §
Har upphävts genom förordning (2021:277).
Allmänna förutsättningar för mediestöd
4 §
Mediestöd får lämnas till allmänna nyhetsmedier som
1. har ett redaktionellt innehåll som utgör minst 50 procent  av hela innehållet,
2. har ett exklusivt, egenproducerat redaktionellt innehåll  bestående av nyhetsbevakning och granskning som utgör minst 
20 procent av mediets hela innehåll,
3. är allmänt tillgängliga,
4. har en egen titel med självständiga redaktionella resurser,
5. har en ansvarig utgivare,
6. följer god medieetisk sed,
7. främjar tillgängliggörande av sitt redaktionella innehåll  till personer med funktionsnedsättning,
8. är riktade till en svensk målgrupp,
9. publiceras eller sänds minst 45 gånger per år (hög  regelbundenhet), och
10. har minst 1 500 regelbundna användare (god  användarförankring).
Vid bedömning av om förutsättningen i första stycket 7  uppfylls ska den tekniska utvecklingen och det allmänna  nyhetsmediets storlek och ekonomiska förutsättningar beaktas.
Förordning (2021:277).
Nyetablerade allmänna nyhetsmedier
5 §
Mediestöd får lämnas till nyetablerade allmänna  nyhetsmedier som uppfyller villkoren i 4 § första stycket 1-9  och som kan förväntas få en god användarförankring. Stöd  under dessa förutsättningar får lämnas vid ett tillfälle per  allmänt nyhetsmedium.
Allmänna nyhetsmedier som ännu inte uppnår vissa  förutsättningar för stöd
6 §
Stöd för lokal journalistik enligt 10 § får lämnas  till allmänna nyhetsmedier som uppfyller villkoren i 4 §  första stycket 2-9 och som kan förväntas uppnå ett  redaktionellt innehåll som utgör minst 50 procent av hela  innehållet och en god användarförankring. Stöd under dessa  förutsättningar får lämnas vid ett tillfälle per allmänt  nyhetsmedium.
Allmänna nyhetsmedier som är riktade till de nationella  minoriteterna
7 §
Mediestöd får lämnas till allmänna nyhetsmedier som är  riktade till de nationella minoriteterna enligt lagen 
(2009:724) om nationella minoriteter och minoritetsspråk och
1. uppfyller villkoren i 4 § första stycket 1-7,
2. publiceras eller sänds regelbundet, motsvarande minst 
10 gånger per år,
3. huvudsakligen är riktade till en eller flera målgrupper  inom de nationella minoriteterna i Sverige, och
4. har minst 750 regelbundna användare i sina målgrupper.
Bedömningsperiod
8 §
Frågan om ett allmänt nyhetsmedium uppfyller kraven  för mediestöd enligt 4 § ska bedömas med utgångspunkt i  förhållandena under det kalenderår som föregår det år som  bidraget söks för. För nyetablerade allmänna nyhetsmedier som  avses i 5 § får bedömningen i stället göras med utgångspunkt  i förhållandena under den tidsperiod för vilken det finns  uppgifter att tillgå, dock minst sex månader.
Om flera allmänna nyhetsmedier är att anse som ett och samma  medium
9 §
Om flera allmänna nyhetsmedier är att anse som ett och  samma medium, trots att vart och ett har en egen titel, ska  de vid tillämpningen av denna förordning betraktas som ett  och samma medium.
Särskilda förutsättningar för redaktionsstöd
9 a §
Redaktionsstöd får lämnas till allmänna nyhetsmedier som  har behov av ekonomiskt stöd för sin redaktionella verksamhet.  Stöd får dock inte lämnas till allmänna nyhetsmedier som får  driftsstöd enligt presstödsförordningen (1990:524).
Redaktionsstöd får endast användas för kostnader som är  förknippade med det allmänna nyhetsmediets redaktionella  verksamhet. Förordning (2020:743).
9 b §
Redaktionsstöd ska fördelas mellan de sökande som  uppfyller förutsättningarna för stöd. Förordning (2020:742).
9 c §
Storleken på redaktionsstöd ska fastställas utifrån de  årliga kostnader som är förknippade med det allmänna  nyhetsmediets redaktionella verksamhet.
Redaktionsstöd får lämnas med högst
1. 2 500 000 kronor, men inte överstiga 75 procent av de  årliga kostnader som är förknippade med det allmänna  nyhetsmediets redaktionella verksamhet, om kostnaderna uppgår  till högst 4 999 999 kronor,
2. 4 500 000 kronor, men inte överstiga 75 procent av de  årliga kostnader som är förknippade med det allmänna  nyhetsmediets redaktionella verksamhet, om kostnaderna uppgår  till minst 5 000 000 kronor och högst 9 999 999 kronor,
3. 10 000 000 kronor, men inte överstiga 60 procent av de  årliga kostnader som är förknippade med det allmänna  nyhetsmediets redaktionella verksamhet, om kostnaderna uppgår  till minst 10 000 000 kronor och högst 24 999 999 kronor,
4. 15 000 000 kronor, men inte överstiga 40 procent av de  årliga kostnader som är förknippade med det allmänna  nyhetsmediets redaktionella verksamhet, om kostnaderna uppgår  till minst 25 000 000 kronor och högst 39 999 999 kronor, och
5. 25 000 000 kronor, men inte överstiga 40 procent av de  årliga kostnader som är förknippade med det allmänna  nyhetsmediets redaktionella verksamhet, om kostnaderna uppgår  till minst 40 000 000 kronor. Förordning (2020:742).
9 d §
Har upphävts genom förordning (2020:743).
Särskilda förutsättningar för stöd för lokal journalistik
10 §
Stöd för lokal journalistik får lämnas till allmänna  nyhetsmedier för insatser för journalistisk bevakning av  områden med svag bevakning. Frågan om ett område har svag  journalistisk bevakning ska bedömas utifrån i vilken  omfattning området bevakas av allmänna nyhetsmedier samt  utifrån områdets geografiska och befolkningsmässiga  förutsättningar för journalistisk bevakning.
Med ett område avses en kommun eller en del av en eller flera  närliggande kommuner.
11 §
Storleken på stöd enligt 10 § ska fastställas utifrån  omfattningen av det allmänna nyhetsmediets journalistiska  verksamhet i området. Stöd får uppgå till högst två miljoner  kronor per område och kalenderår och får beviljas för en  insats under högst tre år.
Stöd för lokal journalistik kan delas mellan två eller flera  allmänna nyhetsmedier om en sådan fördelning bedöms bäst  främja den journalistiska bevakningen av området.  Förordning (2020:1102).
12 §
Stöd enligt 10 § får endast användas för kostnader som är  direkt förknippade med den journalistiska verksamhet som det  allmänna nyhetsmediet bedriver i området.
För ett allmänt nyhetsmedium som får driftsstöd enligt  presstödsförordningen (1990:524) gäller att mediet kan  beviljas stöd för lokal journalistik högst med ett belopp som  tillsammans med beviljat driftsstöd inte överstiger
1. 40 procent av de rörelsekostnader som är förknippade med  utgivningen av den stödberättigade tidningen, om mediet är en  hög- eller medelfrekvent dagstidning, eller
2. 75 procent av de rörelsekostnader som är förknippade med  utgivningen av den stödberättigade tidningen, om mediet är en  lågfrekvent dagstidning.
För ett allmänt nyhetsmedium som får redaktionsstöd enligt 
9 a § gäller att mediet kan beviljas stöd för lokal  journalistik högst med ett belopp som tillsammans med beviljat  redaktionsstöd inte överstiger
1. 75 procent av rörelsekostnaderna som är förknippade med  utgivningen av det allmänna nyhetsmediet, om  rörelsekostnaderna uppgår till högst 19 999 999 kronor,
2. 60 procent av rörelsekostnaderna som är förknippade med  utgivningen av det allmänna nyhetsmediet, om  rörelsekostnaderna uppgår till minst 20 000 000 kronor och  högst 49 999 999 kronor, och
3. 40 procent av rörelsekostnaderna som är förknippade med  utgivningen av det allmänna nyhetsmediet, om  rörelsekostnaderna uppgår till minst 50 000 000 kronor.  Förordning (2020:743).
Särskilda förutsättningar för innovations- och  utvecklingsstöd
13 §
Innovations- och utvecklingsstöd får lämnas till  allmänna nyhetsmedier för insatser eller förstudier som avser 
 
1. utveckling av redaktionellt innehåll i digitala kanaler,
2. innovationer och utveckling när det gäller digital  publicering och spridning av det allmänna nyhetsmediets  innehåll, eller
3. utveckling av digitala affärsmodeller.
14 §
Innovations- och utvecklingsstöd lämnas i form av  projektbidrag och får beviljas för en insats under högst tre  år och för en förstudie under högst ett år.
Stöd enligt 13 § får lämnas för insatser och förstudier som  avser ett allmänt nyhetsmedium eller till samarbetsprojekt  som omfattar flera sådana medier. Stöd får dock inte lämnas  till en förstudie eller insats som har inletts innan en  ansökan om stöd getts in.
15 §
Stöd enligt 13 § får lämnas för högst 40 procent av  kostnaden för en insats eller förstudie.
För insatser med särskild betydelse för de nationella  minoriteterna, för barn och unga eller för personer med  funktionsnedsättning får stöd enligt 13 § lämnas för högst 
75 procent av kostnaden för insatsen eller förstudien.
Insatser och förstudier som finansieras av innovations- och  utvecklingsstöd får inte finansieras av annat statligt  stöd.
Hinder mot att bevilja mediestöd
16 §
Mediestöd får inte beviljas till allmänna nyhetsmedier  som ges ut av staten, en kommun eller en region eller av  verksamhet som finansieras genom lagen (2018:1893) om  finansiering av radio och tv i allmänhetens tjänst.
Mediestöd får inte beviljas en sökande som har skulder för  svenska skatter eller avgifter hos Kronofogdemyndigheten eller  som är i likvidation eller försatt i konkurs.
Förordning (2019:1135).
Ärendenas handläggning
17 §
Mediestödsnämnden vid Myndigheten för press, radio  och tv (mediestödsnämnden) prövar frågor om mediestöd enligt  denna förordning.
18 §
En ansökan om mediestöd ska vara skriftlig och ges in  till mediestödsnämnden. Sökanden ska lämna de handlingar och  uppgifter som mediestödsnämnden behöver för att pröva  ansökan.
19 §
Ett beslut om mediestöd får förenas med villkor.  Dessa ska framgå av beslutet. I beslutet ska även sista dag  för redovisning enligt 21 § framgå.
20 §
Mediestödsnämnden ska vid sin fördelning av stöd enligt  denna förordning särskilt ta hänsyn till i vilken utsträckning  stödet kan förväntas bidra till att syftet med mediestödet  enligt 2 § uppfylls. Förordning (2020:742).
Redovisning
21 §
Den som har tagit emot mediestöd enligt denna  förordning ska lämna en redovisning till mediestödsnämnden om  hur stödet använts och vilka kostnader det har täckt.  Stödmottagaren ska samtidigt redovisa vilka resultat som har  uppnåtts i förhållande till det ändamål som stödet har  beviljats för.
Den som har ansökt om eller tagit emot stöd enligt denna  förordning ska på begäran från mediestödsnämnden lämna även  andra uppgifter som behövs för uppföljning och utvärdering.
22 §
Mediestödsnämnden ska med utgångspunkt i den  redovisning som ska lämnas enligt 21 § kontrollera att  mediestödet använts i överensstämmelse med denna  förordning.
Hinder mot utbetalning
23 §
Mediestöd får inte betalas ut till den som har  skulder för svenska skatter eller avgifter hos  Kronofogdemyndigheten eller som är i likvidation eller  försatt i konkurs. Mediestöd får inte heller betalas ut till  ett företag som är föremål för betalningskrav på grund av ett  beslut av Europeiska kommissionen som förklarar ett stöd  olagligt och oförenligt med den inre marknaden.
Mediestödsnämnden får besluta att beviljat mediestöd tills  vidare inte ska betalas ut, om det kan antas att stödet  beviljats på grund av felaktiga uppgifter eller att rätt till  stödet av annan anledning saknas.
Återbetalning och återkrav
24 §
Den som tagit emot mediestöd enligt denna förordning  är återbetalningsskyldig om
1. mottagaren genom att lämna oriktiga uppgifter eller på  något annat sätt har förorsakat att stödet har lämnats  felaktigt eller med för högt belopp,
2. stödet av något annat skäl har lämnats felaktigt eller med  för högt belopp och mottagaren borde ha insett detta,
3. stödet helt eller delvis inte har utnyttjats eller inte  har använts för det ändamål som det har beviljats för,
4. mottagaren inte lämnar sådan redovisning som avses i 21 §,  eller
5. villkor i beslutet om stöd inte har följts.
25 §
Om någon är återbetalningsskyldig enligt 24 §, ska  mediestödsnämnden besluta att helt eller delvis kräva  tillbaka mediestödet.
Om ett belopp som återkrävts med stöd av första stycket inte  återbetalas i rätt tid, ska dröjsmålsränta enligt räntelagen 
(1975:635) tas ut på beloppet.
Om det finns särskilda skäl, får mediestödsnämnden helt eller  delvis efterge ett krav på återbetalning enligt första  stycket eller ränta enligt andra stycket.
Bemyndigande
26 §
Myndigheten för press, radio och tv får meddela  ytterligare föreskrifter om
1. definitionen av allmänt nyhetsmedium som avses i 3 §,
2. förutsättningar för mediestöd som avses i 4 §,
3. mediestöd till nyetablerade allmänna nyhetsmedier som avses  i 5 §,
4. stöd för lokal journalistik i vissa fall som avses i 6 §,
5. mediestöd till allmänna nyhetsmedier som är riktade till de  nationella minoriteterna som avses i 7 §,
6. redaktionsstöd enligt 9 a-9 c §§,
7. stöd för lokal journalistik enligt 10-12 §§, och
8. prioritet enligt 20 §.
Myndigheten får också meddela föreskrifter om verkställigheten  av denna förordning. Förordning (2020:743).
Överklagande
27 §
Beslut enligt denna förordning får inte överklagas.
Övergångsbestämmelser
2018:2053
1. Denna förordning träder i kraft den 1 februari 2019.
2. Förordningen upphör att gälla vid utgången av 2023.
3. Den upphävda förordningen gäller dock fortfarande för stöd  som har beslutats före utgången av 2023. Vid tillämpningen av  förordningen ska det som sägs om Myndigheten för press, radio  och tv i stället avse Mediemyndigheten. Förordning (2023:854).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.