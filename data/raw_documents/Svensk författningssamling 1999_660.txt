Title: Zoonosförordning (1999:660)
SFS Number: Svensk författningssamling 1999:660
URL: https://www.riksdagen.se/sv/dokument-och-lagar/dokument/svensk-forfattningssamling/zoonosforordning-1999660_sfs-1999-660/
Source Link: http://rkrattsbaser.gov.se/sfst?bet=1999:660
Amendment Register Link: http://rkrattsbaser.gov.se/sfsr?bet=1999:660
Ministry/Authority: Landsbygds- och infrastrukturdepartementet RSL
Issued: 1999-06-10
Metadata: {"Utfärdad": "1999-06-10", "Ändrad": "t.o.m. SFS 2021:179"}

==================================================

Zoonosförordning (1999:660)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:660
Departement/myndighet
:   
Landsbygds- och infrastrukturdepartementet RSL
Utfärdad
:   
1999-06-10
Ändrad
:   
t.o.m. SFS 2021:179
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Zoonoserna
1 §
Denna förordning innehåller kompletterande bestämmelser till zoonoslagen (1999:658). Förordning (2006:820).
EU-bestämmelser
1 a §
De EU-rättsliga grundförordningar som zoonoslagen 
(1999:658) helt eller delvis kompletterar anges i ett  tillkännagivande av regeringen.
I fråga om EU-bestämmelser i sådana förordningar som faller  inom flera lagars tillämpningsområde anges i tillkännagivandet  vilka bestämmelser som zoonoslagen kompletterar.
Statens jordbruksverk får meddela de föreskrifter och fatta de  beslut som behövs för att komplettera EU-bestämmelserna.
Förordning (2021:179).
Zoonoserna
1 b §
De sjukdomar som omfattas av zoonoslagen (1999:658) anges i verkställighetsföreskrifter av Jordbruksverket.
Förordning (2006:820).
Förebyggande åtgärder och bekämpning
2 §
Jordbruksverket leder och samordnar de förebyggande åtgärderna och bekämpningen enligt zoonoslagen (1999:658).
3 §
Jordbruksverket får meddela föreskrifter som avses i 2 och 5 §§ zoonoslagen (1999:658). Verket får även meddela föreskrifter om vilka laboratorier som skall anlitas för undersökning enligt 2 § lagen.
Jordbruksverket får besluta enligt 4 och 5 §§ zoonoslagen eller i enskilda fall överlåta åt länsstyrelsen att fatta sådana beslut.
Jordbruksverket eller, i den utsträckning som verket bestämmer, länsstyrelsen får i enskilda fall helt eller delvis överlåta åt en veterinär att besluta enligt 4 och 5 §§ zoonoslagen.
Ersättning
4 §
Ersättning enligt denna förordning beslutas av Jordbruksverket.
5 §
Ersättning av statsmedel kan lämnas till den som på grund av föreskrifter eller beslut som har meddelats med stöd av zoonoslagen (1999:658) drabbas av
1. kostnad eller förlust genom att djur avlivas eller att djur och djurprodukter samt avfall och annat material oskadliggörs,
2. kostnader på grund av smittrening utöver normal rengöring,
3. kostnader för särskilda åtgärder i samband med slakt,
4. produktionsbortfall,
5. kostnad eller förlust i annat fall om Jordbruksverket finner att det finns särskilda skäl.
För egen arbetsinsats och för anställda beräknas ersättningen efter den arbetslön som på orten i allmänhet betalas arbetstagare för likartat arbete. För lejd arbetskraft lämnas ersättning med högst det belopp som djurägaren betalat.
För hundar och katter som avlivas lämnas ersättning endast vid yrkesmässig uppfödning.
6 §
Ersättning lämnas med högst femtio procent av de kostnader  och förluster som avses i 5 §.
Om besättningen står under sådan kontroll som avses i 3 §  lagen (2006:807) om kontroll av husdjur, m.m., lämnas dock  ersättning med högst sjuttio procent. Förordning (2021:179).
7 §
Med undantag av vad som följer av andra stycket lämnas  inte ersättning
1. vid produktion av fler än 5 000 slaktkycklingar per år  eller vid avel i olika led för produktion av slaktkycklingar,
2. vid produktion som bygger på inköp av sammanlagt fler än 
150 nötkreatur från fler än fem besättningar under en  tolvmånadersperiod omedelbart före den tidpunkt då sjukdom  konstateras eller smitta påvisas,
3. vid annan produktion än som avses under 1 av fler än 50 000  daggamla fjäderfän per år eller vid avel i olika led för  produktion av fjäderfän,
4. vid produktion som bygger på inköp av sammanlagt fler än 
150 gyltor eller gyltämnen eller sammanlagt fler än 1 500  smågrisar eller tillväxtgrisar, allt från fler än fem  besättningar, under en tolvmånadersperiod omedelbart före den  tidpunkt då sjukdom konstateras eller smitta påvisas, eller
5. vid produktion av smågrisar i suggpoolsystem med fler än  fem satellitbesättningar.
Om en besättning som avses i första stycket 3-5 står under  sådan kontroll som avses i 3 § lagen (2006:807) om kontroll av  husdjur, m.m., lämnas ersättning med högst sjuttio procent av  de kostnader och förluster som avses i 5 §.  Förordning (2021:179).
8 §
Till den veterinär som förordnats enligt 7 eller 8 § andra stycket zoonoslagen (1999:658) liksom för de laboratoriekostnader som föranleds av bekämpningen lämnas ersättning av statsmedel enligt bestämmelser som meddelas av Jordbruksverket.
9 §
Jordbruksverket får besluta om ersättning med högre belopp än som anges i 6 eller 7 §, om det finns särskilda skäl.
10 §
Ersättning enligt denna förordning kan jämkas, om den ersättningsberättigade uppsåtligen eller genom vårdslöshet själv har medverkat till kostnaden eller förlusten. Detsamma gäller om den ersättningsberättigade vägrar att rätta sig efter en föreskrift eller ett beslut som har meddelats med stöd av zoonoslagen (1999:658).
11 §
Jordbruksverket får föreskriva att
1. till grund för ersättning för sådan förlust eller kostnad som anges i 5 § första stycket 1 eller 2 skall läggas ett visst högsta värde på djur eller annan egendom som skall ersättas,
2. ersättning för kostnad eller förlust med anledning av smittrening eller produktionsbortfall får lämnas enligt viss angiven schablon.
12 §
Till ansökan om ersättning för djur som avlivats skall det fogas ett intyg om djurens värde.
13 §
Finner Jordbruksverket att det behövs särskild värdering för beräkning av ersättning för djur som avlivats skall verket utse en värderingsman efter förslag av länsstyrelsen.
Värderingsmannen har rätt till ersättning av staten enligt bestämmelser som meddelas av Jordbruksverket.
14 §
Vid värderingen skall hänsyn tas till djurets slaktvärde och till det livvärde djuret kan anses ha utöver slaktvärdet.
Vid uppskattning av livvärdet skall särskilt avseende fästas vid djurets produktionsförmåga, ålder och avelsvärde.
15 §
Jordbruksverket meddelar ytterligare föreskrifter om
1. vilka uppgifter som skall fogas till ansökan om ersättning,
2. hur värderingsmän skall utses,
3. hur uppkomna förluster skall värderas.
16 §
Ansökan om ersättning skall göras hos Jordbruksverket inom sex månader från den dag ett beslut enligt 5 § zoonoslagen
(1999:658) har upphävts. Görs inte ansökan inom den angivna tiden är rätten till ersättning förlorad, om det inte finns särskilda skäl.
Behöriga myndigheter
17 §
Jordbruksverket ska utföra de uppgifter en behörig  myndighet har enligt de EU-bestämmelser som zoonoslagen 
(1999:658) kompletterar, om inte något annat framgår av 18 §  eller regeringen beslutar något annat. Förordning (2021:179).
Offentlig kontroll och annan offentlig verksamhet
18 §
Länsstyrelserna är behöriga myndigheter att utöva  offentlig kontroll och annan offentlig verksamhet som hänger  samman med kontrollen, om inte något annat följer av andra och  tredje styckena.
Jordbruksverket är behörig myndighet att utöva offentlig  kontroll av att sådana beslut följs som meddelas av verket med  stöd av
1. zoonoslagen (1999:658),
2. föreskrifter som meddelats med stöd av lagen, eller
3. EU-bestämmelser som lagen kompletterar.
Jordbruksverket är även behörig myndighet att utföra annan  offentlig verksamhet som hänger samman med kontrollen enligt  andra stycket. Förordning (2021:179).
18 a §
Jordbruksverket samordnar länsstyrelsernas  kontrollverksamhet och lämnar stöd, råd och vägledning i denna  verksamhet.
Jordbruksverket ska även utföra uppgiften att samordna  samarbetet och kontakterna med kommissionen och övriga  medlemsstater när det gäller offentlig kontroll och annan  offentlig verksamhet som avser djurhälsokrav inom zoonoslagens 
(1999:658) tillämpningsområde enligt artikel 4.2 b i  Europaparlamentets och rådets förordning (EU) 2017/625 av den 
15 mars 2017 om offentlig kontroll och annan offentlig  verksamhet för att säkerställa tillämpningen av livsmedels-  och foderlagstiftningen och av bestämmelser om djurs hälsa och  djurskydd, växtskydd och växtskyddsmedel samt om ändring av  Europaparlamentets och rådets förordningar (EG) nr 999/2001, 
(EG) nr 396/2005, (EG) nr 1069/2009, (EG) nr 1107/2009, (EU)  nr 1151/2012, (EU) nr 652/2014, (EU) 2016/429 och (EU) 
2016/2031, rådets förordningar (EG) nr 1/2005 och (EG) nr 
1099/2009 och rådets direktiv 98/58/EG, 1999/74/EG, 
2007/43/EG, 2008/119/EG och 2008/120/EG och om upphävande av  Europaparlamentets och rådets förordningar (EG) nr 854/2004  och (EG) nr 882/2004, rådets direktiv 89/608/EEG, 89/662/EEG, 
90/425/EEG, 91/496/EEG, 96/23/EG, 96/93/EG och 97/78/EG samt  rådets beslut 92/438/EEG (förordningen om offentlig kontroll).
Förordning (2021:179).
Rapporteringssystem för överträdelser
18 b §
En kontrollmyndighet ska ha ett ändamålsenligt  rapporteringssystem för den som vill anmäla misstänkta  överträdelser av förordning (EU) 2017/625.
Förordning (2021:179).
Föreskrifter om offentlig kontroll och annan offentlig  verksamhet
19 §
Jordbruksverket får meddela föreskrifter om
1. hur offentlig kontroll och annan offentlig verksamhet ska  bedrivas,
2. skyldighet för en kontrollmyndighet, ett organ med  delegerade uppgifter eller en fysisk person som har delegerats  vissa uppgifter att lämna information till Jordbruksverket,  och
3. skyldighet för ett organ med delegerade uppgifter eller en  fysisk person som har delegerats vissa uppgifter att lämna  information och ge in handlingar till den myndighet som har  delegerat uppgiften. Förordning (2021:179).
Övriga föreskrifter
20 §
Jordbruksverket får meddela ytterligare föreskrifter för verkställigheten av zoonoslagen (1999:658) och denna förordning. Förordning (2006:820).
Överklagande
21 §
I 13 och 13 a §§ zoonoslagen (1999:658) finns  bestämmelser om överklagande till Jordbruksverket och till  allmän förvaltningsdomstol. Förordning (2021:179).
Övergångsbestämmelser
1999:660
1. Denna förordning träder i kraft den 1 oktober 1999, då förordningen (1984:306) om bekämpande av salmonella hos djur skall upphöra att gälla.
2. Den äldre förordningen gäller dock fortfarande i de fall där sådant beslut om bekämpning som avses i 1 § i lagen (1983:738)
om bekämpande av salmonella hos djur har fattats före den 1 oktober 1999.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.