Title: Lag (2010:294) om säkerhetskontroll vid offentliga sammanträden i kommuner och regioner
SFS Number: Svensk författningssamling 2010:294
URL: https://www.riksdagen.se/sv/dokument-och-lagar/dokument/svensk-forfattningssamling/lag-2010294-om-sakerhetskontroll-vid-offentliga_sfs-2010-294/
Source Link: http://rkrattsbaser.gov.se/sfst?bet=2010:294
Amendment Register Link: http://rkrattsbaser.gov.se/sfsr?bet=2010:294
Ministry/Authority: Finansdepartementet K
Issued: 2010-04-29
Metadata: {"Utfärdad": "2010-04-29", "Ändrad": "t.o.m. 2019:940"}

==================================================

Lag (2010:294) om säkerhetskontroll vid offentliga sammanträden i kommuner och regioner
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:294
Departement/myndighet
:   
Finansdepartementet K
Utfärdad
:   
2010-04-29
Ändrad
:   
t.o.m. 2019:940
Ändringsregister
:
SFSR (Regeringskansliet)
Källa
:
Fulltext (Regeringskansliet)
Säkerhetskontroll
1 §
Säkerhetskontroll får genomföras vid inpassering till  eller i lokaler som disponeras för ett sammanträde som i  enlighet med regleringen i kommunallagen (2017:725) är  offentligt, om det finns anledning att befara att det vid  sammanträdet kan komma att förövas brott som innebär en  allvarlig fara för någons liv, hälsa eller frihet eller för  omfattande förstörelse av egendom.
Lag (2017:757)
.
Beslut om säkerhetskontroll
2 §
Beslut om säkerhetskontroll ska avse ett visst sammanträde och får  utöver sammanträdeslokalen och entréutrymmen endast omfatta de angränsande lokaler som behöver utnyttjas för att besökare ska kunna följa sammanträdet. I ett beslut om säkerhetskontroll ska det anges vilket sammanträde och vilka lokaler som omfattas av beslutet.
Beslut om säkerhetskontroll fattas av den som är eller ska vara ordförande vid sammanträdet.
Innan säkerhetskontroll beslutas ska samråd ske med Polismyndigheten.
Lag (2014:665)
.
Kontrollens omfattning och utformning
3 §
Säkerhetskontrollen omfattar besökare till det sammanträde och de lokaler som anges i beslutet om säkerhetskontroll.
Kontrollen avser dock inte ledamöter och ersättare vid sammanträdet, eller andra som på grund av lag eller särskilt uppdrag närvarar vid sammanträdet. Den som är eller ska vara ordförande vid sammanträdet får undanta även andra personer från kontrollen.
Identiteten får kontrolleras endast för att fastställa om en person som uppger sig inte omfattas av säkerhetskontrollen ska undantas från den.
4 §
Vid säkerhetskontrollen ska vapen och andra föremål som är ägnade att komma till användning vid brott som avses i 1 §
eftersökas. För detta ändamål får kroppsvisitation utföras och väskor och andra föremål som påträffas i lokaler som anges i beslutet om säkerhetskontroll undersökas.
5 §
Säkerhetskontrollen genomförs efter närmare anvisningar av Polismyndigheten av en polisman eller, efter Polismyndighetens förordnande, av en ordningsvakt under ledning av en polisman.
Lag (2014:665)
.
6 §
Kroppsvisitation vid säkerhetskontrollen ska utföras med metalldetektor eller liknande anordning. Kroppsvisitation får göras på annat sätt om det finns särskilda skäl. I så fall ska den utföras av en polisman eller av en ordningsvakt som Polismyndigheten har godkänt för uppgiften.
Kroppsvisitation som är av mera väsentlig omfattning ska utföras i ett avskilt utrymme och om möjligt i vittnes närvaro.
Kroppsvisitation får utföras eller bevittnas endast av någon som är av samma kön som den som visiteras, om undersökningen inte görs med metalldetektor eller liknande anordning eller avser föremål som den som visiteras har med sig.
Lag (2014:665)
.
7 §
Påträffas vid säkerhetskontrollen något sådant föremål som avses i 4 § första meningen, ska den som föremålet påträffas hos uppmanas att lämna det ifrån sig för förvaring, om det inte tas i beslag enligt bestämmelserna i rättegångsbalken.
Finns inte någon känd innehavare till ett påträffat föremål får det omhändertas.
Avvisning och avlägsnande
8 §
Besökare som inte underkastar sig beslutad säkerhetskontroll och inte kan styrka någon behörighet att enligt 3 § ändå vistas i sammanträdeslokalen får vägras tillträde till sammanträdet och de lokaler som omfattas av beslutet om säkerhetskontroll och avvisas eller avlägsnas från dessa lokaler. Samma åtgärder får vidtas mot den som inte följer en uppmaning enligt 7 § att lämna föremål ifrån sig.
Förvaring av föremål
9 §
Föremål som har lämnats till förvaring eller omhändertagits enligt denna lag ska förvaras på ett betryggande sätt. Om det begärs, ska ett bevis om att ett föremål har lämnats till förvaring utfärdas.
Föremålet ska återlämnas till den som har lämnat det till förvaring när denne lämnar de lokaler som omfattas av beslutet om säkerhetskontroll.
Förbud att överklaga
10 §
Beslut enligt denna lag får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.