Title: Förordning (2009:1024) med instruktion för Forskningsrådet för miljö, areella näringar och samhällsbyggande
SFS Number: Svensk författningssamling 2009:1024
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20091024-med-instruktion-for_sfs-2009-1024/
Source Link: http://rkrattsbaser.gov.se/sfst?bet=2009:1024
Amendment Register Link: http://rkrattsbaser.gov.se/sfsr?bet=2009:1024
Ministry/Authority: Klimat- och näringslivsdepartementet
Issued: 2009-10-22
Metadata: {"Utfärdad": "2009-10-22", "Ändrad": "t.o.m. SFS 2019:147"}

==================================================

Förordning (2009:1024) med instruktion för Forskningsrådet för miljö, areella näringar och samhällsbyggande
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:1024
Departement/myndighet
:   
Klimat- och näringslivsdepartementet
Utfärdad
:   
2009-10-22
Ändrad
:   
t.o.m. SFS 2019:147
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Forskningsrådet för miljö, areella näringar och  samhällsbyggande (Formas) ska främja och stödja  grundforskning och behovsmotiverad forskning inom områdena  miljö, areella näringar och samhällsbyggande. Den forskning  som stöds ska vara av högsta vetenskapliga kvalitet och av  relevans för rådets ansvarsområden. Formas får också  finansiera innovationsverksamhet i viss omfattning.
Förordning (2017:1269).
1 a §
Formas ska
1. genom systematisk utvärdering, analyser och  sammanställningar av resultat från publicerad forskning ta  fram underlag som kan utgöra ett vetenskapligt stöd för  utveckling av kostnadseffektiva styrmedel och åtgärder i  arbetet med att uppnå det generationsmål för miljöarbetet och  de miljökvalitetsmål som riksdagen har fastställt,
2. identifiera styrmedel och åtgärder inom miljöområdet vars  effekter det saknas tillräcklig kunskap om samt vilka behov  av sådan kunskap som finns hos myndigheter och kommuner, och
3. tillgängliggöra utvärderingarna, analyserna och  sammanställningarna för myndigheter, kommuner och andra  berörda aktörer. Förordning (2017:1269).
2 §
Formas ska inom sitt verksamhetsområde särskilt
1. fördela medel till forskning och verksamhet som hör samman  med forskning, såsom projektstöd, program, anställningar,  stöd till forskare tidigt i karriären och samfinansierad  forskning,
2. utvärdera den forskning och utveckling som rådet har  fördelat medel till och i utvärderingen särskilt bedöma  kvaliteten, relevansen och nyttiggörandet för samhället även  i ett internationellt perspektiv,
3. utreda och analysera vilka forskningsbehov som är  angelägna i ett forsknings- och samhällsperspektiv, redovisa  resultaten av dessa utredningar och analyser samt ta  initiativ till och stödja strategisk forskning och  utveckling,
4. beakta forskningsetiska frågor,
5. nyttiggöra forskningsresultaten och främja en hållbar  utveckling i samhället,
6. ta initiativ till och stödja ämnesövergripande  forskning,
7. främja och ta initiativ till nationellt och  internationellt forskningssamarbete och erfarenhetsutbyte,
8. medverka i och stimulera svenskt deltagande i  forskningssamverkan inom Europeiska unionens verksamhet inom  forskning och teknisk utveckling samt andra internationella  forskningsprogram,
9. integrera ett jämställdhetsperspektiv i myndighetens  verksamhet och främja jämställdhet vid fördelning av  forskningsmedel,
10. verka för att ett köns- och genusperspektiv inkluderas i  den forsknings- och innovationsverksamhet som myndigheten  finansierar, när det är tillämpligt,
11. främja och ta initiativ till vetenskaplig publicering,  och
12. ansvara för kommunikation om forskning och  forskningsresultat samt till popularisering av den forskning  som finansieras av Formas. Förordning (2017:1269).
Ledning
3 §
Formas leds av en myndighetschef.
Organisation
4 §
Formas ska tillsammans med Vetenskapsrådet,  Forskningsrådet för hälsa, arbetsliv och välfärd, Verket för  innovationssystem, Statens energimyndighet och Rymdstyrelsen  ingå i en samordningsgrupp som består av myndighetscheferna.  Gruppen ska samverka och gemensamt utarbeta analyser,  strategier och forskningsprogram samt i övrigt ta initiativ  för att utveckla och förnya formerna för  forskningsverksamheten. Förordning (2019:147).
4 a §
Formas ska upplåta lokaler och utföra administrativa  och handläggande uppgifter åt Klimatpolitiska rådet.
Förordning (2017:1269).
5 §
Formas ska sträva efter en jämn könsfördelning i beredningsorganisationen.
Forskarrådet
6 §
Inom Formas finns Forskarrådet som är ett särskilt beslutsorgan med uppgift att
1. besluta om hur Formas anslag ska fördelas i fråga om de uppgifter som anges i 2 § 1 och 2,
2. med beaktande av 2 §, fatta strategiska beslut om forskningens inriktning inom ramen för de mål och riktlinjer som angetts av riksdagen och regeringen, och
3. besluta om riktlinjer för sin medelsfördelning.
7 §
Forskarrådet består av en ordförande, myndighetschefen  och elva andra ledamöter. Forskarrådet utser inom sig en vice  ordförande. Förordning (2015:550).
8 §
Forskarrådet får inrätta de beredande och rådgivande organ som rådet behöver för att fullgöra sina uppgifter.
Huvudsekreterare
9 §
Inom Formas finns en huvudsekreterare med hög vetenskaplig kompetens. Huvudsekreteraren ska bereda och föredra ärenden inför Forskarrådet.
Medelsfördelning
10 §
Ett beslut av Forskarrådet om att bevilja medel får avse  högst sex år och bör förenas med villkor för medlens  användning. Av beslutet ska det framgå vem som är mottagare  av medlen och att mottagaren ansvarar för att medlen används  enligt de villkor som ställs.
Om den verksamhet som beviljats medel inte uppfyller kraven,  får Forskarrådet besluta att medel inte längre ska betalas  ut. Beslutet får avse viss tid. En upplysning om detta ska  tas in i rådets beslut att bevilja medel.
Förordning (2018:89).
11 §
Myndighetschefen ska efter samråd med Forskarrådet och de myndigheter som förvaltar de medel som rådet fördelat, besluta
1. vilka uppgifter som ska lämnas vid ansökan om medel,
2. villkoren för disposition och redovisning av medlen, och
3. om skyldighet för mottagaren att till Formas lämna en redogörelse för den verksamhet som medlen avser.
Ärendenas handläggning m.m.
12 §
Forskarrådets ärenden avgörs efter föredragning.
13 §
Forskarrådet är beslutsfört när ordföranden eller vice  ordföranden och minst hälften av de andra ledamöterna är  närvarande. När ärenden av stor vikt handläggs bör samtliga  ledamöter vara närvarande. Förordning (2015:550).
14 §
Om ett ärende är så brådskande att Forskarrådet inte hinner sammanträda för att behandla det, får ärendet avgöras
1. genom kontakter mellan ordföranden och de andra ledamöterna, eller
2. av ordföranden ensam, om ett förfarande enligt 1 inte är lämpligt eller hinns med.
Ett beslut i ett ärende som avgörs av ordföranden ensam ska anmälas nästa gång Forskarrådet sammanträder.
15 §
Forskarrådet får besluta att ett enskilt ärende som inte behöver prövas av Forskarrådet ska avgöras av ordföranden, en tjänsteman eller ett beredande eller rådgivande organ.
Ansvar
16 §
Forskarrådet ska redovisa sin verksamhet för myndighetschefen men är självständigt ansvarigt för de beslut som fattas enligt 6 §.
17 §
Myndighetschefen ansvarar inför regeringen för att Forskarrådet tilldelas medel och resurser i övrigt för sin verksamhet samt för att verksamheten bedrivs författningsenligt och effektivt samt för att den redovisas på ett tillförlitligt sätt.
Rådet för evidensbaserad miljöanalys
17 a §
Inom Formas finns Rådet för evidensbaserad miljöanalys  som är ett särskilt beslutsorgan med uppgift att
1. besluta om vilka utvärderingar, analyser och  sammanställningar som ska göras för att utföra den uppgift  som anges i 1 a §, och
2. fastställa slutsatser i de utvärderingar och analyser som  myndigheten genomför enligt 1 a §. Förordning (2017:1269).
17 b §
Rådet består av en ordförande och högst tio andra  ledamöter. Rådet utser inom sig en vice ordförande.
Förordning (2017:1269).
17 c §
Myndighetschefen eller den myndighetschefen utser är  föredragande i rådet. Förordning (2017:1269).
17 d §
Myndighetschefen har rätt att delta i rådets  sammanträden. Vid behov kan rådet tillfälligt adjungera en  eller flera experter med särskild sakkunskap.  Myndighetschefen och adjungerade experter har rätt att yttra  sig men deltar inte i besluten. Förordning (2017:1269).
17 e §
Det som sägs om Forskarrådet i 12-17 §§ ska också  tillämpas på Rådet för evidensbaserad miljöanalys.
Förordning (2017:1269).
Anställningar och uppdrag
18 §
Generaldirektören är myndighetschef.
19 §
Forskarrådets ordförande samt elva andra ledamöter utses  för en mandatperiod på tre år. Ingen av dem får utses för mer  än två mandatperioder i följd.
Sju av ledamöterna utses enligt förordningen (2012:520) om  elektorsförsamling vid forskningsråd och ämnesråd. Regeringen  utser ordföranden samt fyra andra ledamöter.
Om det uppstår vakans för en ledamot som utses genom  elektorsförfarande, utser regeringen för återstående delen av  mandatperioden en ny ledamot efter förslag av Forskarrådet.
Förordning (2015:550).
20 §
Huvudsekreteraren anställs av myndighetschefen efter förslag av Forskarrådet. Den sammanlagda anställningstiden får överstiga sex år bara om det finns särskilda skäl.
Förordning (2010:1185).
20 a §
Ordföranden och övriga ledamöter i Rådet för  evidensbaserad miljöanalys utses av regeringen för en bestämd  tid. Förordning (2017:1269).
Personalfrågor
21 §
Inom Formas ska det finnas en personalansvarsnämnd.
22 §
Formas ska tillämpa personalföreträdarförordningen
(1987:1101).
Överklagande
23 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än Forskarrådets beslut enligt 10 § andra  stycket får dock inte överklagas. Förordning (2018:1047).
Övergångsbestämmelser
2009:1024
1. Denna förordning träder i kraft den 1 januari 2010, då förordningen (2007:1059) med instruktion för Forskningsrådet för miljö, areella näringar och samhällsbyggande ska upphöra att gälla.
2. Den som med stöd av äldre föreskrifter har utsetts till ledamot eller ersättare till och med den 31 december 2009 kvarstår som ledamot eller ersättare i Forskarrådet till dess att ett nytt Forskarråd har utsetts, dock längst till och med den 31 mars 2010. Förordning (2009:1276).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.