Title: Förordning (2016:848) om statligt stöd för att anordna och tillhandahålla bostäder för äldre personer
SFS Number: Svensk författningssamling 2016:848
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016848-om-statligt-stod-for-att_sfs-2016-848/
Source Link: http://rkrattsbaser.gov.se/sfst?bet=2016:848
Amendment Register Link: http://rkrattsbaser.gov.se/sfsr?bet=2016:848
Ministry/Authority: Socialdepartementet
Issued: 2016-07-28
Metadata: {"Utfärdad": "2016-07-28", "Ändrad": "t.o.m. SFS 2025:497"}

==================================================

Förordning (2016:848) om statligt stöd för att anordna och tillhandahålla bostäder för äldre personer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:848
Departement/myndighet
:   
Socialdepartementet
Utfärdad
:   
2016-07-28
Ändrad
:   
t.o.m. SFS 2025:497
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Syftet med stödet enligt denna förordning är att främja  en ökning av antalet bostäder för äldre personer.
Stöd lämnas i enlighet med kommissionens beslut 2012/21/EU av  den 20 december 2011 om tillämpningen av artikel 106.2 i  fördraget om Europeiska unionens funktionssätt på statligt  stöd i form av ersättning för allmännyttiga tjänster som  beviljas vissa företag som fått i uppdrag att tillhandahålla  tjänster av allmänt ekonomiskt intresse.
Stödet lämnas till en fastighetsägare, tomträttshavare eller  någon som avser att anordna bostäder på ofri grund.
Uttryck i förordningen
2 §
I denna förordning används följande uttryck med den  betydelse som anges nedan:
1. Nybyggnad: Uppförande av en byggnad eller tillbyggnad som  innebär nytillskott av bostadslägenheter, inklusive  gemensamma utrymmen, som upplåts med hyresrätt eller  kooperativ hyresrätt.
2. Ombyggnad: Nyinvesteringar i eller i anslutning till en  byggnad vilka, utan att vara nybyggnad eller ändring av en  bostadslägenhet till flera bostadslägenheter, innebär
a) nytillskott av hyresbostäder,
b) förbättringar av hyresbostäder, eller
c) förbättringar av utrymmen för gemensamma aktiviteter för  de boendes måltider, samvaro, hobby och rekreation i  anslutning till ny- eller ombyggnad av bostadslägenheter som  upplåts med hyresrätt eller kooperativ hyresrätt.
3. Anpassning: Förbättringar av gemensamma utrymmen, i eller  i anslutning till en byggnad som upplåts med hyresrätt,  kooperativ hyresrätt eller bostadsrätt, för att främja  kvarboende för äldre personer genom ökad tillgänglighet och  trygghet.
4. Hyresbostäder för äldre personer på den ordinarie  bostadsmarknaden: Bostadslägenheter och utrymmen för de  boendes måltider, samvaro, hobby och rekreation som främjar  gemenskap och trygghet. I eller i anslutning till sådana  bostadslägenheter och utrymmen finns det personal dagligen  som på olika sätt kan stödja de boende under vissa angivna  tider eller finns det tillgång till andra gemensamma  tjänster. Bostadslägenheterna och utrymmena upplåts med  hyresrätt eller kooperativ hyresrätt och är avsedda för
a) en person som har fyllt 65 år,
b) makar, sambor eller syskon där minst en har fyllt 65 år,  eller
c) efterlevande make, sambo eller syskon som vid dödsfallet  sammanbodde med den avlidne i bostaden, om dödsfallet har  inträffat efter att stöd har beviljats.
Förutsättningar för stöd
3 §
Stöd får, i mån av tillgång på medel, lämnas för att  stimulera
1. ny- eller ombyggnad av hyresbostäder som utgör sådana  särskilda boendeformer som avses i 8 kap. 4 §  socialtjänstlagen (2025:400),
2. ny- eller ombyggnad av hyresbostäder för äldre personer på  den ordinarie bostadsmarknaden, eller
3. anpassning av gemensamma utrymmen i eller i anslutning till  byggnad som upplåts med hyresrätt, kooperativ hyresrätt eller  bostadsrätt.
Stöd för ombyggnad enligt första stycket 2 får bara lämnas för  ombyggnad som avses i 2 § 2 a och c. Förordning (2025:497).
4 §
Ett byggnadsprojekt anses vara påbörjat när de egentliga  byggnadsarbetena har påbörjats. Vid nybyggnad avses  grundläggningsarbeten och vid ombyggnad rivnings- eller  röjningsarbeten.
Ett byggnadsprojekt anses färdigställt när byggnadsnämnden  har beslutat om ett slutbesked enligt 10 kap. 34 § plan- och  bygglagen (2010:900) eller ett interimistiskt slutbesked  enligt 10 kap. 36 § samma lag. Om ett slutbesked inte behövs  ska ett byggnadsprojekt anses färdigställt när de faktiska  åtgärderna är slutförda.
5 §
Stödet beräknas på
1. boarea,
2. areor för gemensamma aktiviteter i utrymmen för de boendes  måltider, samvaro, hobby och rekreation, eller
3. andelen av kostnaden i fråga om anpassning.
6 §
Stöd får lämnas under de förutsättningar som anges i 
7-10 §§.
7 §
Stöd får lämnas om
1. byggnadsprojektet kommer att påbörjas inom ett år från det  att beslut om stöd enligt 14 § har fattats och färdigställas  inom två år från den dag det har påbörjats, och
2. en ansökan enligt 13 § har lämnats in senast sex månader  efter att projektet enligt 4 § har påbörjats.
För projekt som innefattar bygglovspliktiga arbeten ska  bygglov enligt 9 kap. plan- och bygglagen (2010:900) finnas  och ha fått laga kraft.
Stöd får inte lämnas för byggnadsprojekt som samtidigt får  annat statligt stöd för att stödja bostadsbyggande.
Om det finns särskilda skäl, får länsstyrelsen i enskilda fall  medge undantag från kraven i första stycket 1.
Förordning (2023:651).
8 §
Stöd får inte lämnas till företag i svårigheter som  begreppet definieras i punkt 20 i kommissionens meddelande om  riktlinjer för statligt stöd till undsättning och  omstrukturering av icke-finansiella företag i svårigheter.
9 §
Mottagaren av stöd som avses i 3 § 1 och 2 förbinder sig  att under minst åtta år från det att stödet betalats ut
1. upplåta de bostadslägenheter och utrymmen som stödet avser  för de ändamål och i enlighet med de villkor som förutsattes  när stödet beviljades,
2. inte överlåta den eller de byggnader som innehåller  bostadslägenheterna eller utrymmena till någon som avser att  använda dem för annat ändamål eller med andra villkor än de  villkor som förutsattes när stödet beviljades, och
3. vid en överlåtelse, i överlåtelseavtalet ange att  bostadslägenheterna och utrymmena har anordnats med stöd  enligt denna förordning och att de inte får användas för  annat ändamål eller upplåtas med villkor som avviker från  denna förordning och att köparen vid en eventuell framtida  överlåtelse inom åttaårsperioden ska ange samma  information.
Underlag och redovisning
10 §
Den som har ansökt om eller tagit emot stöd ska lämna de  uppgifter som behövs för uppföljning och utvärdering av  stödberättigande åtgärder. I detta ingår att lämna de  underlag som behövs för att Sverige ska kunna fullgöra de  skyldigheter som följer av kommissionens beslut 2012/21/EU.
Boverket ska senast den sista januari vartannat år, med  början 2018, lämna sådana uppgifter till regeringen som kan  behöva rapporteras till Europeiska kommissionen enligt  artikel 9 i kommissionens beslut.
Länsstyrelserna ska lämna uppgifter till Boverket om stödets  användning och effekter i förhållande till det syfte med  stödet som anges i 1 §.
Stödets storlek
11 §
Stöd får lämnas för
1. nybyggnad med ett belopp om högst 3 600 kronor per  kvadratmeter boarea,
2. ombyggnad med ett belopp om högst 3 200 kronor per  kvadratmeter boarea,
3. anpassning med ett belopp som motsvarar högst en fjärdedel  av kostnaden.
I fråga om ny- eller ombyggnad lämnas stöd dock för högst 35  kvadratmeter per bostadslägenhet och för högst 15  kvadratmenter per bostadslägenhet när det gäller areor för  gemensamma aktiviteter i utrymmen för de boendes måltider,  samvaro, hobby och rekreation.
I fråga om ny- eller ombyggnad av en bostadslägenhet som kan  användas av två personer lämnas stöd för högst 50  kvadratmeter per bostadslägenhet och för högst 20  kvadratmeter per bostadslägenhet när det gäller areor för  gemensamma aktiviteter i utrymmen för de boendes måltider,  samvaro, hobby och rekreation.
I fråga om anpassning lämnas stöd med högst 200 000 kronor  per byggnadsprojekt.
I fråga om ny- eller ombyggnad eller anpassning av  bostadslägenheter och utrymmen där det finns personal  dagligen som på olika sätt kan stödja de boende under vissa  angivna tider får även stöd lämnas med ett tillägg  motsvarande en tiondel av det stöd som avses i 1-3.
12 §
Stödet enligt 11 § får inte överstiga nettokostnaden  inklusive en rimlig vinst för att anordna och tillhandahålla  bostadslägenheter och utrymmen på de villkor som föreskrivs i  denna förordning och ska beräknas med iakttagande av artikel 
5 i kommissionens beslut 2012/21/EU.
Förfarandet i stödärenden
Ansökan om stöd
13 §
Ansökan om stöd lämnas in till länsstyrelsen i det län  där den fastighet som avses med ansökningen är belägen.  Ansökan ska ha kommit in till länsstyrelsen senast sex  månader efter att byggnadsprojektet enligt 4 § har  påbörjats.
Ansökan ska göras enligt formulär som Boverket meddelar  föreskrifter om.
Beslut om stöd
14 §
Länsstyrelsen beslutar om huruvida stöd kan lämnas. Ett  beslut om stöd ska innehålla uppgifter om det preliminära  stödbeloppet och det datum som projektet ska vara  färdigställt.
Ett beslut om stöd får förenas med de övriga villkor som  krävs för att syftet med stödet ska tillgodoses.
Utbetalning av stöd
15 §
När ett projekt är färdigställt ska länsstyrelsen  besluta om utbetalning efter särskild ansökan. I beslutet ska  stödets slutliga storlek anges. Ansökan ska ha kommit in till  länsstyrelsen senast sex månader efter projektets  färdigställande eller, om ett projekt färdigställts innan  beslut om stöd enligt 14 § har fattats, inom två månader från  dagen för det beslutet. Stödet betalas endast ut om  projektet, när det är färdigt, uppfyller de förutsättningar  som låg till grund för beslutet.
Ett beslut enligt första stycket ska betalas ut till den som  vid tidpunkten för länsstyrelsens utbetalningsbeslut är  antecknad som lagfaren ägare eller tomträttshavare eller  ägare av en byggnad som inte tillhör fastighetsägaren i  fastighetsregistret.
16 §
Länsstyrelsen ska skicka ett utbetalningsbeslut till  inskrivningsmyndigheten för anteckning i fastighetsregistrets  inskrivningsdel om att bostäder i fastigheten har anordnats  med stöd enligt denna förordning. Inskrivningsmyndigheten ska  underrätta den lagfarna ägaren eller tomträttshavaren om att  en anteckning har gjorts.
En anteckning enligt första stycket får tas bort åtta år  räknat från det att ett beslut om utbetalning av stöd enligt 
15 § har fattats. Anteckningen får tas bort på  inskrivningsmyndighetens eget initiativ eller på begäran av  den lagfarna ägaren eller tomträttshavaren.
17 §
Stöd får inte betalas ut till ett företag som är föremål  för betalningskrav på grund av ett beslut av Europeiska  kommissionen som förklarar ett stöd olagligt och oförenligt  med den inre marknaden.
Återkrav av stöd
18 §
Länsstyrelsen ska besluta om återkrav av utbetalat stöd  helt eller delvis om
1. den som sökt eller tagit emot stödet genom oriktiga  uppgifter eller på annat sätt orsakat att stödet har lämnats  felaktigt eller med för högt belopp,
2. stödet av annan orsak lämnats felaktigt eller med för högt  belopp och mottagaren skäligen borde ha insett detta,
3. bostäderna används för annat ändamål eller med andra  villkor än som följer av stödbeslutet, eller
4. villkoren för stödet inte har följts.
Länsstyrelsen får helt eller delvis upphäva ett beslut om  återkrav om det finns särskilda skäl.
Vid tillämpning av första stycket 3 ska den del av stödet  betalas tillbaka som proportionellt hänför sig till tiden  från det att bostäderna användes för annat ändamål eller med  andra villkor än som följer av stödbeslutet till och med att  perioden enligt 9 § löper ut. Detta ska gälla även om  stödmottagaren under perioden har överlåtit den eller de  byggnader som stöd har lämnats för och den nye ägaren  använder bostäderna för annat ändamål eller med andra villkor  än som följer av stödbeslutet.
19 §
Om en stödmottagare inte är berättigad till ett  stödbelopp och detta ska återbetalas, ska ränta tas ut enligt  räntelagen (1975:635). Räntekravet får sättas ned om det  finns särskilda skäl.
Överklagande
20 §
Länsstyrelsens beslut enligt denna förordning får  överklagas till Boverket.
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut av  Boverket än beslut i ett överklagat ärende om att inte betala  ut stöd enligt 15 § eller 17 § får dock inte överklagas.
Förordning (2018:903).
Verkställighetsföreskrifter
21 §
Boverket får meddela föreskrifter om verkställigheten av  denna förordning.
Övergångsbestämmelser
2016:848
1. Denna förordning träder i kraft den 15 november 2016.
2. Förordningen tillämpas även på projekt som påbörjats  tidigast den 1 januari 2016, om en ansökan om stöd för  projektet har kommit in till länsstyrelsen senast den 1 maj 
2017.
2023:651
1. Denna förordning träder i kraft den 1 januari 2024.
2. Äldre bestämmelser gäller fortfarande för stöd som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.