Title: Förordning (2008:1239) om statsbidrag till auktoriserade adoptionssammanslutningar och till riksorganisationer för adopterade
SFS Number: Svensk författningssamling 2008:1239
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20081239-om-statsbidrag-till_sfs-2008-1239/
Source Link: http://rkrattsbaser.gov.se/sfst?bet=2008:1239
Amendment Register Link: http://rkrattsbaser.gov.se/sfsr?bet=2008:1239
Ministry/Authority: Socialdepartementet
Issued: 2008-11-27
Metadata: {"Utfärdad": "2008-11-27", "Ändrad": "t.o.m. SFS 2025:617"}

==================================================

Förordning (2008:1239) om statsbidrag till auktoriserade adoptionssammanslutningar och till riksorganisationer för adopterade
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:1239
Departement/myndighet
:   
Socialdepartementet
Utfärdad
:   
2008-11-27
Ändrad
:   
t.o.m. SFS 2025:617
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller bestämmelser om statsbidrag till auktoriserade adoptionssammanslutningar och till riksorganisationer för adopterade. Statsbidrag lämnas i mån av tillgång på medel.
Ändamålet med statsbidraget
2 §
Ändamålet med statsbidraget till auktoriserade adoptionssammanslutningar är att stödja deras arbete med internationell adoptionsförmedling.
3 §
Ändamålet med statsbidraget till riksorganisationer för adopterade är att ge ett verksamhetsstöd till dessa organisationer.
Definitioner
4 §
I denna förordning avses med
auktoriserad adoptionssammanslutning: sammanslutning som har auktorisation att arbeta med internationell adoptionsförmedling enligt 6 § och 6 a § lagen (1997:192) om internationell adoptionsförmedling,
riksorganisation för adopterade: ideell förening vars huvudsakliga ändamål är att tillvarata adopterade medlemmars intressen.
Villkor för statsbidrag
5 §
Statsbidrag får ges till auktoriserade adoptionssammanslutningar och till riksorganisationer för adopterade.
5 a §
Statsbidrag får inte lämnas till en auktoriserad  adoptionssammanslutning eller en riksorganisation för  adopterade om den eller någon av dess företrädare som agerar  inom ramen för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Statsbidrag får inte heller lämnas till en auktoriserad  adoptionssammanslutning eller en riksorganisation för  adopterade om det framkommer att någon av dess  samarbetsorganisationer i Sverige, eller en företrädare för  samarbetsorganisationen, agerar på ett sådant sätt som anges i  första stycket. Förordning (2025:617).
5 b §
Om en auktoriserad adoptionssammanslutning eller en  riksorganisation för adopterade, dess företrädare,  sammanslutningens eller organisationens samarbetsorganisation  eller samarbetsorganisationens företrädare har agerat på ett  sådant sätt som anges i 5 a §, får statsbidrag ändå lämnas  till sammanslutningen eller organisationen om det finns  särskilda skäl. Vid denna bedömning ska det särskilt beaktas  om
1. sammanslutningen eller organisationen har tagit avstånd  från agerandet,
2. sammanslutningen eller organisationen har vidtagit adekvata  åtgärder för att säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:617).
5 c §
Statsbidrag får inte lämnas till en auktoriserad  adoptionssammanslutning eller riksorganisation för adopterade  som har fått annat statsbidrag för samma verksamhet som en  ansökan enligt denna förordning avser.
Statsbidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Myndigheten för  familjerätt och föräldraskapsstöd. Förordning (2025:617).
6 §
Myndigheten för familjerätt och föräldraskapsstöd får ange  villkor för statsbidraget. Villkoren ska framgå av beslutet.
Förordning (2025:617).
Ärendenas handläggning
7 §
Efter ansökan prövas frågor om statsbidrag av Myndigheten  för familjerätt och föräldraskapsstöd. Förordning (2015:980).
8 §
Ansökan om statsbidrag från en auktoriserad  adoptionssammanslutning ska ha kommit in till Myndigheten för  familjerätt och föräldraskapsstöd senast den 15 januari  bidragsåret. Ansökan om statsbidrag från en riksorganisation  för adopterade ska ha kommit in till myndigheten senast den 
31 mars bidragsåret.
En ansökan om statsbidrag ska göras av en behörig företrädare  för den auktoriserade adoptionssammanslutningen eller  riksorganisationen för adopterade.
Den som ansöker om statsbidrag ska till Myndigheten för  familjerätt och föräldraskapsstöd lämna de uppgifter och  handlingar som myndigheten behöver för att kunna pröva  ansökan. Förordning (2025:617).
Fördelning av statsbidrag
9 §
Myndigheten för familjerätt och föräldraskapsstöd får  fördela högst 10 procent av statsbidraget till  riksorganisationer för adopterade. Förordning (2015:980).
10 §
Myndigheten för familjerätt och föräldraskapsstöd får  fördela resterande del av statsbidraget till auktoriserade  adoptionssammanslutningar enligt följande:
1. 50 procent av statsbidraget fördelas med lika stort belopp  mellan samtliga auktoriserade adoptionssammanslutningar och  resterande belopp fördelas efter det genomsnittliga antalet  barn som var och en av sammanslutningarna har förmedlat under  de två föregående åren.
2. Statsbidrag utges endast om en auktoriserad  adoptionssammanslutning har haft auktorisation under de två  föregående kalenderåren och förmedlat barn för adoption minst  ett av de två föregående kalenderåren.
3. Det totala beräknade statsbidraget får vara högst 10 000  kr per genomsnittligt antal förmedlade barn under de två  föregående kalenderåren. Förordning (2015:980).
Anmälningsskyldighet
10 a §
Den som ansöker om statsbidrag eller har beviljats  bidrag enligt denna förordning ska snarast möjligt anmäla  sådana ändrade förhållanden som kan påverka rätten till eller  storleken på bidraget till Myndigheten för familjerätt och  föräldraskapsstöd. Förordning (2025:617).
Hinder mot utbetalning
10 b §
Myndigheten för familjerätt och föräldraskapsstöd får  besluta att ett beviljat statsbidrag helt eller delvis inte  ska betalas ut om bidragsmottagaren inte längre uppfyller  villkoren för det eller om det finns grund för återbetalning  enligt 13 §. Beslutet gäller omedelbart. Förordning (2025:617).
Redovisning m.m.
11 §
En auktoriserad adoptionssammanslutning och en  riksorganisation för adopterade ska årligen lämna en samlad  redovisning till Myndigheten för familjerätt och  föräldraskapsstöd om vad statsbidraget har använts till och om  statsbidragets användning i förhållande till bidragets ändamål  enligt denna förordning.
Redovisningen ska lämnas senast den 1 juni året efter  bidragsåret av den auktoriserade adoptionssammanslutningen och  senast den 31 mars året efter bidragsåret av  riksorganisationen för adopterade.
En revisor ska granska redovisningen. Revisorns rapport över  granskningen ska bifogas redovisningen. Om det bidrag som  tagits emot uppgår till minst fem prisbasbelopp enligt 2 kap. 
6 och 7 §§ socialförsäkringsbalken, ska granskningen göras av  en auktoriserad eller godkänd revisor. Förordning (2025:617).
12 §
Auktoriserade adoptionssammanslutningar och  riksorganisationer för adopterade som beviljats statsbidrag  är skyldiga att på begäran av Myndigheten för familjerätt och  föräldraskapsstöd lämna det underlag som behövs för  myndighetens granskning. Förordning (2015:980).
12 a §
Myndigheten för familjerätt och föräldraskapsstöd ska  årligen senast den 30 september till regeringen lämna en  samlad redovisning av det statsbidrag som har lämnats enligt  denna förordning. Myndigheten för familjerätt och  föräldraskapsstöd ska redovisa vilka organisationer som har  fått bidraget och med hur stort belopp. Förordning (2025:617).
Återbetalning och återkrav
13 §
En bidragsmottagare är skyldig att betala tillbaka  statsbidraget om
1. mottagaren genom att lämna oriktiga uppgifter eller på  annat sätt har orsakat att bidraget har lämnats felaktigt  eller med ett för högt belopp,
2. bidraget av något annat skäl har lämnats felaktigt eller  med ett för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för det ändamål eller verksamhet som det har beviljats  för,
4. mottagaren inte har lämnat en sådan redovisning som avses i 
11 §,
5. villkor i beslutet om bidrag inte har följts,
6. mottagaren är en auktoriserad adoptionssammanslutning och  denna har fått sin auktorisation återkallad, eller
7. mottagaren inte uppfyller villkoren i 5 a § och det inte  finns sådana särskilda skäl enligt 5 b § som innebär att  bidrag ändå får lämnas.
Om en bidragsmottagare är återbetalningsskyldig enligt första  stycket ska Myndigheten för familjerätt och föräldraskapsstöd  besluta att helt eller delvis kräva tillbaka bidraget. Om det  finns särskilda skäl för det, får Myndigheten för familjerätt  och föräldraskapsstöd besluta att helt eller delvis avstå från  ett krav på återbetalning. Förordning (2025:617).
Överklagande
14 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut  enligt denna förordning än beslut om hinder mot utbetalning  enligt 10 b § och beslut om återkrav enligt 13 § får inte  överklagas. Förordning (2025:617).
Övergångsbestämmelser
2025:617
1. Denna förordning träder i kraft den 8 juli 2025.
2. Förordningen tillämpas första gången i fråga om statsbidrag  för bidragsåret 2026.
3. Äldre föreskrifter gäller fortfarande för statsbidrag som  avser tid före den 1 januari 2026.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.