Title: Lag (2022:1257) om tobaksfria nikotinprodukter
SFS Number: Svensk författningssamling 2022:1257
URL: https://www.riksdagen.se/sv/dokument-och-lagar/dokument/svensk-forfattningssamling/lag-20221257-om-tobaksfria-nikotinprodukter_sfs-2022-1257/
Source Link: http://rkrattsbaser.gov.se/sfst?bet=2022:1257
Amendment Register Link: http://rkrattsbaser.gov.se/sfsr?bet=2022:1257
Ministry/Authority: Socialdepartementet
Issued: 2022-06-30
Metadata: {"Utfärdad": "2022-06-30", "Ändrad": "t.o.m. SFS 2024:897"}

==================================================

Lag (2022:1257) om tobaksfria nikotinprodukter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1257
Departement/myndighet
:   
Socialdepartementet
Utfärdad
:   
2022-06-30
Ändrad
:   
t.o.m. SFS 2024:897
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens syfte och innehåll
1 §
Denna lag syftar till att begränsa de hälsorisker och  olägenheter som är förenade med bruk av tobaksfria  nikotinprodukter.
2 §
Denna lag innehåller bestämmelser om produktanmälan,  produktkrav, försäljning och marknadsföring av tobaksfria  nikotinprodukter.
Uttryck i lagen
3 §
I denna lag avses med
1. tobaksfri nikotinprodukt: en produkt utan tobak som  innehåller nikotin för konsumtion,
2. detaljhandel: försäljning till konsumenter,
3. försäljningsställe: ett fysiskt försäljningsställe eller en  webbplats för detaljhandel,
4. fysiskt försäljningsställe: en viss lokal eller ett annat  avgränsat utrymme för detaljhandel.
Förhållandet till andra lagar
4 §
Denna lag ska inte tillämpas på
1. produkter som omfattas av lagen (2018:2088) om tobak och  liknande produkter,
2. produkter som är klassificerade som narkotika enligt  narkotikastrafflagen (1968:64) eller som hälsofarliga varor  enligt lagen (1999:42) om förbud mot vissa hälsofarliga varor,  eller
3. läkemedel eller medicintekniska produkter som omfattas av  läkemedelslagen (2015:315) eller lagen (2021:600) med  kompletterande bestämmelser till EU:s förordning om  medicintekniska produkter.
Produktanmälan
5 §
Tillverkare och importörer ska till Folkhälsomyndigheten  anmäla alla tobaksfria nikotinprodukter som de avser att  tillhandahålla konsumenter på marknaden. En ny anmälan ska  lämnas in för varje väsentlig ändring av produkten. Anmälan  ska lämnas in senast sex månader innan produkten är avsedd att  tillhandahållas konsumenter på marknaden. Anmälan ska även  göras när produkten återkallas från marknaden av tillverkaren  eller importören.
Tobaksfria nikotinprodukter får inte tillhandahållas  konsumenter på marknaden om en sådan anmälan inte har gjorts.  Detsamma gäller om anmälan inte uppfyller de föreskrifter om  produktanmälan som har meddelats med stöd av 48 § 1.
Produktkrav
6 §
Tillverkare och importörer av tobaksfria nikotinprodukter  ansvarar för att produkterna uppfyller de krav som följer av  föreskrifter om innehåll och utformning som har meddelats med  stöd av 48 § 2.
Tobaksfria nikotinprodukter som inte uppfyller kraven får inte  tillhandahållas konsumenter på marknaden.
Märkning
7 §
Förpackningar till tobaksfria nikotinprodukter ska förses  med en innehållsdeklaration och en text som upplyser om  nikotinets skadeverkningar (hälsovarning).
Tillverkare och importörer av tobaksfria nikotinprodukter  ansvarar för att förpackningarna uppfyller kraven i första  stycket.
Om en förpackning inte uppfyller kraven, får produkten inte  tillhandahållas konsumenter på marknaden. Detsamma gäller om  innehållsdeklarationen eller hälsovarningen inte uppfyller de  föreskrifter om innehåll och utformning som har meddelats med  stöd av 48 § 3 och 4.
8 §
Märkningen på tobaksfria nikotinprodukter eller på sådana  produkters förpackningar får inte
1. antyda att en viss tobaksfri nikotinprodukt är mindre  skadlig än andra sådana produkter, eller
2. likna ett livsmedel eller en kosmetisk produkt.
Marknadsföring
9 §
Vid marknadsföring av tobaksfria nikotinprodukter till  konsumenter ska särskild måttfullhet iakttas. Reklam eller  andra marknadsföringsåtgärder får inte vara påträngande,  uppsökande eller uppmana till bruk av tobaksfria  nikotinprodukter.
Hänvisning till produktens smak får endast göras om det är  motiverat av konsumentens behov av produktinformation.
Marknadsföringen får inte riktas särskilt till eller skildra  barn eller ungdomar som inte har fyllt 25 år.
10 §
En hälsovarning ska på ett tydligt sätt återges vid  marknadsföring av tobaksfria nikotinprodukter till konsumenter  genom kommersiella annonser i
1. periodiska skrifter eller andra jämförbara skrifter på  vilka tryckfrihetsförordningen är tillämplig,
2. andra tryckta skrifter på vilka tryckfrihetsförordningen är  tillämplig, eller
3. informationssamhällets tjänster.
Om det finns flera hälsovarningar, ska minst en av dem  återges. Vid upprepad annonsering ska de olika  hälsovarningarna användas omväxlande och om möjligt i lika  stor omfattning.
Första stycket 2 gäller inte marknadsföring inne på fysiska  försäljningsställen.
11 §
Det är förbjudet att marknadsföra tobaksfria  nikotinprodukter till konsumenter genom kommersiell reklam i  tv-sändningar, beställ-tv eller ljudradiosändningar.
En leverantör av en videodelningsplattform får inte  tillhandahålla sådan reklam som avses i första stycket före,  under eller efter användargenererade videor eller tv-program  på plattformen.
12 §
Tillverkare, partihandlare och importörer får inte  sponsra evenemang eller verksamheter dit allmänheten har  tillträde om sponsringen främjar tobaksfria nikotinprodukter.
Bestämmelser om förbud mot sponsring i tv, radio och på  videodelningsplattformar och produktplacering i tv och på  videodelningsplattformar finns i radio och tv-lagen 
(2010:696).
13 §
En marknadsföringsåtgärd som strider mot någon av 8-11 §§  och 12 § första stycket ska, vid tillämpningen av 5, 23 och 
26 §§ marknadsföringslagen (2008:486), anses vara otillbörlig  mot konsumenter. En marknadsföringsåtgärd som strider mot 11 §  kan medföra marknadsstörningsavgift enligt bestämmelserna i 
29-36 §§ marknadsföringslagen.
Rapporteringsskyldighet
14 §
Tillverkare och importörer av tobaksfria nikotinprodukter  ska varje år till Folkhälsomyndigheten lämna in
1. fullständiga uppgifter om försäljningsvolymer, och
2. uppgifter om preferenserna hos olika konsumentgrupper,  inbegripet barn eller ungdomar som inte fyllt 25 år.
Tobaksfria nikotinprodukter får inte tillhandahållas  konsumenter på marknaden om den rapporteringsskyldighet som  följer av första stycket eller av föreskrifter som har  meddelats med stöd av 48 § 5 inte har uppfyllts.
Produktkontroll
15 §
Tillverkare, importörer och distributörer av tobaksfria  nikotinprodukter ska upprätta och upprätthålla ett system för  att samla in information om alla misstänkta skadliga effekter  som dessa produkter har på människors hälsa.
Informationen ska på begäran lämnas till Folkhälsomyndigheten.
16 §
Om en tillverkare, importör eller distributör av  tobaksfria nikotinprodukter anser, eller har skäl att anta,  att en sådan produkt inte är säker eller av god kvalitet eller  att den på annat sätt inte är förenlig med denna lag eller  anslutande föreskrifter, ska denne omedelbart
1. vidta de korrigerande åtgärder som är nödvändiga för att  den berörda produkten ska bli förenlig med denna lag,
2. dra tillbaka produkten, eller
3. återkalla produkten.
När en åtgärd enligt första stycket vidtas, ska  Folkhälsomyndigheten omedelbart underrättas om produktens  brister, vilken åtgärd som vidtagits och resultaten av  åtgärden.
Anmälan om försäljning
17 §
En näringsidkare får inte bedriva detaljhandel med  tobaksfria nikotinprodukter utan att först ha gjort en anmälan  om försäljningen.
En näringsidkare som har säte eller fast driftställe för  näringsverksamhet i Sverige ska göra en anmälan till den  kommun där det fysiska försäljningsstället är beläget. Om ett  fysiskt försäljningsställe saknas, ska anmälan göras till den  kommun där företaget har sitt säte eller, om företaget saknar  säte inom landet, till den kommun där företaget har ett fast  driftställe.
Saknar näringsidkaren säte eller fast driftställe för  näringsverksamhet i Sverige ska anmälan göras till  Folkhälsomyndigheten.
Egenkontroll
18 §
Den som bedriver detaljhandel med tobaksfria  nikotinprodukter ska utöva egenkontroll över försäljningen och  hanteringen i övrigt av tobaksfria nikotinprodukter och se  till att det finns ett för verksamheten lämpligt  egenkontrollprogram.
Till anmälan om försäljning enligt 17 § ska  egenkontrollprogrammet och de övriga uppgifter som behövs för  kommunens och Folkhälsomyndighetens tillsyn bifogas. Ändrade  uppgifter ska utan dröjsmål anmälas till kommunen respektive  Folkhälsomyndigheten.
Ålderskrav
19 §
Tobaksfria nikotinprodukter får inte säljas eller på  annat sätt lämnas ut i näringsverksamhet till den som inte har  fyllt 18 år. Den som lämnar ut en sådan produkt ska förvissa  sig om att mottagaren har uppnått den åldern.
Om det finns särskild anledning att anta att produkten är  avsedd att lämnas över till någon som inte har fyllt 18 år,  får den inte lämnas ut.
På försäljningsställen ska det finnas ett tydligt och klart  synbart meddelande med information om förbudet mot att sälja  eller lämna ut tobaksfria nikotinprodukter till den som inte  har fyllt 18 år.
20 §
Tobaksfria nikotinprodukter som säljs till konsumenter  ska tillhandahållas på ett sådant sätt att det går att  kontrollera mottagarens ålder. Detta gäller även när  försäljningen sker genom automat eller distansförsäljning  eller på liknande sätt.
21 §
Tobaksfria nikotinprodukter får föras in i landet endast  av den som har fyllt 18 år.
Tillsyn
22 §
Folkhälsomyndigheten ansvarar för tillsynsvägledning när  det gäller kommunens tillsyn enligt 24 § första stycket 1-4  och kommunens och Polismyndighetens tillsyn enligt 25 §.
Konsumentverket ansvarar för tillsynsvägledning när det gäller  kommunens tillsyn enligt 24 § andra stycket.
23 §
Länsstyrelsen utövar tillsyn inom länet enligt 24 och 
25 §§. I tillsynen ingår att
1. följa kommunernas verksamhet och biträda kommunerna med  information och råd, och
2. främja samarbete mellan olika tillsynsmyndigheter och  mellan tillsynsmyndigheter och andra.
24 §
Kommunen utövar tillsyn på fysiska försäljningsställen  över att denna lag och anslutande föreskrifter följs när det  gäller
1. produktanmälan enligt 5 §,
2. produktkrav enligt 6 §,
3. innehållsdeklaration, hälsovarning och märkning enligt 7  och 8 §§, och
4. rapporteringsskyldighet enligt 14 §.
Kommunen utövar även tillsyn på eller i anslutning till  fysiska försäljningsställen över att denna lag och anslutande  föreskrifter följs när det gäller marknadsföring enligt 9 och 
10 §§.
25 §
Kommunen och Polismyndigheten utövar tillsyn över att  denna lag och anslutande föreskrifter följs när det gäller
1. anmälan om försäljning och egenkontroll enligt 17 och 18 §§  när näringsidkaren har säte eller fast försäljningsställe för  näringsverksamhet i Sverige, och
2. ålderskrav enligt 19 och 20 §§.
26 §
Folkhälsomyndigheten utövar tillsyn över att denna lag  och anslutande föreskrifter följs när det gäller
1. produktanmälan, produktkrav, rapporteringsskyldighet och  produktkontroll enligt 5, 6 och 14-16 §§, i andra fall än som  avses i 24 § första stycket,
2. innehållsdeklaration, hälsovarning och märkning enligt 7  och 8 §§, i andra fall än som avses i 24 § första stycket, och
3. anmälan om försäljning och egenkontroll enligt 17 och 18 §§  när näringsidkaren saknar säte eller fast driftställe för  näringsverksamhet i Sverige.
27 §
Konsumentverket utövar tillsyn över att denna lag och  anslutande föreskrifter följs när det gäller marknadsföring  enligt 9-11 §§ och 12 § första stycket, i andra fall än som  avses i 24 § andra stycket.
Vid Konsumentverkets tillsyn tillämpas bestämmelserna i  marknadsföringslagen (2008:486).
Befogenheter
28 §
En tillsynsmyndighet som anges i 24-26 §§ får i sin  tillsynsverksamhet meddela de förelägganden eller förbud som  behövs för att denna lag och anslutande föreskrifter ska  följas.
29 §
Vid allvarliga eller upprepade överträdelser av denna lag  får kommunen förbjuda den som bedriver detaljhandel med  tobaksfria nikotinprodukter att fortsätta försäljningen eller,  om förbud får anses vara en alltför ingripande åtgärd, meddela  varning. Kommunens beslut gäller omedelbart, om inte något  annat anges i beslutet.
Ett förbud får meddelas för en tid av högst sex månader.
30 §
Om Folkhälsomyndigheten konstaterar eller har rimliga  skäl att anta att en typ av eller specifika tobaksfria  nikotinprodukter kan utgöra en allvarlig risk för människors  hälsa, trots att produkten uppfyller kraven i denna lag, får  myndigheten förbjuda att produkterna tillhandahålls  konsumenter på marknaden.
Om sådana produkter har tillhandahållits konsumenter på  marknaden, får Folkhälsomyndigheten förelägga tillverkaren,  importören eller distributören av produkterna att dra tillbaka  eller återkalla dessa.
31 §
Beslut enligt 28 och 30 §§ får förenas med vite. Vitet  får inte omvandlas till fängelse.
Rätt till upplysningar och tillträde
32 §
En tillsynsmyndighet har rätt att på begäran få de  upplysningar, handlingar, varuprover och liknande som behövs  för myndighetens tillsyn enligt denna lag.
33 §
För att fullgöra sina uppgifter enligt denna lag har en  tillsynsmyndighet rätt att få tillträde till områden, lokaler  och andra utrymmen som berörs av denna lag eller anslutande  föreskrifter och får där göra undersökningar och ta prover.  För uttagna prover betalas inte ersättning.
34 §
Polismyndigheten ska på begäran av en annan  tillsynsmyndighet lämna den hjälp som behövs vid tillämpningen  av 33 §.
En begäran enligt första stycket får göras endast om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  tillgripas, eller
2. det annars finns synnerliga skäl.
Underrättelser
35 §
Kommunen och Polismyndigheten ska underrätta varandra om  förhållanden som de i sin verksamhet får kännedom om och som  är av betydelse för tillsynen.
En kommun som har fattat beslut i ett ärende enligt denna lag  ska skicka en kopia av beslutet till Folkhälsomyndigheten,  Polismyndigheten och den länsstyrelse som berörs av beslutet.
36 §
Kommunen ska underrätta Folkhälsomyndigheten om den i sin  verksamhet får kännedom om något som kan ha betydelse för  Folkhälsomyndighetens tillsyn.
Kontrollköp
37 §
Kommunen får genomföra kontrollköp i syfte att ge  underlag för en dialog mellan kommunen och den som lämnar ut  tobaksfria nikotinprodukter om skyldigheten att förvissa sig  om att mottagaren har fyllt 18 år. Vid ett sådant köp får  kommunen endast anlita en person som har fyllt 18 år.
Ett kontrollköp får genomföras utan att näringsidkaren  underrättas i förväg om kontrollköpet. Kommunen ska snarast  efter ett genomfört kontrollköp underrätta näringsidkaren om  kontrollköpet.
38 §
Vad som framkommit genom kontrollköp får inte utgöra  grund för kommunen att meddela föreläggande, förbud eller  varning enligt 28 eller 29 §.
Tystnadsplikt
39 §
Den som har tagit befattning med något ärende enligt  denna lag får inte obehörigen röja eller på annat sätt  utnyttja vad han eller hon då har fått veta om  yrkeshemligheter eller affärsförhållanden.
I det allmännas verksamhet tillämpas bestämmelserna i  offentlighets- och sekretesslagen (2009:400).
Avgifter
40 §
En kommun får ta ut avgifter för sin tillsyn av den som  bedriver anmälningspliktig försäljning enligt 17 §.
41 §
Folkhälsomyndigheten får ta ut avgifter av tillverkare  och importörer av tobaksfria nikotinprodukter för att ta emot,  lagra, hantera, analysera och offentliggöra de uppgifter som  enligt 5 § lämnas till myndigheten.
Folkhälsomyndigheten får ta ut avgifter av tillverkare och  importörer för att ta emot, lagra, hantera och analysera de  uppgifter som enligt 14 § lämnas till myndigheten samt för att  offentliggöra att rapporteringsskyldigheten har uppfyllts.
Folkhälsomyndigheten får ta ut avgifter för sin tillsyn av den  som bedriver anmälningspliktig försäljning enligt 17 §.
Överklagande
42 §
Beslut enligt denna lag eller anslutande föreskrifter får  överklagas till allmän förvaltningsdomstol.
Prövningstillstånd krävs vid överklagande till kammarrätten.
Straffbestämmelser
43 §
Den som uppsåtligen i strid med 7 § tredje stycket  tillhandahåller konsumenter tobaksfria nikotinprodukter som  inte uppfyller kraven på innehållsdeklaration eller  hälsovarning, ska dömas för olovlig hantering av tobaksfria  nikotinprodukter till böter eller fängelse i högst sex  månader.
Om gärningen är ringa, ska den inte medföra ansvar.
44 §
Den som uppsåtligen säljer tobaksfria nikotinprodukter i  strid med ett förbud som har meddelats med stöd av 29 §, ska  dömas för olovlig försäljning av tobaksfria nikotinprodukter  till böter eller fängelse i högst sex månader.
Om gärningen är ringa, ska den inte medföra ansvar.
45 §
Den som uppsåtligen eller av oaktsamhet bedriver  detaljhandel med tobaksfria nikotinprodukter i strid med 17 §  eller säljer eller lämnar ut tobaksfria nikotinprodukter i  strid med 19 § första eller andra stycket, ska dömas till  böter eller fängelse i högst sex månader.
Om gärningen är ringa, ska den inte medföra ansvar.
46 §
Den som har överträtt ett vitesföreläggande eller ett  vitesförbud ska inte dömas till ansvar enligt denna lag för  den eller de gärningar som omfattas av föreläggandet eller  förbudet.
47 §
Har upphävts genom
lag (2024:897)
.
Bemyndiganden
48 §
Regeringen eller den myndighet som regeringen bestämmer  får meddela föreskrifter om
1. produktanmälan enligt 5 §,
2. produktinnehåll och utformning av tobaksfria  nikotinprodukter enligt 6 §,
3. innehållet i och utformningen av en innehållsdeklaration  enligt 7 §,
4. hur en hälsovarning ska utformas och återges enligt 7 och 
10 §§,
5. fullgörandet av rapporteringsskyldigheten enligt 14 §,
6. systemet för informationssamling enligt 15 §,
7. underrättelseskyldigheten enligt 16 § andra stycket,
8. utformningen av egenkontrollprogram enligt 18 §,
9. genomförandet av kontrollköp enligt 37 §, och
10. storleken på avgifterna enligt 41 §.
Övergångsbestämmelser
2022:1257
1. Denna lag träder i kraft den 1 januari 2023 i fråga om 6-8, 
10, 15 och 43 §§, den 1 januari 2024 i fråga om 5 och 14 §§,  samt i övrigt den 1 augusti 2022.
2. Tobaksfria nikotinprodukter som har tillverkats eller  övergått till fri omsättning före den 1 januari 2023 och som  inte uppfyller produktkraven enligt 6 § eller kraven på  märkning enligt 7 och 8 §§ får fortsätta att tillhandahållas  konsumenter på marknaden efter den 1 januari 2023 om de inte  utgör en allvarlig risk för människors hälsa, dock längst till  och med den 1 juli 2023.
3. För tobaksfria nikotinprodukter som har tillhandahållits  konsumenter på marknaden före den 1 januari 2024 ska en  produktanmälan enligt 5 § göras senast den 1 februari 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.