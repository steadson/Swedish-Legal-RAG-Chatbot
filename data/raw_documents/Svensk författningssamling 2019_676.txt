Title: Förordning (2019:676) om stöd till byggemenskaper
SFS Number: Svensk författningssamling 2019:676
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2019676-om-stod-till-byggemenskaper_sfs-2019-676/
Source Link: http://rkrattsbaser.gov.se/sfst?bet=2019:676
Amendment Register Link: http://rkrattsbaser.gov.se/sfsr?bet=2019:676
Ministry/Authority: Landsbygds- och infrastrukturdepartementet BB
Issued: 2019-11-07
Metadata: {"Utfärdad": "2019-11-07", "Ändrad": "t.o.m. SFS 2024:1035"}

==================================================

Förordning (2019:676) om stöd till byggemenskaper
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:676
Departement/myndighet
:   
Landsbygds- och infrastrukturdepartementet BB
Utfärdad
:   
2019-11-07
Ändrad
:   
t.o.m. SFS 2024:1035
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Statligt stöd enligt denna förordning får, i mån av  tillgång på medel, lämnas till byggemenskaper för initiala  projektkostnader i samband med anordnande av bostäder.
2 §
Denna förordning är meddelad med stöd av 8 kap. 7 §  regeringsformen.
3 §
Med byggemenskap avses i denna förordning
1. en ekonomisk förening enligt lagen (2018:672) om ekonomiska  föreningar som bildats i syfte att anordna bostäder åt  föreningens medlemmar genom nybyggnad, tillbyggnad eller  ombyggnad av en byggnad som tidigare använts för annat  ändamål, eller
2. ett lokalt utvecklingsbolag som
a) är ett aktiebolag med särskild vinstutdelningsbegränsning  enligt aktiebolagslagen (2005:551),
b) endast ägs av fysiska personer, och
c) anordnar bostäder åt ägarna genom nybyggnad, tillbyggnad  eller ombyggnad av en byggnad som tidigare använts för annat  ändamål. Förordning (2024:1035).
4 §
I denna förordning avses med
medlem i en byggemenskap: en fysisk person som är medlem i en  sådan ekonomisk förening som avses i 3 § 1 eller en fysisk  person som äger aktier i ett sådant bolag som avses i 3 § 2,  och
initial projektkostnad: kostnad i ett projekt för anordnande  av bostäder fram till att byggnadsarbete har påbörjats i form  av grundläggningsarbete vid nybyggnad eller tillbyggnad eller  i form av rivnings- eller röjningsarbete vid ombyggnad.
Förordning (2024:1035).
Förutsättningar för stöd
5 §
Stöd får lämnas endast om
1. minst sex medlemmar i byggemenskapen har betalat en  medlemsinsats i föreningen med minst 10 000 kronor per person  eller, om byggemenskapen är ett bolag, äger aktier i bolaget  till ett nominellt värde av minst 10 000 kronor per person,  och
2. byggemenskapen äger, eller genom avtal disponerar, mark som  kommunen medger får bebyggas med bostadshus som kan antas  inrymma bostäder åt samtliga medlemmar i byggemenskapen.
Förordning (2024:1035).
6 §
Stöd får inte lämnas för kostnader som avser arbete eller  utrustning som utförts eller levererats
1. av en medlem i byggemenskapen, eller
2. före beslutet om stöd.
7 §
Stöd får inte lämnas till en byggemenskap som tidigare  tagit emot stöd enligt denna förordning. Stöd får inte lämnas  till företag i svårigheter så som begreppet definieras i  punkt 20 i Europeiska kommissionens meddelande om riktlinjer  för statligt stöd till undsättning och omstrukturering av  icke-finansiella företag i svårigheter (2014/C 249/01).
8 §
Stöd får endast lämnas i enlighet med kommissionens  förordning (EU) 2023/2831 av den 13 december 2023 om  tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse.
Förordning (2024:251).
Stödets storlek
9 §
Stödet får inte överstiga 400 000 kronor per  stödmottagare.
Prövningen av ett stödärende
10 §
Frågor om stöd prövas av Boverket.
11 §
En ansökan om stöd ska innehålla
1. uppgifter enligt 5 §,
2. en redogörelse för projektet,
3. det stödbelopp som byggemenskapen ansöker om,
4. en redogörelse för allt annat stöd av mindre betydelse som  sökanden har tagit emot under den senaste treårsperioden,
5. en redogörelse för allt annat stöd som sökanden tidigare  ansökt om eller beviljats och som avser samma stödberättigande  kostnader som ansökan omfattar, och
6. de uppgifter och underlag som utöver det som följer av 1-5  behövs för prövningen av ansökan. Förordning (2024:1035).
11 a §
Innan ett stöd beviljas ska Boverket
1. lämna de upplysningar till byggemenskapen som framgår av  artikel 7.4 i kommissionens förordning (EU) 2023/2831, och
2. genomföra den kontroll som framgår av artikel 6.4 i samma  förordning. Förordning (2024:251).
12 §
Ett beslut om stöd ska förenas med villkor om vid vilken  tidpunkt stödmottagaren senast ska lämna redovisning enligt 
14 § och om att stödmottagaren på begäran av Boverket ska  lämna de uppgifter som krävs för uppföljning och utvärdering  av stödet.
Utbetalning av stöd
13 §
Boverket ska betala ut hela stödbeloppet i nära  anslutning till att beslut om stöd har fattats.
Redovisning
14 §
Stödmottagaren ska redovisa verifierade initiala  projektkostnader senast vid den tidpunkt Boverket beslutar,  dock senast 18 månader efter beslutet om stöd.
Boverket får förlänga tidpunkten för redovisning om det finns  särskilda skäl.
Återbetalning och återkrav
15 §
Stödmottagaren är återbetalningsskyldig om
1. mottagaren genom att lämna oriktiga uppgifter eller på  något annat sätt har förorsakat att stödet har beviljats på  felaktig grund eller med ett för högt belopp,
2. stödet av något annat skäl har lämnats på felaktig grund  eller med ett för högt belopp och mottagaren borde ha insett  detta,
3. den redovisning som avses i 14 § inte lämnas in i tid,  eller
4. verifierade initiala projektkostnader som redovisas inte  uppgår till stödbeloppet.
16 §
Om en stödmottagare är återbetalningsskyldig enligt 15 §,  ska Boverket helt eller delvis kräva tillbaka stödet. På det  belopp som återkrävs ska ränta tas ut enligt räntelagen 
(1975:635). Om det finns särskilda skäl, får Boverket sätta  ned kravet på återbetalning och ränta.
Överklagande
17 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut att helt eller delvis avslå ansökan om stöd eller  beslut om återkrav enligt 16 § får dock inte överklagas.
Förordning (2024:251).
Uppföljning och utvärdering
18 §
Boverket ansvarar för uppföljning och utvärdering av  stödet.
19 §
Boverket ska föra ett register över stöd som lämnats  enligt denna förordning. Ett sådant register ska innehålla de  uppgifter som behövs för att det ska vara möjligt att  fastställa att de villkor för stöd som anges i kommissionens  förordning (EU) 2023/2831 är uppfyllda.
Uppgifterna i registret ska bevaras i tio år från den dag då  stödet beslutades. Förordning (2024:251).
Bemyndigande
20 §
Boverket får meddela föreskrifter om verkställigheten av  denna förordning.
Övergångsbestämmelser
2024:251
1. Denna förordning träder i kraft den 1 juni 2024.
2. Äldre föreskrifter gäller fortfarande för stöd som har  beviljats före ikraftträdandet.
2024:1035
1. Denna förordning träder i kraft den 31 december 2024.
2. Äldre föreskrifter gäller fortfarande för stöd som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.