Title: Förordning (2022:1810) om statsbidrag för etablering av anläggningar för nykterhetskontroller
SFS Number: Svensk författningssamling 2022:1810
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221810-om-statsbidrag-for_sfs-2022-1810/
Source Link: http://rkrattsbaser.gov.se/sfst?bet=2022:1810
Amendment Register Link: http://rkrattsbaser.gov.se/sfsr?bet=2022:1810
Ministry/Authority: Landsbygds- och infrastrukturdepartementet RSIB
Issued: 2022-12-15
Metadata: {"Utfärdad": "2022-12-15"}

==================================================

Förordning (2022:1810) om statsbidrag för etablering av anläggningar för nykterhetskontroller
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1810
Departement/myndighet
:   
Landsbygds- och infrastrukturdepartementet RSIB
Utfärdad
:   
2022-12-15
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Trafikverket får ge bidrag enligt denna förordning för  etablering av anläggningar för nykterhetskontroll i eller i  anslutning till hamnar eller andra platser med anslutning till  allmän trafik. Bidrag får lämnas i mån av tillgång på medel.
2 §
Förordningen är meddelad med stöd av 8 kap. 7 §  regeringsformen.
Förutsättningar för bidrag
3 §
Bidrag enligt denna förordning ska främja trafiksäkerheten  på väg genom att verka för en ökad nykterhet i trafik.
4 §
Bidrag får ges för etablering av en anläggning för  egenkontroll av förares alkoholpåverkan, som
1. finns på en plats som den som ansöker om bidraget äger  eller innehar med särskild rätt,
2. kombineras med information om kontrollen och dess  konsekvenser för den enskilda föraren, och
3. är ägnat att uppfylla syftet enligt 3 §.
Bidrag får även ges till hamninnehavare för etablering på  hamnområde av en anläggning att användas vid  myndighetskontroll av förares alkoholpåverkan.
5 §
En förutsättning för bidrag enligt 4 § är att mottagaren  åtar sig att under fem år efter det att anläggningen  etablerats säkerställa att den är i fortsatt drift.
6 §
Bidrag får inte ges för åtgärder som
1. måste genomföras för att uppfylla en skyldighet enligt lag,  annan författning eller villkor i ett tillstånd, eller
2. har beviljats annat offentligt stöd för samma ändamål.
7 §
Bidrag får ges till täckande av kostnader för att etablera  anläggningen. Bidrag ges dock med högst tre miljoner kronor  per anläggning som avses i 4 § första stycket och med högst  tio miljoner kronor per anläggning som avses i 4 § andra  stycket.
Ansökan om bidrag
8 §
En ansökan om bidrag ska vara skriftlig och ges in till  Trafikverket. En ansökan ska ha lämnats in innan arbetet med  att etablera anläggningen inleds.
9 §
En ansökan om bidrag ska innehålla
1. uppgifter om sökanden, vilken typ av anläggning som bidrag  söks för och var denna ska etableras,
2. uppgifter om när etableringen är avsedd att utföras,
3. uppgifter som visar att kraven i 4 § är uppfyllda,
4. en förteckning över kostnaderna för att genomföra  etableringen och hur stor andel av kostnaderna som det söks  bidrag för, och
5. en upplysning om huruvida sökanden har sökt eller fått  annat offentligt stöd för samma åtgärd.
Beslut om bidrag
10 §
Trafikverket prövar frågor om bidrag enligt denna  förordning.
11 §
Ett beslut om bidrag ska innehålla uppgifter om
1. villkoren för sådan fortsatt drift som avses i 5 § och de  övriga villkor som behövs för att tillgodose syftet med  bidraget, och
2. att bidragsmottagaren, på begäran av myndigheten, ska lämna  de uppgifter som behövs för uppföljning och utvärdering av  bidraget.
I beslutet ska det även anges när den åtgärd bidraget avser  senast ska vara utförd. Efter ansökan får Trafikverket  förlänga denna frist om det finns särskilda skäl.
Utbetalning av bidrag
12 §
Ett bidrag betalas ut efter slutfört arbete. Trafikverket  får dock besluta att betala ut högst 75 procent av det  beviljade bidraget i förskott. De kostnader som  bidragsmottagaren redovisar ska löpande räknas av mot det  belopp som betalats ut i förskott.
13 §
Trafikverket ska besluta att ett bidrag helt eller delvis  inte ska betalas ut, om
1. sökanden genom oriktiga uppgifter eller på något annat sätt  orsakat att bidraget beviljats felaktigt eller med för högt  belopp,
2. bidraget av någon annan orsak beviljats felaktigt eller med  för högt belopp och mottagaren skäligen borde ha insett detta,  eller
3. villkoren för bidraget inte har följts.
Återbetalning och återkrav
14 §
En bidragsmottagare är återbetalningsskyldig för bidrag  som har betalats ut, om
1. det finns grund för det enligt 13 §, eller
2. bidraget helt eller delvis inte har utnyttjats eller inte  har använts för det ändamål som det har beviljats för.
På det belopp som ska betalas tillbaka ska ränta enligt  räntelagen (1975:635) betalas.
15 §
Om en bidragsmottagare är återbetalningsskyldig enligt 
14 §, ska Trafikverket besluta att helt eller delvis kräva  tillbaka bidraget tillsammans med ränta. Kravet eller räntan  får helt eller delvis sättas ned om det finns särskilda skäl.
Tillsyn
16 §
Trafikverket utövar tillsyn över att villkoren för  bidraget följs.
Bemyndigande
17 §
Trafikverket får meddela föreskrifter om verkställigheten  av denna förordning.
Överklagande
18 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 13 och 15 §§ får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.