Title: Förordning (2021:975) om statligt stöd för bättre mobil uppkoppling för resenärer i fjärrtågstrafik
SFS Number: Svensk författningssamling 2021:975
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021975-om-statligt-stod-for-battre_sfs-2021-975/
Source Link: http://rkrattsbaser.gov.se/sfst?bet=2021:975
Amendment Register Link: http://rkrattsbaser.gov.se/sfsr?bet=2021:975
Ministry/Authority: Finansdepartementet DIS
Issued: 2021-10-28
Metadata: {"Utfärdad": "2021-10-28", "Ändrad": "t.o.m. SFS 2024:321"}

==================================================

Förordning (2021:975) om statligt stöd för bättre mobil uppkoppling för resenärer i fjärrtågstrafik
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:975
Departement/myndighet
:   
Finansdepartementet DIS
Utfärdad
:   
2021-10-28
Ändrad
:   
t.o.m. SFS 2024:321
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statligt stöd  till företag så att de kan genomföra åtgärder i syfte att  förbättra möjligheten till god mobil uppkoppling för resenärer  i fjärrtågstrafik.
2 §
Förordningen är meddelad med stöd av 8 kap. 7 §  regeringsformen.
Ord och uttryck
3 §
I denna förordning avses med fjärrtågstrafik framförande  av tåg som är avsedda för passagerartrafik och som  huvudsakligen trafikerar linjer med en sträcklängd på minst 
200 km.
I övrigt har ord och uttryck i förordningen samma betydelse  som i
1. kommissionens beslut 2012/21/EU av den 20 december 2011 om  tilllämpningen av artikel 106.2 i fördraget om Europeiska  unionens funktionssätt på statligt stöd i form av ersättning  för allmännyttiga tjänster som beviljas vissa företag som fått  i uppdrag att tillhandahålla tjänster av allmänt ekonomiskt  intresse, och
2. kommissionens förordning (EU) 2023/2832 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  som beviljas företag som tillhandahåller tjänster av allmänt  ekonomiskt intresse. Förordning (2024:321).
Förutsättningar för stöd
4 §
Stöd får, om det finns medel, lämnas till ett företag så  att det kan genomföra åtgärder för att förbättra möjligheten  till god mobil uppkoppling för resenärer i fjärrtågstrafik i  enlighet med de villkor som anges i
1. kommissionens beslut 2012/21/EU, eller
2. kommissionens förordning (EU) 2023/2832.
Post- och telestyrelsen ska, utifrån behovet av förbättrad  mobil uppkoppling, bestämma för vilka åtgärder och för vilka  järnvägsstråk och tunnlar som det är möjligt att söka stöd  enligt första stycket. Förordning (2024:321).
5 §
Ett stöd enligt denna förordning får inte lämnas för en  åtgärd som
1. ett företag är skyldigt att genomföra enligt lag eller  annan författning,
2. ett företag kan genomföra på kommersiella grunder, eller
3. kan upphandlas i konkurrens.
Prövning av stödärenden
6 §
Post- och telestyrelsen prövar frågor om stöd.
En ansökan om stöd ska vara skriftlig och lämnas till Post-  och telestyrelsen på det sätt som myndigheten anvisar.
7 §
En ansökan om stöd enligt 4 § ska innehålla en beskrivning  av den åtgärd som stödet avser och de övriga uppgifter som  behövs för prövningen av ansökan.
Om ansökan avser ett stöd enligt 4 § 2, ska ansökan även  innehålla en redogörelse för
1. stöd av mindre betydelse som företaget tagit emot under den  senaste treårsperioden, och
2. stöd som företaget tidigare ansökt om eller beviljats och  som avser samma stödberättigande kostnader som det stöd som  ansökan om stöd omfattar.
Om ansökan avser ett stöd enligt 4 § 1, ska ansökan även  innehålla en uppgift om nettokostnad beräknad enligt  artikel 5.1-5.4 i kommissionens beslut 2012/21/EU.
Förordning (2024:321).
Beslut om stöd
8 §
Innan ett stöd enligt 4 § 2 beviljas ska Post- och  telestyrelsen
1. lämna de upplysningar till stödmottagaren som framgår av  artikel 7.4 i kommissionens förordning (EU) 2023/2832, och
2. kontrollera att det sammanlagda stödet av mindre betydelse  inte överskrider det tak som följer av artikel 3.2 i den  förordningen. Förordning (2024:321).
9 §
Ett beslut om stöd ska innehålla uppgifter om
1. den åtgärd som företaget ska genomföra, och
2. de övriga villkor som krävs för att syftet med stödet ska  tillgodoses.
Ett beslut om stöd enligt 4 § 2 ska även innehålla de  uppgifter som följer av artikel 4 i kommissionens  beslut 2012/21/EU.
Hinder mot att betala ut stöd
10 §
Post- och telestyrelsen ska besluta att ett stöd helt  eller delvis inte ska betalas ut, om
1. sökanden genom oriktiga uppgifter eller på något annat sätt  orsakat att stödet beviljats felaktigt eller med för högt  belopp,
2. stödet av någon annan orsak beviljats felaktigt eller med  för högt belopp och stödmottagaren skäligen borde ha insett  detta, eller
3. villkoren för stödet inte har följts.
Uppföljning och utvärdering
11 §
En stödmottagare ska på Post- och telestyrelsens begäran  lämna de uppgifter som behövs för uppföljning eller  utvärdering av den åtgärd som stödet har beviljats för.  Uppgiftsskyldigheten omfattar även de uppgifter som behövs för  att Sverige ska kunna fullgöra de skyldigheter som följer av  artikel 9 i kommissionens beslut 2012/21/EU.
Återbetalning och återkrav
12 §
En stödmottagare är återbetalningsskyldig för stöd som  har betalats ut, om
1. det finns grund för det enligt 10 §,
2. stödet helt eller delvis inte har utnyttjats, eller
3. stödet helt eller delvis inte har använts för det ändamål  som det har beviljats för.
13 §
Om en stödmottagare är återbetalningsskyldig enligt 12 §,  ska Post- och telestyrelsen besluta att helt eller delvis  kräva tillbaka stödet tillsammans med ränta. Kravet eller  räntan får helt eller delvis sättas ned om det finns särskilda  skäl.
14 §
På stöd som krävs tillbaka ska ränta betalas från och med  den dag som infaller en månad efter det att beslut om återkrav  har fattats och efter en räntesats som vid varje tidpunkt  överstiger statens utlåningsränta med två procentenheter.
Offentliggörande, rapportering och registerföring
15 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
16 §
Post- och telestyrelsen ska bevara de uppgifter som avses  i artikel 8 i kommissionens beslut 2012/21/EU.
17 §
Post- och telestyrelsen ska senast den 1 april vartannat  år, med början 2024, lämna sådana uppgifter till regeringen  som kan behöva rapporteras till Europeiska kommissionen enligt  artikel 9 i kommissionens beslut 2012/21/EU.
Bemyndigande
18 §
Post- och telestyrelsen får meddela föreskrifter om  verkställigheten av denna förordning.
Överklagande
19 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut att inte betala ut stöd enligt 10 § får dock inte  överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.