Title: Förordning (2024:183) om konsekvensutredningar
SFS Number: Svensk författningssamling 2024:183
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024183-om-konsekvensutredningar_sfs-2024-183/
Source Link: http://rkrattsbaser.gov.se/sfst?bet=2024:183
Amendment Register Link: http://rkrattsbaser.gov.se/sfsr?bet=2024:183
Ministry/Authority: Finansdepartementet BA BAS
Issued: 2024-03-27
Metadata: {"Utfärdad": "2024-03-27"}

==================================================

Förordning (2024:183) om konsekvensutredningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:183
Departement/myndighet
:   
Finansdepartementet BA BAS
Utfärdad
:   
2024-03-27
Övrig text
:   
Rättelsesida 2024:183 har iakttagits
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens tillämpningsområde
1 §
Denna förordning gäller för kommittéer och särskilda  utredare som ska utföra ett utredningsuppdrag som beslutats av  regeringen och för förvaltningsmyndigheter under regeringen.
När en konsekvensutredning ska tas fram
2 §
Kommittéer, särskilda utredare och förvaltningsmyndigheter  ska redovisa en konsekvensutredning när de lämnar in förslag  till regeringen eller Regeringskansliet om att regeringen ska  föreslå eller besluta om nya eller ändrade lagar och  förordningar. Kommittéer och särskilda utredare ska även för  andra förslag som lämnas i ett betänkande redovisa en  konsekvensutredning.
En myndighet får ge in förslag till regeringen eller  Regeringskansliet om nya eller ändrade lagar eller  förordningar utan att redovisa en konsekvensutredning, om  myndigheten bedömer att det saknas skäl att ta fram en sådan  utredning. En sådan bedömning ska dokumenteras och skälen för  bedömningen anges.
3 §
Inför att en förvaltningsmyndighet ska besluta om  föreskrifter eller allmänna råd ska en konsekvensutredning tas  fram och dokumenteras.
En myndighet får besluta om föreskrifter eller allmänna råd  trots att någon konsekvensutredning inte har tagits fram, om  det skulle innebära fara för miljön, Sveriges säkerhet, liv,  personlig säkerhet eller hälsa, eller risk för betydande  ekonomisk skada om beslut inte fattas skyndsamt. En  konsekvensutredning ska i sådana fall tas fram så snart som  möjligt efter beslutet.
4 §
Någon konsekvensutredning behöver inte tas fram när en  förvaltningsmyndighet ska besluta om
1. föreskrifter som uteslutande rör verksamheten inom den egna  myndigheten,
2. föreskrifter om sådana avgifter som omfattas av  samrådsskyldigheten enligt 7 § avgiftsförordningen (1992:191),
3. föreskrifter för utrikesförvaltningen, eller
4. föreskrifter med stöd av säkerhetsskyddsförordningen 
(2021:955) eller allmänna råd till den förordningen.
En myndighet får även i andra fall besluta om föreskrifter  eller allmänna råd utan att ta fram en konsekvensutredning, om  myndigheten bedömer att det saknas skäl att ta fram en sådan  utredning. En sådan bedömning ska dokumenteras och skälen för  bedömningen anges.
Närmare om konsekvensutredningen
5 §
Konsekvensutredningen ska påbörjas så tidigt som möjligt  och stå i proportion till förslagets eller beslutets  omfattning och effekter.
6 §
Konsekvensutredningen ska innehålla en redogörelse för
1. det aktuella problemet och vilken förändring som  eftersträvas,
2. vilka konsekvenser som bedöms uppstå om ingen åtgärd  vidtas,
3. de olika alternativ som finns för att uppnå förändringen  och de fördelar respektive nackdelar som bedöms finnas med  dessa, och
4. det eller de alternativ som bedöms lämpligast och av vilka  skäl.
7 §
Konsekvensutredningen ska innehålla en analys av det  förslag som lämnas eller det beslut som avses att fattas.  Analysen ska bestå av
1. en beskrivning och beräkning av förslagets eller beslutets  kostnader och intäkter för staten, kommuner, regioner, företag  och andra enskilda,
2. en beskrivning och, om möjligt, en beräkning av andra  relevanta konsekvenser än sådana som anges i 1,
3. en redogörelse för vilka åtgärder som har vidtagits för att  förslaget eller beslutet inte ska medföra mer långtgående  kostnader eller begränsningar än vad som bedöms vara  nödvändigt för att uppnå dess syfte,
4. en bedömning av om särskild hänsyn behöver tas när det  gäller tidpunkten för ikraftträdande och om det finns behov av  speciella informationsinsatser, och
5. en beskrivning av hur och när konsekvenserna av förslaget  eller beslutet kan utvärderas.
Vid framtagandet av analysen bör hänsyn tas till den  vägledning som Ekonomistyrningsverket ansvarar för enligt 
15 §. Om någon del av analysen inte kan göras ska detta  motiveras.
8 §
Om förslaget eller beslutet rör kommuner eller regioner  ska konsekvensutredningen innehålla en bedömning av om  förslaget eller beslutet inskränker den kommunala  självstyrelsen. Innebär förslaget en sådan inskränkning ska  även de överväganden som krävs enligt 14 kap. 3 §  regeringsformen redovisas.
Om förslaget eller beslutet innebär förändringar av kommunala  befogenheter eller skyldigheter, respektive grunderna för  kommunernas eller regionernas organisation eller  verksamhetsformer, ska konsekvensutredningen innehålla en  beskrivning av förändringarna samt en beräkning av de  kostnader och intäkter som följer av dessa.
9 §
Konsekvensutredningen ska innehålla en bedömning av om  förslaget eller beslutet överensstämmer med eller går utöver  de skyldigheter som följer av Sveriges anslutning till  Europeiska unionen.
10 §
Om ett förslag till genomförande av EU-direktiv i  nationell rätt går utöver direktivets miniminivå ska skälen  för detta anges.
11 §
När en förvaltningsmyndighet beslutar om föreskrifter ska  konsekvensutredningen innehålla uppgifter om de bemyndiganden  som myndighetens beslutanderätt grundar sig på.
Inhämtande av yttranden och regeringens medgivande
12 §
Innan en förvaltningsmyndighet beslutar om föreskrifter  eller allmänna råd, ska myndigheten så tidigt som möjligt ge  statliga myndigheter, kommuner, regioner, organisationer,  näringslivet och andra enskilda, som kostnadsmässigt eller på  något annat betydande sätt berörs, tillfälle att yttra sig i  frågan och om konsekvensutredningen. Myndigheten ska  dokumentera vilka som getts tillfälle att yttra sig.
En myndighet får avstå från att inhämta yttranden enligt  första stycket om myndigheten med stöd av 4 § inte har tagit  fram någon konsekvensutredning.
13 §
Innan en förvaltningsmyndighet beslutar om föreskrifter  ska Regelrådet inom Tillväxtverket ges tillfälle att inom  minst två veckor yttra sig över konsekvensutredningen.
Vid inhämtande av ett sådant yttrande ska Regelrådet ges  tillgång till såväl förslaget till föreskrifter som den  konsekvensutredning som legat till grund för förslaget.
En myndighet får avstå från att ge Regelrådet tillfälle att  yttra sig över förslaget till föreskrifter och  konsekvensutredningen, om
1. Regelrådets granskning skulle sakna betydelse,
2. myndigheten till följd av sekretess inte kan lämna de  uppgifter som behövs för att Regelrådet ska kunna yttra sig,
3. det skulle medföra väsentliga olägenheter om de uppgifter  som Regelrådet behöver för att kunna yttra sig blir  offentliga,
4. det skulle fördröja ärendets behandling på ett sätt som  medför väsentliga olägenheter, eller
5. myndigheten med stöd av 4 § inte har tagit fram en  konsekvensutredning.
14 §
Innan en förvaltningsmyndighet beslutar om föreskrifter  vars tillämpning bedöms leda till inte oväsentligt ökade  kostnader för staten, kommuner eller regioner ska myndigheten  inhämta regeringens medgivande. Regeringen ska inför sitt  beslut få del av förslaget till föreskrifter och den  konsekvensutredning som ligger till grund för förslaget.
Innebär det fara för miljön, Sveriges säkerhet, liv, personlig  säkerhet eller hälsa eller risk för betydande ekonomisk skada  om föreskrifterna inte beslutas innan ett medgivande har  kunnat inhämtas, får regeringens medgivande inhämtas i  efterhand.
Att regeringens medgivande inte har inhämtats utgör inte  hinder mot att föreskrifter tillämpas.
Metodutveckling, vägledning och utbildning
15 §
Ekonomistyrningsverket ska ansvara för metodutveckling,  vägledning och utbildning med anledning av denna förordning.
Ekonomistyrningsverket ska samverka med Regelrådet i arbetet  enligt första stycket avseende konsekvensutredningar med  anledning av förslag till föreskrifter och allmänna råd som  kan få effekter av betydelse för företag.
Övergångsbestämmelser
2024:183
1. Denna förordning träder i kraft den 6 maj 2024.
2. Förordningen tillämpas inte för kommittéer och särskilda  utredare som tillkallats före ikraftträdandet.
3. Genom förordningen upphävs
a) förordningen (2007:1244) om konsekvensutredning vid  regelgivning,
b) förordningen (2011:118) om myndigheters inhämtande av  yttrande från Regelrådet,
c) förordningen (2014:570) om regeringens medgivande till  beslut om vissa föreskrifter.
4. För kommittéer och särskilda utredare som har tillsatts  före den 6 maj 2024 gäller dock fortfarande 6 och 7 §§ i den  upphävda förordningen (2007:1244) om konsekvensutredning vid  regelgivning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.