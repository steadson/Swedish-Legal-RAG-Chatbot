Title: Förordning (2018:675) om miljökompensation för godstransporter på järnväg
SFS Number: Svensk författningssamling 2018:675
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018675-om-miljokompensation-for_sfs-2018-675/
Source Link: http://rkrattsbaser.gov.se/sfst?bet=2018:675
Amendment Register Link: http://rkrattsbaser.gov.se/sfsr?bet=2018:675
Ministry/Authority: Landsbygds- och infrastrukturdepartementet RSIB TP
Issued: 2018-05-31
Metadata: {"Utfärdad": "2018-05-31", "Ändrad": "t.o.m. SFS 2022:427"}

==================================================

Förordning (2018:675) om miljökompensation för godstransporter på järnväg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:675
Departement/myndighet
:   
Landsbygds- och infrastrukturdepartementet RSIB TP
Utfärdad
:   
2018-05-31
Ändrad
:   
t.o.m. SFS 2022:427
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
För att stärka järnvägens konkurrenskraft och bidra till  en överflyttning av godstransporter från väg till järnväg får  Trafikverket, om det finns medel för ändamålet och i enlighet  med bestämmelserna i denna förordning, ge miljökompensation  för godstransporter som utförs på järnväg i Sverige.
Miljökompensation får dock inte ges för transporter av  järnmalm. Förordning (2021:215).
2 §
Denna förordning är meddelad med stöd av 8 kap. 7 §  regeringsformen.
Mottagare, fördelningsgrunder och villkor
3 §
Miljökompensation får ges till fysiska eller juridiska  personer som enligt 6 kap. 1 § järnvägsmarknadslagen 
(2022:365) har rätt att utföra eller organisera trafik på  svenska järnvägsnät. Förordning (2022:427).
4 §
Miljökompensation ges som bidrag för redan utfört  godstransportarbete på svenska järnvägsnät.
5 §
Miljökompensation ges till en mottagare för dennes  andel av det totala utförda transportarbetet på järnväg som  samtliga stödberättigade har redovisat till Trafikverket  enligt 8 § för en viss angiven period. Transportarbete  beräknas som mängden av transporterat gods mätt i ton  multiplicerat med sträckan i kilometer som godset  transporterats i Sverige.
6 §
Miljökompensation får aldrig, enskilt eller  tillsammans med annat statligt stöd, ges med ett belopp som  överskrider det gränsvärde som framgår av punkt 107 b i  Europeiska kommissionens meddelande Gemenskapens riktlinjer  för statligt stöd till järnvägsföretag (2008/C 184/07).
7 §
För att syftet med miljökompensation enligt 1 § ska  uppnås, ska beviljad kompensation avspeglas i det pris som  köparen av godstransporttjänsten betalar, genom att priset  blir lägre än det hade varit om kompensation inte hade  beviljats. Förordning (2021:215).
Ansökningsförfarandet
8 §
En ansökan om miljökompensation ska ges in till  Trafikverket, som prövar ansökan. Ansökan ska innehålla de  uppgifter som Trafikverket bestämmer. Den som undertecknar  ansökan ska försäkra att de uppgifter som lämnas är riktiga.
Förordning (2021:215).
9 §
Ansökan om miljökompensation ska ha kommit in till  Trafikverket senast den 30 april, 15 augusti, 31 oktober och 
31 januari och avse förhållandena under det närmast föregående  kalenderkvartalet.
En ansökan som lämnas in för sent får prövas om sökanden visar  att ansökan inte har kunnat lämnas in i tid och det finns  synnerliga skäl. Förordning (2021:215).
10 §
Den som ansöker om miljökompensation är skyldig att  på begäran av Trafikverket lämna de uppgifter som behövs för  prövningen av frågan om miljökompensation. Ansökan får avslås  om sökanden inte har lämnat de begärda uppgifterna.
11 §
En ansökan om miljökompensation får inte beviljas en  sökande som har skulder för svenska skatter eller avgifter  hos Kronofogdemyndigheten eller som är i likvidation eller  försatt i konkurs.
Hinder mot utbetalning
12 §
Miljökompensation får inte betalas ut till den som är  föremål för betalningskrav på grund av ett beslut av  Europeiska kommissionen som förklarar ett stöd olagligt och  oförenligt med den inre marknaden.
13 §
Trafikverket får besluta att miljökompensation helt  eller delvis inte ska betalas ut om
1. mottagaren har fått miljökompensation genom att lämna  oriktiga eller ofullständiga uppgifter och på så sätt  förorsakat att kompensationen har bestämts felaktigt eller  med för högt belopp, eller
2. miljökompensation av något annat skäl har beslutats  felaktigt eller med för högt belopp och mottagaren borde ha  insett detta.
Återbetalning
14 §
Den som har mottagit miljökompensation är  återbetalningsskyldig om det finns grund för det enligt 13 §.  Trafikverket får i dessa fall helt eller delvis kräva  tillbaka miljökompensationen tillsammans med ränta enligt  räntelagen (1975:635).
Om ett belopp som har krävts tillbaka med stöd av första  stycket inte betalas i rätt tid, ska dröjsmålsränta enligt 
6 § räntelagen tas ut på beloppet. Om det finns särskilda  skäl får dock Trafikverket besluta att helt eller delvis  befria den betalningsskyldige från kravet på ränta.
Uppföljning
15 §
Trafikverket ska vid två tillfällen, före utgången av 
2023 och före utgången av 2026, följa upp att syftet med  miljökompensationen tillgodoses.
Den som beviljats miljökompensation är skyldig att på begäran  av Trafikverket lämna de uppgifter som behövs för  uppföljningen. Förordning (2021:215).
Rapporteringsskyldighet m.m.
16 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Bemyndigande
17 §
Trafikverket får meddela föreskrifter om  verkställigheten av denna förordning.
Överklagande
18 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 12 och 13 §§ får dock inte  överklagas.
Övergångsbestämmelser
2018:675
1. Denna förordning träder i kraft den 1 juli 2018.
2. Miljökompensation lämnas dock för tid från och med den 1  januari 2018.
2021:215
1. Denna förordning träder i kraft den 1 april 2021.
2. Förordningen tillämpas dock på godstransporter som utförts  efter utgången av 2020.
3. Äldre föreskrifter gäller fortfarande för ärenden som avser  miljökompensation för godstransporter som utförts före den 1  januari 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.