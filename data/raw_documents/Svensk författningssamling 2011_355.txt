Title: Förordning (2011:355) om försöksverksamhet med riksrekryterande 
spetsutbildning i grundskolans högre årskurser och statsbidrag för sådan utbildning
SFS Number: Svensk författningssamling 2011:355
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011355-om-forsoksverksamhet-med_sfs-2011-355/
Source Link: http://rkrattsbaser.gov.se/sfst?bet=2011:355
Amendment Register Link: http://rkrattsbaser.gov.se/sfsr?bet=2011:355
Ministry/Authority: Utbildningsdepartementet
Issued: 2011-03-31
Metadata: {"Utfärdad": "2011-03-31", "Ändrad": "t.o.m. SFS 2023:480"}

==================================================

Förordning (2011:355) om försöksverksamhet med riksrekryterande 
spetsutbildning i grundskolans högre årskurser och statsbidrag för sådan utbildning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:355
Departement/myndighet
:   
Utbildningsdepartementet
Utfärdad
:   
2011-03-31
Ändrad
:   
t.o.m. SFS 2023:480
Tidsbestämd
: 
2027-07-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Allmänna bestämmelser om försöksverksamhet och statsbidrag
1 §
Denna förordning innehåller bestämmelser om dels en  försöksverksamhet med riksrekryterande spetsutbildning i vissa  ämnen i grundskolan, dels statsbidrag för att stimulera start  av sådana utbildningar och utveckling av kvaliteten i dem.  Förordningen gäller för utbildning som påbörjas under tiden 
1 juli 2012-30 juni 2025.
Med spetsutbildning enligt denna förordning avses en  utbildning inom grundskolans årskurser 7-9 som inrymmer  särskild fördjupning och breddning inom det eller de ämnen som  spetsutbildningen är inriktad mot.
Syftet med spetsutbildningen är, utöver vad som följer av 
10 kap. 2 § skollagen (2010:800), att ge eleverna möjlighet  att nå så långt som möjligt i sin kunskapsutveckling.
Förordning (2023:480).
2 §
Statens skolverk får inför vart och ett av  läsåren 2012/13-2014/15 besluta att huvudmän för grundskolan  får delta i försöksverksamheten enligt denna förordning.
Den huvudman som deltar i försöksverksamheten får under de  elva läsår som följer efter Skolverkets beslut starta  spetsutbildning i årskurs 7.
För offentliga huvudmän innebär ett sådant beslut som avses i  första stycket att elever från hela landet ska tas emot till  spetsutbildningen enligt 10 kap. 26 § skollagen (2010:800).
Förordning (2023:480).
3 §
Statens skolverks beslut om deltagande i försöksverksamheten får inför varje läsår avse högst 10 utbildningar med maximalt 30 elever i varje årskurs.
Spetsutbildningen ska antingen avse matematik eller naturorienterande ämnen, eller samhällsorienterande eller humanistiska ämnen. Av samtliga spetsutbildningar inom försöksverksamheten ska högst 15 utbildningar avse matematik eller naturorienterande ämnen och högst 15 utbildningar avse samhällsorienterande eller humanistiska ämnen.
Skolverket ska sträva efter att spetsutbildningarna blir jämnt fördelade över landet.
Försöksverksamhet
Villkor för deltagande
4 §
Statens skolverk får besluta om deltagande i  försöksverksamheten för en huvudman som kan erbjuda  spetsutbildning av god kvalitet och i enlighet med  bestämmelserna i 5-9 §§ om huvudmannen visar att
1. huvudmannen har ett etablerat samarbete med en  gymnasieskola som har utbildning i det eller de ämnen som  spetsutbildningen är inriktad mot,
2. huvudmannen för undervisningen på gymnasial nivå använder  lärare som har en utbildning avsedd för denna undervisning,  och
3. spetsutbildningens särskilda utformning inte minskar  elevernas möjligheter att uppnå de behörighetskrav som gäller  för högskoleförberedande program i gymnasieskolan.
Förordning (2023:480).
Utbildningens innehåll och omfattning
5 §
Spetsutbildningen ska inriktas mot något eller några av grundskoleämnena
- engelska,
- matematik,
- naturorienterande ämnen: biologi, fysik eller kemi,
- samhällsorienterande ämnen: geografi, historia, religionskunskap eller samhällskunskap, eller
- språkval.
Statens skolverk får medge att spetsutbildningen ska innehålla vissa kurser enligt de ämnesplaner som gäller för ämnen i gymnasieskolan som motsvarar ämnen som spetsutbildningen är inriktad mot.
6 §
Spetsutbildningen behöver inte följa den fördelning av  undervisningstiden som följer av timplanen för grundskolan i  bilaga 1 till skolförordningen (2011:185).
Den totala undervisningstid som föreskrivs i 10 kap. 5 §  första stycket skollagen (2010:800) får inte underskridas.
Förordning (2019:520).
Behörighet och urval
7 §
Tester och prov för att bedöma en sökandes kunskaper och färdigheter i det eller de ämnen som spetsutbildningen är inriktad mot får utgöra villkor för antagning eller grund för urval mellan sökande till utbildningen.
Huvudmannen ska inför ansökan till spetsutbildningen informera om de villkor som gäller för antagning och om hur urval kommer att göras.
Betyg
8 §
När en ämnesplan som gäller för gymnasieskolan tillämpas, ska bestämmelserna om betygssättning i 15 kap. 22-24 §§
skollagen (2010:800) och 8 kap. 2 och 3 §§
gymnasieförordningen (2010:2039) gälla.
Betyg som sätts enligt första stycket ska utfärdas separat.
9 §
Av elevens slutbetyg från grundskolan ska det framgå att eleven deltagit i en spetsutbildning och mot vilket eller vilka ämnen utbildningen varit inriktad.
Beslut
10 §
I ett beslut om deltagande i försöksverksamheten ska det anges vid vilken skolenhet spetsutbildningen ska anordnas och vilka behörighetskrav och urvalsgrunder som får användas.
Statsbidrag
Förutsättningar för statsbidrag
11 §
Statsbidrag får lämnas till en huvudman som deltar i  försöksverksamheten.
Statsbidrag lämnas för ett bidragsår i sänder i den  utsträckning det finns tillgång på medel. Bidragsåret börjar  den 1 juli. Förordning (2023:480).
12 §
Har upphävts genom förordning (2019:570).
12 §
Statsbidrag får inte lämnas för en utbildning som  ersättning lämnas för på annat sätt. Förordning (2023:480).
Ansökan och beslut om statsbidrag
12 a §
Ansökan om statsbidrag lämnas till Statens skolverk som  prövar frågor om bidraget och betalar ut det.
Beviljat bidrag ska lämnas med ett belopp för varje elev som  deltar i utbildningen den 15 oktober under bidragsåret.
I ett beslut om att bevilja bidrag ska sista dagen för  redovisning enligt 12 b § andra stycket anges. Beslutet får  förenas med villkor. Villkoren ska framgå av beslutet.
Förordning (2023:480).
Uppföljning och redovisning
12 b §
Statens skolverk ska följa upp hur statsbidraget har  använts.
Mottagaren av statsbidrag är skyldig att lämna sådan ekonomisk  och annan redovisning till Skolverket som verket begär.
Förordning (2023:480).
Anmälningsskyldighet
12 c §
Den som ansöker om eller har beviljats statsbidrag  enligt denna förordning ska utan dröjsmål till Statens  skolverk anmäla sådana ändrade förhållanden som kan påverka  rätten till bidraget eller storleken på det.
Förordning (2023:480).
Återbetalning och återkrav
12 d §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. den redovisning som avses i 12 b § andra stycket inte har  lämnats, eller
4. mottagaren inte har följt villkor som framgår av beslutet  om bidrag. Förordning (2023:480).
12 e §
Statens skolverk ska besluta att helt eller delvis  kräva tillbaka ett statsbidrag om någon är  återbetalningsskyldig enligt 12 d §.
Om det finns särskilda skäl för det, får Skolverket helt eller  delvis avstå från återkrav. Förordning (2023:480).
12 f §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk helt  eller delvis avstå från krav på ränta. Förordning (2023:480).
Hinder mot utbetalning
12 g §
Statens skolverk ska besluta att ett beviljat  statsbidrag helt eller delvis inte ska betalas ut om  mottagaren av bidraget inte längre bedöms uppfylla villkoren  för det eller om det finns grund för återbetalning enligt 
12 d §. Beslutet gäller omedelbart. Förordning (2023:480).
Bemyndigande
13 §
Statens skolverk får meddela föreskrifter om  verkställigheten av denna förordning. Förordning (2023:480).
Överklagande
14 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 12 g § får dock inte överklagas.
Förordning (2023:480).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.