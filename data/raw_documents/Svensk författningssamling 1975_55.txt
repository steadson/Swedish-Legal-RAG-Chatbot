Title: Lag (1975:55) om folk- och bostadsräkning år 1975
SFS Number: Svensk författningssamling 1975:55
URL: https://www.riksdagen.se/sv/dokument-och-lagar/dokument/svensk-forfattningssamling/lag-197555-om-folk-och-bostadsrakning-ar-1975_sfs-1975-55/
Source Link: http://rkrattsbaser.gov.se/sfst?bet=1975:55
Amendment Register Link: http://rkrattsbaser.gov.se/sfsr?bet=1975:55
Ministry/Authority: Finansdepartementet ESA
Issued: 1975-03-06
Metadata: {"Utfärdad": "1975-03-06", "Ändrad": "t.o.m. SFS 1980:225"}

==================================================

Lag (1975:55) om folk- och bostadsräkning år 1975
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1975:55
Departement/myndighet
:   
Finansdepartementet ESA
Utfärdad
:   
1975-03-06
Ändrad
:   
t.o.m. SFS 1980:225
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
För framställning av statistik för samhällsplanering, forskning  och allmän information samt för kontroll av folkbokföringen äger  allmän folk- och bostadsräkning rum år 1975. Räkningen genomföres av  statistiska centralbyrån med hjälp av automatisk databehandling.
Till folk- och bostadsräkningen lämnas peronsuppgift, bostadsuppgift  och fastighetsuppgift enligt denna lag. Personuppgift och  bostadsuppgift avser förhållandena under tiden den 20-26 oktober 1975.  Fastighetsuppgift avser förhållandena den 1 november 1975.
2 §
Personuppgift skall lämnas av den som är född år 1959 eller  tidigare och som är bosatt här i riket under tiden den 20-26 oktober 
1975.
Bostadsuppgift skall lämnas av den som under tiden den 20-26 oktober 
1975 innehar och stadigvarande bebor bostadslägenhet eller  enfamiljshus här i riket. Med enfamiljshus avses hus som innehåller  endast en bostadslägenhet. Med innehavare av bostadslägenhet och av  enfamiljshus avses den som på grund av äganderätt, bostadsrätt,  hyresrätt eller på annat sätt förfogar över lägenheten eller huset.
Fastighetsuppgift lämnas av den som den 1 november 1975 äger här i  riket belägen byggnad i vilken finns bostadslägenhet.  Fastighetsuppgift lämnas dock icke för enfamiljshus, för vilket  bostadsuppgift skall lämnas. Har flera byggnader, som är belägna på en  fastighet, samme ägare som fastigheten, lämnas fastighetsuppgift  gemensamt för byggnaderna.
Vad som i trejde stycket sägs om ägare av byggnad gäller även den som  arrenderar fastighet på vilken finns byggnad med bostadslägenhet och  den som innehar sådan fastighet med tomträtt.
3 §
Personuppgift och bostadsuppgift lämnas på personblankett.  Fastighetsuppgift lämnas på fastighetsblankett. Personblankett och  fastighetsblankett samt anvisningar till dem fastställes av  statistiska centralbyrån efter samråd med datainspektionen.  Statsverket tillhandahåller blanketterna samt portofria svarskuvert.
Sammanboende makar får lämna personuppgifter gemensamt på en  personblankett. Innehas och bebos bostadslägenhet eller enfamiljshus  av två eller flera personer tillsammans, får också bostadsuppgift  lämnas gemensamt på en blankett.
Uppgifterna underskrives av den som lämnar uppgiften. Denne svarar för  uppgifternas riktighet.
4 §
Personuppgift och bostadsuppgift lämnas senast den 30 oktober 1975  till granskningsorgan, som sägs i 10 §, i den kommun där den  uppgiftsskyldige är bosatt. Fastighetsuppgift lämnas senast den 10  november 1975 till granskningsorganet i den kommun där fastigheten är  belägen.
5 §
Personuppgift skall innehålla följande uppgifter, nämligen
namn och personnummer,
kyrkobokföringsort och -fastighet,
utdelnings- och ortsadress,
förvärvsarbete eller annan sysselsättning,
yrke,
yrkesställning,
namn och huvudsaklig verksamhet på arbetsgivarens företag vid  arbetsplatsen,
arbetsplatsens adress och kommuntillhörighet,
färdsätt till arbetet samt
innehavare av bostaden.
6 §
Bostadsuppgift skall innehålla följande uppgifter, nämligen
de boendes namn, personnummer och hushållsställning,
formen för innehav av lägenheten,
antal rum,
i vilken utsträckning lägenheten användes också till annat än bostad,
huruvida en eller flera bostadslägenheter finns i byggnaden,
förekomsten av kök, kokvrå eller kokskåp samt
förekomsten av vattenklosett och bad- eller duschrum.
För enfamiljshus, som bebos av ägaren, skall utöver de uppgifter som  anges i första stycket lämnas uppgift om
huruvida byggnaden är taxerad som jordbruksfastighet eller annan  fastighet,
byggnadsår,
ombyggnadsår,
i vilken utsträckning huset användes också till annat än bostad samt
förekomsten av vattenledning, avlopp och centralvärme.
7 §
Fastighetsuppgift skall innehålla följande uppgifter om den  fastighet på vilken byggnaden är belägen, nämligen
kommun och församling där fastigheten är belägen,
fastighetsbeteckning,
ägarens namn och postadress samt
ägarekategori.
För varje byggnad, i vilken finns bostadslägenhet, skall  fastighetsuppgiften, utöver de uppgifter som anges i första stycket,  innehålla uppgift om
huruvida byggnaden är taxerad som jordbruksfastighet eller annan  fastighet,
adress eller annan beteckning,
byggnadsår,
ombyggnadsår,
antal bostadslägenheter,
förekomsten av vattenledning, avlopp och centralvärme,
huruvida mer än hälften av våningsytan upptas av annat än  bostadslägenheter samt
huruvida byggnaden är rad- eller kedjehus.
För varje bostadslägenhet skall fastighetsuppgiften innehålla uppgift  om
lägenhetsinnehavarens namn,
antal rum,
förekomsten av kök eller kokvrå samt
för ej upplåtna lägenheter förekomsten av vattenklosett och bad- eller  duschrum samt orsaken till att lägenheten ej är upplåten.
8 §
För folk- och bostadsräkningen får, förutom de uppgifter som  angivits i 5, 6 och 7 §§, inhämtas uppgifter om fastighets  tätortstillhörighet från länsstyrelsernas fastighetsband, uppgifter om  personnummer, civilstånd, kyrkobokföringsort och -fastighet,  utdelnings- och ortsadress, samhörighetsbeteckning, medborgarskap och  födelseland från statistiska centralbyråns register över  totalbefolkningen, uppgifter om inkomst från centralbyråns  taxeringsband, uppgifter om bilinnehav från centralbyråns  personbilregister samt uppgifter om företags form, storlek och  näringsundergrupp från centralbyråns centrala företagsregister.
9 §
Önskar statistiska centralbyrån med hjälp av automatisk  databehandling använda ytterligare uppgifter tillsammans med  uppgifterna för folk- och bostadsräkningen för sådana statistiska  ändamål som anges i 1 §, fordras beslut eller tillstånd som avses i  datalagen (1973:289).
10 §
Det åligger kommun att lämna information om folk- och  bostadsräkningen. Kommunen skall också biträda vid distributionen av  blanketterna för personuppgift, bostadsuppgift och fastighetsuppgift  samt vid upprättandet och insamlingen av dessa uppgifter.
Kommunen svarar för att de insamlade uppgifterna granskas och i berett  skick överlämnas för fortsatt bearbetning till statistiska  centralbyrån.
Kommunen skall uppdraga åt särskilt granskningsorgan att handha de  göromål, som avses i denna paragraf.
11 §
Kommunen skall utse en granskningsledare och en ställföreträdare  för denne.
Kommunen skall sörja för att granskningsperosnal erhåller utbildning  för sina arbetsuppgifter.
12 §
Granskningsledaren eller den han utser får av uppgiftsskyldig  inhämta upplysningar rörande förhållanden som omfattas av  uppgiftsskyldigheten.
13 §
Har personuppgift, bostadsuppgift eller fastighetsuppgift ej  lämnats inom föreskriven tid eller lämnas ej upplysningar som har  begärts enligt 12 §, får granskningsledaren eller statistiska  centralbyrån anmana den uppgiftsskyldige att fullgöra sin skyldighet.
Innan anmaning utfärdas, bör den uppgiftsskyldige, om detta kan ske  utan olägenhet, på lämpligt sätt erinras om skyldigheten att lämna  föreskrivna uppgifter och upplysningar.
Om anmaningen icke efterkommes, kan länsstyrelsen på  granskningsledarens eller statistiska centralbyråns begäran vid vite  förelägga den uppgiftsskyldige att fullgöra sin skyldighet. Vite får  ej bestämmas under etthundra kronor eller över ettusen kronor.  Försuttet vite utdömes av länsrätten.
14 §
Statistiska centralbyrån och kommunens granskningsorgan skall  tillse att den uppgiftsskyldige ej betungas onödigt.
15 §
Folkbokföringsmyndighet har rätt att ta del av hos kommun  förvarad personuppgift och bostadsuppgift för kontroll av namn,  personnummer, kyrkobokföringsort och -fastighet samt utdelnings- och  ortsadress.
16 §
har upphävts genom
lag (1980:225)
.
17 §
Anvisningar om förfarandet vid folk- och bostadsräkningen lämnas  av riksskatteverket i vad sådana anvisningar rör länsstyrelserna, de  lokala skattemyndigheterna i Stockholm och Göteborg och  pastorsämbetena samt i övrigt av statistiska centralbyrån.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.