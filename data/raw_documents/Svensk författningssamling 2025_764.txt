Title: Förordning (2025:764) om fritidskort
SFS Number: Svensk författningssamling 2025:764
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025764-om-fritidskort_sfs-2025-764/
Source Link: http://rkrattsbaser.gov.se/sfst?bet=2025:764
Amendment Register Link: http://rkrattsbaser.gov.se/sfsr?bet=2025:764
Ministry/Authority: Socialdepartementet
Issued: 2025-06-19
Metadata: {"Utfärdad": "2025-06-19"}

==================================================

Förordning (2025:764) om fritidskort
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:764
Departement/myndighet
:   
Socialdepartementet
Utfärdad
:   
2025-06-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Grundläggande bestämmelser om stöd i form av fritidskort  finns i lagen (2025:759) om fritidskort. Denna förordning  innehåller kompletterande bestämmelser om stödet.
2 §
Förordningen är meddelad med stöd av
- 10 § andra stycket lagen (2025:759) om fritidskort i fråga  om 19 §,
- 9 § första stycket samma lag i fråga om 20 §,
- 8 kap. 11 § regeringsformen i fråga om 22 §, och
- 8 kap. 7 § regeringsformen i fråga om övriga bestämmelser.
Ord och uttryck i förordningen
3 §
I förordningen avses med utförare en utförare av  fritidsaktiviteter för barn som registrerats enligt  förordningen (2025:763) om register över vissa utförare av  fritidsaktiviteter för barn.
De övriga ord och uttryck som används i förordningen har samma  betydelse som i lagen (2025:759) om fritidskort.
Förutsättningar för rätt till stöd
4 §
Stöd får lämnas för barns fritidsaktiviteter från och med  det år då barnet fyller 8 år till och med det år då barnet  fyller 16 år.
5 §
Stöd lämnas med 500 kronor per kalenderår och barn.
Stöd lämnas med ytterligare 1 500 kronor per kalenderår och  barn om vårdnadshavaren har beviljats preliminärt  bostadsbidrag enligt 95 kap. 4 § socialförsäkringsbalken för  någon del av det närmast föregående kalenderåret.
Förutsättningar för att använda stödet till fritidsaktiviteter
6 §
Stödet får användas för betalning av avgifter för  fritidsaktiviteter som
1. ägt rum eller äger rum under innevarande kalenderår eller  närmast följande kalenderår, och
2. är ledarledda och tillhandahålls av en utförare minst sex  gånger under en sammanhängande period om sex månader.
Förutsättningar för att använda stödet till hyra
7 §
Stödet får användas för betalning av avgifter för hyra av  utrustning och hjälpmedel som tillhandahålls av en utförare  och som möjliggör att barnet kan delta i en sådan  fritidsaktivitet som avses i 6 §.
Ansökan om stöd
8 §
Stödet beviljas efter ansökan.
9 §
Ansökan ska göras skriftligen av vårdnadshavaren och  lämnas in till E-hälsomyndigheten senast den 30 november  innevarande kalenderår. Ansökan ska vara undertecknad eller  skrivas under med en elektronisk underskrift av  vårdnadshavaren.
10 §
Vårdnadshavaren ska på begäran av E-hälsomyndigheten  lämna de uppgifter som behövs för att myndigheten ska kunna  pröva ansökan eller i övrigt kunna tillämpa lagen (2025:759)  om fritidskort eller denna förordning.
11 §
Uppgifterna i ansökan ska lämnas på heder och samvete.
Beslut om stöd
12 §
Bedömningen av om förutsättningarna för rätt till stöd  och att använda stödet för betalning är uppfyllda ska göras  utifrån förhållandena vid tidpunkten för besluten.
13 §
E-hälsomyndigheten får besluta att ett beslutat stöd inte  ska betalas ut om stödet inte kommer att användas för  betalning enligt 6 eller 7 §, eller om det finns grund för  återbetalning enligt 5 eller 6 § lagen (2025:759) om  fritidskort.
Beslut enligt första stycket gäller omedelbart.
Utbetalning av stöd
14 §
Stödet ska betalas ut till utföraren genom att beloppet  överförs till ett konto hos ett kreditinstitut eller till ett  konto hos en betaltjänstleverantör, som är registrerat som  bank- eller plusgiro enligt förordningen (2025:763) om  register över vissa utförare av fritidsaktiviteter för barn.
Innan stödet betalas ut enligt första stycket ska  vårdnadshavaren lämna sitt samtycke till att uppgifter om stöd  som avses i 5 § andra stycket lämnas ut.
Återbetalning och återkrav
15 §
Vårdnadshavaren ska utan uppmaning betala tillbaka ett  stöd som hon eller han har mottagit av en utförare.  Återbetalning ska ske till E-hälsomyndigheten senast 30 dagar  efter det att vårdnadshavaren tog emot betalningen.
16 §
Om vårdnadshavaren inte fullgör sin  återbetalningsskyldighet enligt 15 § ska E-hälsomyndigheten  besluta att kräva tillbaka stödet. Om det finns särskilda skäl  får myndigheten helt eller delvis sätta ned ett krav på  återbetalning.
Underrättelseskyldighet
17 §
Försäkringskassan ska underrätta E-hälsomyndigheten om en  utförare inte längre är registrerad enligt 11 eller 12 §  förordningen (2025:763) om register över vissa utförare av  fritidsaktiviteter för barn.
Skyldighet att lämna uppgifter
18 §
Försäkringskassan ska på begäran av E-hälsomyndigheten  lämna de uppgifter som behövs för att myndigheten ska kunna  handlägga ärenden om stöd enligt denna förordning.
19 §
Utförare ska på begäran av E-hälsomyndigheten lämna de  uppgifter som behövs för att säkerställa korrekta  utbetalningar av stödet.
20 §
Kreditinstitut och betaltjänstleverantörer ska på begäran  av E-hälsomyndigheten lämna uppgifter som avser en namngiven  fysisk eller juridisk persons förhållande till institutet  eller leverantören. Uppgifterna ska lämnas om de är nödvändiga  för att myndigheten ska kunna granska utbetalningar av stödet.  Uppgifterna ska lämnas snarast möjligt och i elektronisk form.
Överklagande
21 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Bemyndigande
22 §
E-hälsomyndigheten får meddela föreskrifter om  verkställigheten av lagen (2025:759) om fritidskort och om  verkställigheten av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.