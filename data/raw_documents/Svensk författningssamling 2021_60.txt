Title: Förordning (2021:60) om viss sjukpenning i förebyggande syfte och viss smittbärarpenning med anledning av sjukdomen covid-19
SFS Number: Svensk författningssamling 2021:60
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202160-om-viss-sjukpenning-i_sfs-2021-60/
Source Link: http://rkrattsbaser.gov.se/sfst?bet=2021:60
Amendment Register Link: http://rkrattsbaser.gov.se/sfsr?bet=2021:60
Ministry/Authority: Socialdepartementet
Issued: 2021-02-04
Metadata: {"Utfärdad": "2021-02-04", "Ändrad": "t.o.m. SFS 2021:722"}

==================================================

Förordning (2021:60) om viss sjukpenning i förebyggande syfte och viss smittbärarpenning med anledning av sjukdomen covid-19
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:60
Departement/myndighet
:   
Socialdepartementet
Utfärdad
:   
2021-02-04
Ändrad
:   
t.o.m. SFS 2021:722
Tidsbestämd
: 
2021-10-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
I denna förordning finns bestämmelser om undantag från
- bestämmelserna om sjukpenning i förebyggande syfte i 27 kap.  socialförsäkringsbalken,
- bestämmelserna om smittbärarpenning i 46 kap. samma balk,  och
- bestämmelserna om handläggning i 110 kap. samma balk när det  gäller ärenden om sjukpenning i förebyggande syfte och  smittbärarpenning.
Förordningen är meddelad med stöd av 8 kap. 7 §  regeringsformen.
Rätt till viss sjukpenning i förebyggande syfte
2 §
En försäkrad har rätt till sjukpenning i förebyggande  syfte utöver vad som anges i 27 kap. 6 §  socialförsäkringsbalken om den försäkrade helt eller delvis  avstår från förvärvsarbete för att undvika att smittas av  viruset som orsakar sjukdomen covid-19 med anledning av att  han eller hon har
1. en cancersjukdom med pågående eller nyligen avslutad  behandling, med undantag för hormonell adjuvant behandling,
2. minst en av diagnoserna hjärt-kärlsjukdom (såsom svår  hjärtsvikt, pulmonell arteriell hypertension, kronisk  tromboembolisk pulmonell hypertension, komplicerad medfödd  hjärtsjukdom, klaffsjukdom med uttalad påverkan på  hjärtfunktionen, cerebrovaskulär sjukdom), hypertoni, diabetes  med komplikationer i minst ett organsystem, kraftigt nedsatt  njurfunktion (CKD stadium 4 och 5) eller kronisk leversjukdom 
(med cirrhosutveckling eller leverförfettning), som ensam  eller i kombination har sådan svårighetsgrad som innebär ökad  risk för allvarlig sjukdomsutveckling vid covid-19,
3. diagnosen fetma och body mass index (BMI) 40 eller däröver,
4. en neurologisk eller neuromuskulär sjukdom eller skada med  påverkan på andningsfunktionen,
5. binjurebarkssvikt,
6. genomgått transplantation med fortgående immunmodulerande  behandling,
7. immunbristtillstånd såsom vid svår kombinerad immunbrist 
(SCID), sickle-cells-anemi, hiv med låg CD4-nivå, kraftigt  nedsatt allmäntillstånd såsom extrem undervikt och  långtidsbehandling med kortison eller andra läkemedel i dos  som kan öka infektionskänsligheten,
8. intellektuell funktionsnedsättning som innebär ökad risk  att drabbas svårt vid covid-19,
9. kronisk lungsjukdom med väsentligt minskad lungkapacitet,
10. trisomi 21 (Downs syndrom),
11. schizofreni eller bipolär sjukdom, eller
12. ett ovanligt hälsotillstånd där den enskildes tillstånd  och symptombild ökar risken för allvarligt sjukdomsförlopp vid  covid-19.
Som villkor för att sjukpenning enligt första stycket ska  lämnas gäller att det av en rekommendation från  Folkhälsomyndigheten framgår att försäkrade som avses i första  stycket behöver avstå från förvärvsarbete utanför hemmet och  att, för den del som ersättning lämnas för,
- den försäkrade inte har möjlighet att utföra sitt  förvärvsarbete i hemmet, och
- arbetsgivaren inte har erbjudit den försäkrade andra  arbetsuppgifter inom ramen för anställningen eller det i  övrigt inte har gått att anpassa arbetssituationen på  arbetsplatsen, så att ur smittskyddssynpunkt lämpligt avstånd  kan hållas till andra för att undvika spridning av sjukdomen  covid-19. Förordning (2021:389).
3 §
Den försäkrades arbetsförmåga ska anses nedsatt för samma  tid som villkoren i 2 § andra stycket är uppfyllda.
4 §
Följande bestämmelser i 27 kap. socialförsäkringsbalken  ska inte tillämpas på sjukpenning som lämnas med stöd av denna  förordning:
- 19 § om ersättningsnivåer,
- 20-24, 36 och 37 §§ om förmånstiden,
- 26 § om sjukperiod, och
- 46-50 §§ om bedömningen av arbetsförmågans nedsättning.
Sjukpenning med stöd av denna förordning ska vidare lämnas  utan avdrag för sådan karens som avses i 27 kap. 27 och 
27 a §§ socialförsäkringsbalken. Inget avdrag för karens ska  heller göras för den första dagen i en ersättningsperiod för  den som betalar egenavgift och som gjort anmälan om karenstid  på 1 dag enligt 27 kap. 29 § samma balk.
Rätt till viss smittbärarpenning
5 §
En försäkrad har rätt till smittbärarpenning utöver vad  som anges i 46 kap. 5 § socialförsäkringsbalken om den  försäkrade helt eller delvis avstår från förvärvsarbete för  att undvika att han eller hon smittar en närstående med  viruset som orsakar sjukdomen covid-19, i de fall den  närstående
1. uppfyller något av villkoren i 2 § första stycket 1-12  eller är 70 år eller äldre, och
2. är 18 år eller äldre och är försäkrad enligt bestämmelserna  i 4-7 kap. socialförsäkringsbalken.
För rätt till smittbärarpenning krävs därutöver att
1. villkoren i 2 § andra stycket är uppfyllda, och
2. den försäkrade under den kalendermånad han eller hon har  avstått från förvärvsarbete enligt första stycket har arbetat  som personlig assistent i minst 80 timmar åt en närstående som  är beviljad personlig assistans enligt 9 a § lagen (1993:387)  om stöd och service till vissa funktionshindrade eller åt en  närstående som är beviljad assistansersättning enligt 51 kap.  socialförsäkringsbalken, eller
3. den försäkrade under den kalendermånad han eller hon har  avstått från förvärvsarbete enligt första stycket har  beviljats närståendepenning enligt 47 kap.  socialförsäkringsbalken för vård av den närstående.
Smittbärarpenning enligt första stycket lämnas inte till den  som är personlig assistent för tid när assistansersättning  inte lämnas enligt 51 kap. 5 § socialförsäkringsbalken. Sådan  smittbärarpenning lämnas inte heller till en försäkrad för tid  som den närstående får sluten vård vid en vårdinrättning.
Förordning (2021:389).
6 §
Med närstående enligt 5 § avses make, sambo, barn,  förälder och syskon samt deras makar, sambor och barn. Den  närstående ska leva i hushållsgemenskap med den försäkrade som  avses i 5 § första och andra styckena.
7 §
Smittbärarpenning enligt 5 § lämnas för den tid som den  försäkrade skulle ha förvärvsarbetat utöver den tid som han  eller hon arbetar som personlig assistent åt den närstående  eller vårdar den närstående enligt 47 kap.  socialförsäkringsbalken.
8 §
Med smittbärare avses, utöver vad som anges i 46 kap. 3 §  socialförsäkringsbalken, sådan försäkrad som uppfyller  villkoren för rätt till smittbärarpenning enligt 5 § och som  är försäkrad för sjukpenning.
9 §
Följande bestämmelser i 46 kap. socialförsäkringsbalken  ska inte tillämpas på smittbärarpenning som lämnas med stöd av  denna förordning:
- 8 § när det gäller sjukpenning i samband med 70-årsdagen,
- 9 § om rehabiliteringsåtgärder,
- 11 § om förmånsnivåer och förvärvsarbete, och
- 15-17 §§ om den som inte är försäkrad för sjukpenning.
Gemensamma bestämmelser
10 §
Ersättning som har beviljats enligt 2 och 5 §§ lämnas med  högst
- 810 kronor per dag för hel förmån,
- 608 kronor per dag vid tre fjärdedels förmån,
- 405 kronor per dag vid halv förmån, och
- 203 kronor per dag vid en fjärdedels förmån.
Vid beräkningen av sjukpenningens och smittbärarpenningens  storlek ska hel förmån motsvara ett heltidsarbete.
11 §
Ersättning som har beviljats enligt 2 och 5 §§ lämnas för  sju dagar per vecka. För rätt till ersättning krävs inte att  den försäkrade har en sjukpenninggrundande inkomst.
Samordning med andra förmåner
12 §
Om sjukpenning enligt 27 eller 28 a kap.  socialförsäkringsbalken har beviljats, lämnas inte sjukpenning  enligt 2 § för samma tid.
13 §
Om smittbärarpenning enligt 46 kap.  socialförsäkringsbalken har beviljats, lämnas inte  smittbärarpenning enligt 5 § för samma tid.
Handläggning av ärenden
14 §
I en ansökan om sjukpenning enligt 2 § ska sökanden genom  ett läkarintyg visa att han eller hon uppfyller något av  villkoren i 2 § första stycket 1-12.
I ansökan ska sökanden även lämna uppgifter om att han eller  hon inte har möjlighet att utföra sitt förvärvsarbete i hemmet  och inte har erbjudits andra arbetsuppgifter inom ramen för  anställningen. Uppgifterna ska lämnas på heder och samvete.
Förordning (2021:389).
15 §
I en ansökan om smittbärarpenning enligt 5 § ska sökanden  lämna uppgifter om att han eller hon inte har möjlighet att  utföra sitt förvärvsarbete i hemmet och inte har erbjudits  andra arbetsuppgifter inom ramen för anställningen. Av ansökan  ska det också framgå att den närstående är 18 år eller äldre  och om sådana förhållanden föreligger som enligt 5 § tredje  stycket innebär att smittbärarpenning inte kan lämnas.  Uppgifterna ska lämnas på heder och samvete.
Om ansökan avser en närstående som inte har fyllt 70 år och  som har en diagnos eller ett tillstånd som avses i 2 § första  stycket, ska sökanden genom ett läkarintyg eller  läkarutlåtande även visa att den närstående uppfyller något av  villkoren i 2 § första stycket 1-12. Förordning (2021:389).
Undantag från bestämmelse om ansökan om smittbärarpenning
16 §
När det gäller ansökan om smittbärarpenning som grundas  på ett beslut eller förhållande som avses i 46 kap. 5 § första  stycket socialförsäkringsbalken med anledning av sjukdomen  covid-19, ska bestämmelsen i 110 kap. 24 § samma balk inte  tillämpas. Detsamma gäller ansökan om resekostnadsersättning  enligt 46 kap. 20 § socialförsäkringsbalken med anledning av  sjukdomen covid-19.
Första stycket gäller endast när det är fråga om beslut eller  andra åtgärder för smittskydd. Förordning (2021:389).
Bemyndigande
17 §
Försäkringskassan får meddela föreskrifter om  verkställigheten av denna förordning.
Övergångsbestämmelser
2021:60
1. Denna förordning träder i kraft den 6 februari 2021.
2. Bestämmelserna i 1-15 och 17 §§ tillämpas dock på  ersättning som avser tid från och med den 1 januari 2021.
3. Förordningen upphör att gälla vid utgången av april 2021.
4. Den upphävda förordningen gäller dock fortfarande för  sjukpenning i förebyggande syfte och smittbärarpenning som  avser tid före utgången av september 2021.  Förordning (2021:722).
2021:197
1. Denna förordning träder i kraft den 13 mars 2021.
2. Bestämmelserna i 2, 5, 14 och 15 §§ i den nya lydelsen  tillämpas dock på ersättning som avser tid från och med den 1  januari 2021.
2021:389
1. Denna förordning träder i kraft den 1 juni 2021.
2. Bestämmelserna i 2, 5, 14 och 15 §§ i den nya lydelsen  tillämpas dock på ersättning som avser tid från och med den 1  januari 2021.
3. Om bestämmelserna i 2 § första stycket 2 eller 7 i den nya  lydelsen begränsar den sökandes rätt till ersättning i  förhållande till den äldre lydelsen ska dock den äldre  lydelsen tillämpas för ersättning som avser tid till utgången  av juni 2021.
4. Bestämmelsen i 16 § i den nya lydelsen tillämpas även på  ansökningar som har kommit in till Försäkringskassan före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.