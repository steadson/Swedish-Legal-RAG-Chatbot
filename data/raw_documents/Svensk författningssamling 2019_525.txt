Title: Förordning (2019:525) om statligt stöd för installation av laddningspunkter för elfordon
SFS Number: Svensk författningssamling 2019:525
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2019525-om-statligt-stod-for_sfs-2019-525/
Source Link: http://rkrattsbaser.gov.se/sfst?bet=2019:525
Amendment Register Link: http://rkrattsbaser.gov.se/sfsr?bet=2019:525
Ministry/Authority: Klimat- och näringslivsdepartementet
Issued: 2019-06-27
Metadata: {"Utfärdad": "2019-06-27", "Ändrad": "t.o.m. SFS 2024:381"}

==================================================

Förordning (2019:525) om statligt stöd för installation av laddningspunkter för elfordon
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:525
Departement/myndighet
:   
Klimat- och näringslivsdepartementet
Utfärdad
:   
2019-06-27
Ändrad
:   
t.o.m. SFS 2024:381
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
För omställningen till hållbara transporter i Sverige får  Naturvårdsverket, om det finns medel, ge statligt stöd i form  av bidrag enligt denna förordning för installation av  laddningspunkter för elfordon.
Förordningen är meddelad med stöd av
- 8 kap. 11 § regeringsformen i fråga om 23 §, och
- 8 kap. 7 § regeringsformen i fråga om övriga bestämmelser.
Ordförklaringar
2 §
I denna förordning betyder
elfordon: elbilar och laddhybridbilar som är laddningsbara  från elnätet,
laddningspunkt: ett gränssnitt där ett elfordon i taget kan  laddas.
I övrigt har ord och uttryck i förordningen samma betydelse  som i kommissionens förordning (EU) 2023/2831 av den 
13 december 2023 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse och kommissionens förordning (EU) nr 651/2014  av den 17 juni 2014 genom vilken vissa kategorier av stöd  förklaras förenliga med den inre marknaden enligt  artiklarna 107 och 108 i fördraget. Förordning (2024:381).
Förutsättningar för bidrag
3 §
Bidrag får endast ges för laddningspunkter som, när de har  installerats,
1. finns på en fastighet som den som ansöker om bidraget äger  eller innehar med särskild rätt,
2. är placerade vid en bostad eller en arbetsplats och är  avsedda att huvudsakligen användas av dem som bor i bostaden  eller av dem som är anställda på arbetsplatsen,
3. är installerade av ett sådant elinstallationsföretag eller  en sådan elinstallatör som avses i elsäkerhetslagen 
(2016:732), och
4. är förberedda för elmätning och debitering av elkostnad och  utrustas med minst de uttag eller anslutningsdon för elfordon  av typ 2 som beskrivs i standarden EN 62196-2 eller av typ  Combo 2 som beskrivs i standarden EN 62196-3.
4 §
Bidrag till företag får endast ges i enlighet med de  villkor som anges i kapitel I och artikel 56 i kommissionens  förordning (EU) nr 651/2014 eller i kommissionens förordning 
(EU) 2023/2831. Förordning (2024:381).
4 a §
Om uppgifter om ett stöd till ett företag ska  offentliggöras enligt artikel 9 i kommissionens förordning 
(EU) nr 651/2014, får stödet endast beviljas om företaget  samtycker till offentliggörandet. Förordning (2021:1279).
5 §
Bidrag får inte ges till åtgärder som
1. måste genomföras för att uppfylla en skyldighet enligt lag  eller annan författning eller enligt villkor i ett tillstånd,  eller
2. berättigar till bidrag enligt förordningen (2017:1318) om  bidrag till privatpersoner för installation av laddningspunkt  till elfordon.
Bidragsberättigande kostnader
6 §
Bidragsberättigande kostnader är material- och  arbetskostnader för åtgärder som vidtas efter att denna  förordning trätt i kraft och som behövs för att installera en  laddningspunkt, såsom kostnader för laddbox och framdragning  av el.
Arbetskostnader är bidragsberättigande endast om de avser  arbete som utförs av någon som är godkänd för F-skatt eller, i  fråga om ett utländskt företag, har ett intyg eller en annan  handling som visar att företaget genomgår motsvarande kontroll  i fråga om skatter och avgifter i sitt hemland.
7 §
En kostnad för vilken offentligt stöd har getts är inte  bidragsberättigande.
Bidragets storlek
8 §
Bidrag får ges som ett engångsbelopp med högst 50 procent  av de bidragsberättigande kostnaderna, dock högst 
15 000 kronor per laddningspunkt.
Ansökan om bidrag
9 §
En ansökan om bidrag ska innehålla
1. uppgifter om sökanden och på vilken fastighet  laddningspunkten ska installeras,
2. uppgifter om när åtgärden har utförts eller är avsedd att  utföras,
3. uppgifter som visar att kraven i 3 § och 6 § andra stycket  är uppfyllda,
4. en förteckning över kostnaderna för att genomföra åtgärden  och hur stor andel av kostnaderna som det söks bidrag för,
5. specificerade skriftliga underlag som styrker kostnaden för  de åtgärder som har utförts när ansökan görs, och
6. en upplysning om huruvida sökanden har sökt eller fått  annat statligt stöd eller stöd från Europeiska unionen för  samma åtgärd.
10 §
Ansökan ska vara skriftlig och lämnas elektroniskt till  Naturvårdsverket i det formulär som Naturvårdsverket anvisar.
Ansökan ska lämnas in senast sex månader efter att den åtgärd  som ansökan avser har utförts.
En ansökan som avser stöd enligt kommissionens förordning (EU)  nr 651/2014 ska lämnas in innan arbetet med åtgärden har  inletts.
11 §
Om ansökan avser bidrag som omfattas av kommissionens  förordning (EU) 2023/2831, ska sökanden lämna en redogörelse  för allt annat stöd
1. av mindre betydelse som sökanden har tagit emot under den  senaste treårsperioden, och
2. som företaget tidigare ansökt om eller beviljats och som  avser samma stödberättigande kostnader som ansökan omfattar.  Förordning (2024:381).
Prövning och beslut om bidrag
12 §
Naturvårdsverket prövar frågor om bidrag.
13 §
I ett beslut att ge bidrag ska Naturvårdsverket ange
1. att bidragsmottagaren, på begäran av myndigheten, ska lämna  de uppgifter som krävs för uppföljning och utvärdering av  bidraget, och
2. de övriga villkor som behövs för att säkerställa att kraven  enligt denna förordning uppfylls och att syftet med bidraget  enligt 1 § tillgodoses.
Om bidraget avser en åtgärd som inte är utförd, ska  Naturvårdsverket i beslutet ange när åtgärden senast ska vara  utförd.
13 a §
Om finansieringen helt eller delvis kommer från  Europeiska unionen ska Naturvårdsverket i ett beslut att ge  bidrag, utöver vad som anges i 13 §, ange att  bidragsmottagaren
1. ska tillåta Europeiska kommissionen, Europeiska byrån för  bedrägeribekämpning och Europeiska revisionsrätten att utöva  sina rättigheter, däribland att genomföra utredningar,  kontroller på plats och inspektioner, i enlighet med  artikel 129.1 i Europaparlamentets och rådets förordning (EU,  Euratom) 2018/1046 av den 18 juli 2018 om finansiella regler  för unionens allmänna budget, om ändring av förordningarna 
(EU) nr 1296/2013, (EU) nr 1301/2013, (EU) nr 1303/2013, (EU)  nr 1304/2013, (EU) nr 1309/2013, (EU) nr 1316/2013, (EU) nr 
223/2014, (EU) nr 283/2014 och beslut nr 541/2014/EU samt om  upphävande av förordning (EU, Euratom) nr 966/2012,
2. ska se till att kraven i 1 även ställs på den som utför  eller medverkar till arbetet med åtgärden,
3. på begäran av Ekonomistyrningsverket ska lämna de uppgifter  till myndigheten som krävs för att följa upp bidraget samt ge  myndigheten möjlighet att besöka bidragsmottagaren och där ta  del av information som behövs för uppföljningen,
4. bevara dokumentation i enlighet med artikel 132 i  Europaparlamentets och rådets förordning (EU, Euratom) 
2018/1046, och
5. lämna information om att åtgärden helt eller delvis  finansieras av medel från Europeiska unionen, i enlighet med  artikel 34.2 i Europaparlamentets och rådets förordning (EU) 
2021/241 av den 12 februari 2021 om inrättande av faciliteten  för återhämtning och resiliens. Förordning (2021:1279).
Utbetalning av bidrag
14 §
Ett bidrag får inte betalas ut innan den åtgärd som  bidraget avser har utförts.
15 §
Om Naturvårdsverket har beslutat att ge bidrag för en  åtgärd som inte har utförts, ska en slutlig begäran om  utbetalning av bidraget ha kommit in till Naturvårdsverket  inom tre månader från det att åtgärden, enligt  Naturvårdsverkets beslut, senast ska vara utförd. Till  begäran om utbetalning ska bidragsmottagaren bifoga  specificerade skriftliga underlag som styrker kostnaden.
16 §
Ett bidrag enligt denna förordning som getts med stöd av  kommissionens förordning (EU) nr 651/2014 får inte betalas ut  till ett företag som är föremål för betalningskrav på grund av  ett beslut av Europeiska kommissionen som förklarar att ett  stöd beviljat av en svensk stödgivare är olagligt och  oförenligt med den inre marknaden.
17 §
Naturvårdsverket ska besluta att ett bidrag helt eller  delvis inte ska betalas ut, om
1. sökanden genom oriktiga uppgifter eller på annat sätt  orsakat att bidraget getts felaktigt eller med för högt  belopp,
2. bidraget av annan orsak getts felaktigt eller med för högt  belopp och mottagaren skäligen borde ha insett detta, eller
3. villkoren för bidraget inte har följts.
Tillsyn och uppföljning
18 §
Naturvårdsverket utövar tillsyn över att villkoren för  bidraget följs.
18 a §
Om finansieringen helt eller delvis kommer från  Europeiska unionen ska Ekonomistyrningsverket i revisionssyfte  följa upp bidraget och begära in nödvändiga uppgifter från  bidragsmottagaren. Förordning (2021:1279).
Återbetalning och återkrav
19 §
Mottagaren av ett bidrag som har betalats ut enligt denna  förordning är återbetalningsskyldig, om
1. det finns grund för det enligt 17 §, eller
2. bidraget helt eller delvis inte har utnyttjats eller  använts för det ändamål som det har getts för.
På det belopp som mottagaren av ett bidrag är  återbetalningsskyldig för ska ränta enligt räntelagen 
(1975:635) betalas.
20 §
Om en bidragsmottagare är återbetalningsskyldig enligt 
19 §, ska Naturvårdsverket besluta att helt eller delvis kräva  tillbaka bidraget tillsammans med ränta. Kravet eller räntan  får helt eller delvis sättas ned om det finns särskilda skäl.
Upplysningar
21 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
22 §
Om ansökan avser stöd som omfattas av kommissionens  förordning (EU) 2023/2831, ska Naturvårdsverket lämna de  upplysningar till företaget som framgår av artikel 7.4 i den  förordningen. Förordning (2024:381).
Bemyndigande
23 §
Naturvårdsverket får meddela föreskrifter om  verkställigheten av denna förordning.
Överklagande
24 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 16, 17 och 20 §§ får dock inte överklagas.
Förordning (2024:381).
Övergångsbestämmelser
2021:1279
1. Denna förordning träder i kraft den 18 januari 2022.
2. Äldre bestämmelser gäller fortfarande för bidrag som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.