Title: Förordning (1989:181) om protokoll mellan Sverige och Finland om ersättning för bortfall av kommunalskatt i vissa fall
SFS Number: Svensk författningssamling 1989:181
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1989181-om-protokoll-mellan-sverige_sfs-1989-181/
Source Link: http://rkrattsbaser.gov.se/sfst?bet=1989:181
Amendment Register Link: http://rkrattsbaser.gov.se/sfsr?bet=1989:181
Ministry/Authority: Finansdepartementet S3
Issued: 1989-04-27
Metadata: {"Utfärdad": "1989-04-27"}

==================================================

Förordning (1989:181) om protokoll mellan Sverige och Finland om ersättning för bortfall av kommunalskatt i vissa fall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1989:181
Departement/myndighet
:   
Finansdepartementet S3
Utfärdad
:   
1989-04-27
Övrig text
:   
Endast den svenska texten i bilagan är med.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Det protokoll om ersättning för bortfall av kommunalskatt i vissa fall  som Sverige och Finland undertecknade den 8 december 1988 skall gälla  för Sveriges del. Protokollets innehåll framgår av bilaga till denna  förordning.
Bilaga
Protokoll  mellan Sverige och Finland om ersättning för bortfall av kommunalskatt i  vissa fall
Konungariket Sveriges regering och Republiken Finlands regering,
som beaktar att enligt avtalet den 18 februari 1987 mellan Danmark,  Finland, Island, Norge och Sverige för att undvika dubbelbeskattning  beträffande skatter på inkomst och förmögenhet (skatteavtalet) inkomst  av arbete som utförs ombord på finskt eller svenskt skepp beskattas  endast i den avtalsslutande stat vars nationalitet skeppet har,
som vidare beaktar att avtalet den 22 mars 1983 mellan Finland, Danmark,  Island, Norge och Sverige för undvikande av dubbelbeskattning  beträffande skatter på inkomst och förmögenhet har upphört att gälla  samtidigt som skatteavtalet trätt i kraft,
som önskar ersätta det till avtalet den 22 mars 1983 knutna protokollet  den 25 januari 1985 mellan Finland och Sverige om ersättning för  bortfall av kommunalskatt i vissa fall med ett nytt protokoll i samma  ämne,
har kommit överens om följande:
1 §
Regeringarna är ense om att skattebortfall som på grund av  bestämmelserna i skatteavtalet uppkommer för en avtalsslutande stat,  dess kommuner eller andra offentligrättsliga juridiska personer, vars  skatter berörs av skatteavtalet, i princip skall i sin helhet bäras av  denna stat, dessa kommuner eller dessa personer.
2 §
Enligt båda regeringarnas uppfattning har emellertid den regel i  skatteavtalet enligt vilken inkomst av arbete som utförs ombord på  finskt eller svenskt skepp beskattas endast i den avtalsslutande stat  vars nationalitet skeppet har medfört ett bortfall av kommunalskatt för  kommuner inom landskapet Åland som överstiger vad som kan anses rimligt  till följd av bestämmelserna i ett dubbelbeskattningsavtal. Regeringarna  har därför funnit att, med hänsyn till landskapet Ålands särställning,  dessa kommuner även för åren 1988, 1989 och 1990 som ett undantag från  den princip som anges i 1 § bör tillerkännas viss ersättning av  statsmedel för skattebortfallet.
3 §
Enligt båda regeringarnas uppfattning bygger skatteavtalet helt på  ömsesidiga åtaganden och utgör resultatet av en avvägning mellan de båda  staternas fiskala och övriga intressen. Regeringarna är därför eniga om  att den ersättning som enligt 2 § bör tillerkännas kommuner inom  landskapet Åland skall bäras av de båda staterna med hälften vardera.
4 §
Ersättningsbeloppet skall för ettvart av de tre åren utgöra 2 000 000  mark.
5 §
Det ersättningsbelopp som anges i 4 § fördelas mellan kommuner inom  landskapet Åland i förhållande till den kommunalskatt som enligt finsk  lagstiftning skulle ha utgått till respektive kommun för det år som  ersättningen avser om arbetet hade utförts på finskt skepp eller på  skepp som enligt skatteavtalet likställs med finskt skepp.
6 §
Finska finansministeriet och svenska finansdepartementet skall träffa  särskild överenskommelse om tillämpningen av detta protokoll.
7 §
Detta protokoll träder i kraft trettionde dagen efter den då båda  regeringarna genom notväxling meddelat varandra att de åtgärder  vidtagits som krävs för protokollets ikraftträdande.
Som skedde i Stockholm den 8 december 1988 i två exemplar på svenska och  finska språken, vilka båda texter har lika vitsord.
Övergångsbestämmelser
1989:181
1. Denna förordning träder i kraft den 1 juni 1989.
2. Förordningen tillämpas första gången på skattebortfall för  inkomståret 1988.
3. Genom förordningen upphävs förordningen (1985:1122) om protokoll  mellan Sverige och Finland om ersättning för bortfall av kommunalskatt i  vissa fall, m.m.
4. Den upphävda förordningen tillämpas sista gången beträffande  skattebortfall för inkomståret 1987.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.