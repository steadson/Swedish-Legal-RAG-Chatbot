Title: Medborgarskapsförordning (2001:218)
SFS Number: Svensk författningssamling 2001:218
URL: https://www.riksdagen.se/sv/dokument-och-lagar/dokument/svensk-forfattningssamling/medborgarskapsforordning-2001218_sfs-2001-218/
Source Link: http://rkrattsbaser.gov.se/sfst?bet=2001:218
Amendment Register Link: http://rkrattsbaser.gov.se/sfsr?bet=2001:218
Ministry/Authority: Justitiedepartementet L7
Issued: 2001-05-10
Metadata: {"Utfärdad": "2001-05-10", "Ändrad": "t.o.m. SFS 2024:473"}

==================================================

Medborgarskapsförordning (2001:218)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2001:218
Departement/myndighet
:   
Justitiedepartementet L7
Utfärdad
:   
2001-05-10
Ändrad
:   
t.o.m. SFS 2024:473
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om tillämpning av lagen (2001:82) om svenskt medborgarskap.
Anmälningar och ansökningar
2 §
Anmälningar och ansökningar enligt lagen (2001:82) om svenskt medborgarskap skall göras skriftligen på formulär som fastställs av Migrationsverket. Den som gör en anmälan eller ansökan skall på heder och samvete bekräfta att de uppgifter som lämnas är sanna.
Till en anmälan eller ansökan skall fogas ett personbevis eller, för den som inte är folkbokförd i Sverige, en annan likvärdig handling.
3 §
Anmälningar om svenskt medborgarskap ska ges in till  Migrationsverket. Förordning (2024:473).
4 §
En anmälan skall anses gjord samma dag som den kom in till den myndighet som anges i 3 §.
Ansökningar
5 §
Ansökningar om svenskt medborgarskap (naturalisation) och  ansökningar enligt 14 § andra stycket, 15, 15 b eller 21 §  lagen (2001:82) om svenskt medborgarskap ska ges in till  Migrationsverket. Om sökanden inte är folkbokförd i Sverige,  ska ansökan dock ges in till en svensk beskickning eller ett  svenskt karriärkonsulat inom vars verksamhetsområde sökanden  är bosatt. En ansökan om naturalisation som gäller en  utlänning som är under 15 år och adopterad av en svensk  medborgare ska alltid ges in till Migrationsverket.
Förordning (2024:473).
Prövning
6 §
Migrationsverket prövar ärenden om svenskt medborgarskap  efter anmälan eller ansökan enligt lagen (2001:82) om svenskt  medborgarskap. Förordning (2024:473).
Utredning
7 §
Den myndighet hos vilken en anmälan eller ansökan skall ges in enligt 3 eller 5 § skall göra den utredning som behövs för ärendets prövning.
7 a §
Migrationsverket får lämna ut uppgifter till och hämta  in uppgifter från Polismyndigheten, Säkerhetspolisen och  Kronofogdemyndigheten vid prövningen av kravet på hederligt  levnadssätt i 11 § 5 lagen (2001:82) om svenskt medborgarskap.
Migrationsverket får lämna ut uppgifter till och hämta in  uppgifter från Polismyndigheten och Säkerhetspolisen vid  prövningen i anmälningsärenden enligt lagen om svenskt  medborgarskap av om någon
1. är skäligen misstänkt eller dömd för ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet som inte är mindre  allvarlig eller ligger långt tillbaka i tiden,
2. är skäligen misstänkt eller dömd för ett brott utanför  Sverige som enligt svensk lag motsvarar ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet utanför Sverige
som enligt svensk lag inte är mindre allvarlig eller ligger  långt tillbaka i tiden,
3. bedöms utgöra ett hot mot Sveriges säkerhet eller allmän  säkerhet, eller
4. har varit verksam i, eller haft bestämmande inflytande  över, en organisation eller grupp vars verksamhet innefattar  systematiska, omfattande och grova övergrepp på andra  människor. Förordning (2024:473).
8 §
När en svensk beskickning eller ett svenskt karriärkonsulat har gjort en utredning enligt 7 § skall handlingarna i ärendet sändas till Migrationsverket.
Underrättelse om beslut
9 §
När någon har förvärvat svenskt medborgarskap genom anmälan eller naturalisation eller när en ansökan enligt 14 § andra stycket, 15 eller 21 § lagen (2001:82) om svenskt medborgarskap har bifallits, skall den myndighet eller domstol som slutligt har prövat ärendet skyndsamt underrätta
1. Skatteverket, och
2. den svenska beskickning eller det svenska karriärkonsulat som tagit emot anmälan eller ansökan.
I underrättelsen skall även anges de barn som förvärvat svenskt medborgarskap enligt 10 § lagen om svenskt medborgarskap enligt vad som kan bedömas av handlingarna i ärendet.
Förordning (2003:1021).
Bevis om medborgarskap
10 §
När någon har förvärvat svenskt medborgarskap genom  naturalisation eller med anledning av en anmälan, ska  Migrationsverket utfärda bevis om svenskt medborgarskap.
Förordning (2024:473).
Avgifter för vissa ärenden
11 §
Avgift tas ut för prövning av anmälan och ansökan enligt  lagen (2001:82) om svenskt medborgarskap enligt följande:
Ärendeslag 	                                Avgift
Anmälan enligt 6 § lagen om svenskt
medborgarskap                                   175 kronor
Anmälan enligt 7-9 §§ lagen om svenskt  medborgarskap samt punkt 2 i övergångsbestämmelserna  till lagen (2014:481) om ändring i lagen (2001:82)
om svenskt medborgarskap                        475 kronor
Ansökan om naturalisation
- för en utlänning under 15 år som är
adopterad av en svensk medborgare	        175 kronor
- för övriga	                                1 500 kronor
Anmälan enligt 18 och 19 §§ lagen om  svenskt medborgarskap samt punkt 4 i  övergångsbestämmelserna till lagen (2001:82)
om svenskt medborgarskap	                475 kronor
Avgift ska inte tas ut av den som är statslös och som fått  flyktingförklaring eller resedokument av en svensk myndighet.
I fråga om uttag av avgift gäller i övrigt bestämmelserna i 
11-14 §§ avgiftsförordningen (1992:191).
För ansökningar som ska ges in till en svensk beskickning  eller ett svenskt karriärkonsulat tas avgift ut enligt  förordningen (1997:691) om avgifter vid utlandsmyndigheterna.
Bestämmelser om förhållandet till de övriga nordiska länderna
12 §
Bestämmelserna i 17-19 §§ lagen (2001:82) om svenskt medborgarskap skall tillämpas i förhållande till Danmark, Finland, Island och Norge.
Bemyndigande
13 §
Migrationsverket får meddela de ytterligare föreskrifter som behövs för verkställigheten av lagen (2001:82) om svenskt medborgarskap och av denna förordning.
Övergångsbestämmelser
2001:218
Denna förordning träder i kraft den 1 juli 2001, då medborgarskapskungörelsen (1969:235) och förordningen
(1977:819) om tillämpning av viss bestämmelse i lagen
(1950:382) om svenskt medborgarskap skall upphöra att gälla.
2014:532
1. Denna förordning träder i kraft den 1 april 2015.
2. För anmälan enligt punkt 2 i ikraftträdande- och övergångsbestämmelserna till lagen (2014:481) om ändring i lagen (2001:82) om svenskt medborgarskap gäller 3 och 11 §§ i den äldre lydelsen.
2024:473
1. Denna förordning träder i kraft den 1 oktober 2024.
2. För anmälningsärenden som har kommit in till  Migrationsverket eller länsstyrelsen före den 1 oktober 2024  gäller 10 § i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.