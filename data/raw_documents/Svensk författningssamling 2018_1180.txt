Title: Lag (2018:1180) om flygpassageraruppgifter i brottsbekämpningen
SFS Number: Svensk författningssamling 2018:1180
URL: https://www.riksdagen.se/sv/dokument-och-lagar/dokument/svensk-forfattningssamling/lag-20181180-om-flygpassageraruppgifter-i_sfs-2018-1180/
Source Link: http://rkrattsbaser.gov.se/sfst?bet=2018:1180
Amendment Register Link: http://rkrattsbaser.gov.se/sfsr?bet=2018:1180
Ministry/Authority: Justitiedepartementet L4
Issued: 2018-06-20
Metadata: {"Utfärdad": "2018-06-20"}

==================================================

Lag (2018:1180) om flygpassageraruppgifter i brottsbekämpningen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1180
Departement/myndighet
:   
Justitiedepartementet L4
Utfärdad
:   
2018-06-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Lufttrafikföretagens skyldigheter
3 kap. Behandling av PNR-information vid enheten för  passagerarinformation
4 kap. Överföring av PNR-information från enheten
5 kap. Behöriga myndigheters behandling av PNR-information
6 kap. Sanktionsavgifter
7 kap. Övriga bestämmelser
1 kap. Inledande bestämmelser
Lagens innehåll
1 §
Denna lag genomför Europaparlamentets och rådets  direktiv (EU) 2016/681 av den 27 april 2016 om användning av  passageraruppgiftssamlingar (PNR-uppgifter) för att  förebygga, förhindra, upptäcka, utreda och lagföra  terroristbrott och grov brottslighet, här benämnt  PNR-direktivet. Med PNR-uppgifter avses i lagen uppgifter om  varje enskild passagerare som har lämnats vid bokning av en  flygresa och vid incheckning.
Lagen innehåller bestämmelser om lufttrafikföretags  överföring av PNR-uppgifter till enheten för  passagerarinformation och om behandling av PNR-uppgifter i  verksamhet för att förebygga, förhindra, upptäcka, utreda  eller lagföra terroristbrottslighet eller annan allvarlig  brottslighet.
Med terroristbrottslighet avses i lagen brott enligt  artiklarna 3-12 och 14 i Europaparlamentets och rådets  direktiv (EU) 2017/541 av den 15 mars 2017 om bekämpande av  terrorism, om ersättande av rådets rambeslut 2002/475/RIF och  om ändring av rådets beslut 2005/671/RIF.
Med annan allvarlig brottslighet avses i lagen de brott som  anges i bilaga II till PNR-direktivet och för vilka det i  Sverige eller andra medlemsstater är föreskrivet fängelse i  tre år eller mer.
Lagens syfte
2 §
Syftet med lagen är att tillgodose behovet av tillgång  till PNR-uppgifter i verksamhet för att förebygga, förhindra,  upptäcka, utreda eller lagföra terroristbrottslighet eller  annan allvarlig brottslighet och att skydda människor mot att  deras personliga integritet kränks vid behandlingen av  uppgifterna om dem.
Andra uttryck i lagen
3 §
I lagen används följande uttryck med nedan angiven  betydelse.
Uttryck				Betydelse
Behörighetsbegränsade  PNR-uppgifter			Personuppgifter som har gjorts 
				otillgängliga för en användare 
				som saknar särskild behörighet 
				för att få tillgång till 
				uppgifterna.
Behörig mottagare		En behörig myndighet i Sverige, 
				en enhet för passagerarinformation 
				i en annan medlemsstat, en 
				myndighet som har utsetts som 
				behörig i en annan medlemsstat 
				eller Europol.
Behörig myndighet		En myndighet utsedd av regeringen 
				som har behörighet att behandla 
				PNR-information i verksamhet för 
				att förebygga, förhindra, upptäcka, 
				utreda eller lagföra 
				terroristbrottslighet eller annan 
				allvarlig brottslighet.
Lufttrafikföretag		Ett företag som har giltig operativ 
				licens eller motsvarande som ger 
				rätt att mot ersättning utföra 
				lufttransporter av passagerare, 
				och som i sin normala verksamhet 
				samlar in och behandlar 
				PNR-uppgifter i ett elektroniskt 
				system för hantering av 
				reservationer.
Medlemsstat			En stat som är medlem i Europeiska 
				unionen och har antagit 
				PNR-direktivet.
Passagerare			Alla personer, förutom 
				besättningsmedlemmar, som 
				transporteras eller ska 
				transporteras med ett flygplan och 
				som finns upptagna i 
				passagerarförteckningen.
PNR-information			PNR-uppgifter och resultatet av en 
				enhet för passagerarinformations 
				behandling av sådana uppgifter.
Tredjeland			En stat som inte är en medlemsstat.
Enhet för passagerarinformation
4 §
Det ska vid Polismyndigheten finnas en enhet för  passagerarinformation. Enheten ska ansvara för att
1. samla in PNR-uppgifter från lufttrafikföretag, bevara och  i övrigt behandla uppgifterna, och
2. överföra PNR-information till behöriga mottagare och  tredjeländer.
Tillåten behandling av PNR-information
5 §
PNR-information får endast behandlas i syfte att  förebygga, förhindra, upptäcka, utreda eller lagföra  terroristbrottslighet eller annan allvarlig brottslighet, om  inte annat anges i 6 § eller 5 kap. 3 §.
Nationell säkerhet
6 §
Lagens bestämmelser om behandling av personuppgifter  gäller inte för behöriga myndigheter i verksamhet som rör  nationell säkerhet.
Enheten för passagerarinformation får behandla  PNR-information när det är nödvändigt för att tillhandahålla  uppgifter som behövs för sådan verksamhet.
Förbud mot behandling av känsliga personuppgifter
7 §
PNR-uppgifter som utgör sådana personuppgifter som  avslöjar ras, etniskt ursprung, politiska åsikter, religiös  eller filosofisk övertygelse eller medlemskap i fackförening  eller som rör hälsa, sexualliv eller sexuell läggning får  inte behandlas enligt lagen.
2 kap. Lufttrafikföretagens skyldigheter
Överföring av PNR-uppgifter till enheten för  passagerarinformation
1 §
Lufttrafikföretag ska till enheten för  passagerarinformation inför varje flygning som ankommer till  eller avgår från Sverige överföra sådana PNR-uppgifter som  anges i bilagan till lagen. PNR-uppgifterna ska endast  överföras i de fall lufttrafikföretagen samlar in uppgifterna  som en del av sin normala verksamhet.
Om flygningens linjebeteckning delas med ett eller flera  andra lufttrafikföretag, ska det lufttrafikföretag som utför  flygningen överföra PNR-uppgifter om samtliga passagerare.
2 §
PNR-uppgifterna ska överföras
1. 24-48 timmar före flygningens avgång, och
2. omedelbart efter det att gatens dörrar har stängts.
Den andra överföringen får begränsas till uppdateringar och  kompletteringar av de uppgifter som överfördes vid det första  tillfället.
3 §
Lufttrafikföretag ska på begäran av enheten för  passagerarinformation överföra PNR-uppgifter även vid andra  tidpunkter än de som anges i 2 §, om enheten bedömer att det  i ett enskilt fall är nödvändigt med tillgång till  PNR-uppgifter för att avvärja en specifik och faktisk fara  med anknytning till terroristbrottslighet eller annan  allvarlig brottslighet.
4 §
Lufttrafikföretag ska överföra PNR-uppgifterna  elektroniskt. Enheten för passagerarinformation får inte  medges direktåtkomst till PNR-uppgifter som behandlas vid  lufttrafikföretagen.
5 §
Lufttrafikföretag som är skyldiga att överföra  PNR-uppgifter får anlita ett personuppgiftsbiträde för att  utföra överföringen.
Information till passagerare
6 §
Lufttrafikföretag ska informera passagerare om  överföringen av PNR-uppgifter till enheten för  passagerarinformation och om skälen till överföringen.
Rätt att meddela föreskrifter
7 §
Regeringen eller den myndighet som regeringen  bestämmer kan med stöd av 8 kap. 7 § regeringsformen meddela  föreskrifter om lufttrafikföretagens överföring av  PNR-uppgifter till enheten för passagerarinformation.
3 kap. Behandling av PNR-information vid enheten för  passagerarinformation
PNR-databas
1 §
PNR-uppgifter som har överförts från ett  lufttrafikföretag ska bevaras i en databas vid enheten för  passagerarinformation.
2 §
Enheten för passagerarinformation ska behandla  PNR-informationen i Sverige.
Personuppgiftsansvar
3 §
Polismyndigheten är personuppgiftsansvarig för den  behandling av personuppgifter som utförs vid enheten för  passagerarinformation.
Tillåtna ändamål för behandling av PNR-uppgifter
4 §
Enheten för passagerarinformation får, om inte 1 kap. 
6 § är tillämplig, endast behandla PNR-uppgifter som har  överförts från ett lufttrafikföretag för att
1. göra en förhandsbedömning av passagerare före deras  beräknade ankomst till eller avresa från Sverige i syfte att  välja ut personer som behöver utredas ytterligare av behöriga  myndigheter eller Europol, på grund av att dessa personer kan  vara inblandade i terroristbrottslighet eller annan allvarlig  brottslighet,
2. fullgöra sina uppgifter att överföra PNR-information till  behöriga mottagare eller tredjeländer, eller
3. göra analyser för att uppdatera eller skapa nya kriterier  som ska användas vid förhandsbedömningar.
5 §
Vid en förhandsbedömning får PNR-uppgifter
1. jämföras med register eller andra uppgiftssamlingar som är  relevanta för att förebygga, förhindra, upptäcka, utreda  eller lagföra terroristbrottslighet eller annan allvarlig  brottslighet, och
2. behandlas enligt på förhand utformade och fastställda  kriterier som är riktade, proportionella och avgränsade och  som inte grundas på sådana känsliga personuppgifter som avses  i 1 kap. 7 §.
6 §
Om enheten för passagerarinformation har mottagit  PNR-information från motsvarande enheter i andra  medlemsstater får enheten bara behandla informationen för att  vidarebefordra den till behöriga myndigheter.
Tillgång till PNR-information
7 §
Endast den som tjänstgör vid enheten för  passagerarinformation och den som fullgör uppgifter enligt  lagen får ha tillgång till PNR-information som behandlas vid  enheten. Tillgången ska begränsas till vad han eller hon  behöver för att kunna fullgöra sina arbetsuppgifter.
Förbud mot direktåtkomst
8 §
Direktåtkomst till PNR-information som behandlas vid  enheten för passagerarinformation får inte medges.
Tid som PNR-uppgifter ska bevaras
9 §
PNR-uppgifter som behandlas vid enheten för  passagerarinformation ska bevaras i fem år från det att de  kommit in från ett lufttrafikföretag. Därefter ska de  förstöras.
10 §
PNR-uppgifter som inte anges i bilagan till lagen  eller som utgör sådana känsliga personuppgifter som avses i 
1 kap. 7 § ska omedelbart förstöras om de kommer in till  enheten för passagerarinformation.
Behörighetsbegränsning av PNR-uppgifter
11 §
Följande PNR-uppgifter ska behörighetsbegränsas sex  månader efter att de har kommit in från ett lufttrafikföretag  om de kan användas för att identifiera en person:
1. namn på passagerare,
2. antal passagerare som reser tillsammans,
3. adress och kontaktuppgifter,
4. alla former av betalningsinformation, inklusive  faktureringsadress,
5. uppgifter om bonusprogram,
6. allmänna anmärkningar, och
7. uppgifter enligt punkt 18 i bilagan till lagen.
Dataskyddsombud
12 §
Polismyndigheten ska utse ett dataskyddsombud för  enheten för passagerarinformation.
Dataskyddsombudet ska ha tillgång till alla uppgifter som  behandlas vid enheten.
13 §
Dataskyddsombudet vid enheten för  passagerarinformation ansvarar för att fullgöra de uppgifter  som anges i 3 kap. 14 § brottsdatalagen (2018:177).
En enskild ska ha rätt att kontakta dataskyddsombudet i alla  frågor som rör behandling av hans eller hennes PNR-uppgifter  enligt denna lag.
14 §
Om dataskyddsombudet vid enheten för  passagerarinformation anser att den personuppgiftsansvarige  bryter mot bestämmelser för behandling av PNR-uppgifter, ska  han eller hon anmäla det till tillsynsmyndigheten.
Rätt att meddela föreskrifter
15 §
Regeringen eller den myndighet som regeringen  bestämmer kan med stöd av 8 kap. 7 § regeringsformen meddela  föreskrifter om enheten för passagerarinformations behandling  av PNR-information och dataskyddsombudets uppgifter.
4 kap. Överföring av PNR-information från enheten
för passagerarinformation
Överföring till behöriga myndigheter
1 §
Enheten för passagerarinformation ska så snart som  möjligt överföra PNR-information till en eller flera behöriga  myndigheter för att
1. en vidare granskning ska göras av PNR-information  beträffande passagerare som har valts ut vid en  förhandsbedömning,
2. besvara en begäran från en behörig myndighet om att ta del  av PNR-information, eller
3. vidarebefordra PNR-information som har mottagits från en  motsvarande enhet i en annan medlemsstat.
En befattningshavare vid enheten ska före överföring enligt  första stycket 1 bedöma om PNR-informationen är relevant för  vidare granskning av den behöriga myndigheten.
Överföring till andra medlemsstater
2 §
Enheten för passagerarinformation ska så snart som  möjligt överföra PNR-information till en motsvarande enhet i  en annan medlemsstat för att
1. en vidare granskning ska göras av PNR-information  beträffande passagerare som har valts ut vid en  förhandsbedömning, eller
2. besvara en begäran från enheten i den andra medlemsstaten  om att ta del av PNR-information.
En befattningshavare vid enheten ska före överföring enligt  första stycket 1 bedöma om PNR-informationen är relevant för  vidare granskning i den andra medlemsstaten.
3 §
När det i ett enskilt brådskande fall är absolut  nödvändigt ska enheten för passagerarinformation besvara en  begäran från en myndighet som har utsetts som behörig i en  annan medlemsstat och överföra PNR-information direkt till  den myndigheten.
4 §
När det i ett enskilt fall är nödvändigt med tillgång  till PNR-uppgifter för att avvärja en specifik och faktisk  fara med anknytning till terroristbrottslighet eller annan  allvarlig brottslighet, ska enheten för passagerarinformation  på begäran av en motsvarande enhet i en annan medlemsstat  inhämta PNR-uppgifter vid andra tidpunkter än de som anges i 
2 kap. 2 § och överföra dessa till den enhet som har begärt  dem.
Överföring till Europol
5 §
Enheten för passagerarinformation ska så snart som  möjligt överföra PNR-information till Europol för att
1. en vidare granskning ska göras av PNR-information  beträffande passagerare som har valts ut vid en  förhandsbedömning, eller
2. besvara en begäran från Europol om att ta del av  PNR-information.
En befattningshavare vid enheten ska före överföring enligt  första stycket 1 bedöma om PNR-informationen är relevant för  vidare granskning av Europol.
Villkor för överföring
6 §
Överföring enligt 1 § första stycket 2, 2 § första  stycket 2, 3 § och 5 § första stycket 2 får endast ske om det  av begäran framgår att PNR-informationen ska användas i syfte  att förebygga, förhindra, upptäcka, utreda eller lagföra  terroristbrottslighet eller annan allvarlig brottslighet.
Överföring till tredjeland
7 §
Enheten för passagerarinformation får besvara en  begäran och överföra PNR-information till en myndighet i ett  tredjeland som är behörig att bedriva verksamhet för att  förebygga, förhindra, upptäcka, utreda eller lagföra  terroristbrottslighet eller annan allvarlig brottslighet.  PNR-information får överföras under förutsättning att
1. överföringen omfattas av ett beslut om adekvat skyddsnivå,  tillräckliga skyddsåtgärder eller ett undantag för särskilda  situationer enligt 8 kap. 1 § första stycket 3  brottsdatalagen (2018:177),
2. överföringen är nödvändig för att förebygga, förhindra,  upptäcka, utreda eller lagföra terroristbrottslighet eller  annan allvarlig brottslighet, och
3. tredjelandet har godtagit att uppgifterna får  vidareöverföras till ett annat tredjeland endast om det är  absolut nödvändigt för att förebygga, förhindra, upptäcka,  utreda eller lagföra terroristbrottslighet eller annan  allvarlig brottslighet och efter det att ett uttryckligt  medgivande till vidareöverföringen har inhämtats från enheten  för passagerarinformation.
8 §
Enheten för passagerarinformation ska vid överföring  av PNR-information till ett tredjeland ställa upp villkor som  begränsar möjligheten att använda informationen i strid med  lagens syften.
9 §
Om enheten för passagerarinformation har fått  PNR-information från en annan medlemsstat krävs ett  medgivande från den medlemsstaten till överföringen enligt 
8 kap. 2 § första stycket brottsdatalagen (2018:177).
Om medgivande till överföringen på grund av tidsbrist inte  kan hämtas in i förväg, får informationen ändå överföras om  det är absolut nödvändigt för att avvärja en specifik och  faktisk fara med anknytning till terroristbrottslighet eller  annan allvarlig brottslighet.
Rätt att meddela föreskrifter
10 §
Regeringen eller den myndighet som regeringen  bestämmer kan med stöd av 8 kap. 7 § regeringsformen meddela  föreskrifter om uppställande av villkor vid överföring till  tredjeland och om information till en annan medlemsstat när  PNR-information har överförts utan förhandsmedgivande.
Överföring av behörighetsbegränsade PNR-uppgifter i sin  fullständiga form
11 §
PNR-uppgifter som är behörighetsbegränsade enligt 
3 kap. 11 § får endast överföras i sin fullständiga form till  behöriga mottagare eller ett tredjeland om det rimligen kan  antas vara nödvändigt för att förebygga, förhindra, upptäcka,  utreda eller lagföra terroristbrottslighet eller annan  allvarlig brottslighet.
Om en förundersökning pågår ska en begäran från en behörig  myndighet om att få tillgång till fullständiga PNR-uppgifter  beslutas av en åklagare.
I de fall som inte omfattas av andra stycket krävs att  tillstånd till överföringen har lämnats av Polismyndigheten.
5 kap. Behöriga myndigheters behandling av PNR-information
Förstöring av PNR-information
1 §
En behörig myndighet som har mottagit PNR-information  från enheten för passagerarinformation efter enhetens  förhandsbedömning ska omedelbart förstöra informationen om  den visar sig sakna betydelse för att förebygga, förhindra,  upptäcka, utreda eller lagföra terroristbrottslighet eller  annan allvarlig brottslighet.
2 §
Om en behörig myndighet mottar PNR-uppgifter som utgör  sådana känsliga personuppgifter som avses i 1 kap. 7 § ska  uppgifterna omedelbart förstöras.
Behandling av PNR-information för annan brottslighet
3 §
Om det har kommit fram uppgifter om ett annat brott än  terroristbrottslighet eller annan allvarlig brottslighet i  samband med en brottsbekämpande åtgärd som en behörig  myndighet vidtar till följd av behandling av PNR-information,  får informationen, utöver vad som anges i 1 kap. 5 §,  användas för att förhindra, utreda eller lagföra brottet.
Automatiserade beslut
4 §
Ett beslut som har rättsliga följder för en fysisk  person eller annars i betydande grad påverkar honom eller  henne får inte enbart grundas på en automatiserad behandling  av PNR-uppgifter.
Rätt att meddela föreskrifter
5 §
Regeringen eller den myndighet som regeringen  bestämmer kan med stöd av 8 kap. 7 § regeringsformen meddela  föreskrifter om behöriga myndigheters inhämtande av  PNR-information.
6 kap. Sanktionsavgifter
Överträdelser av lufttrafikföretag
1 §
En sanktionsavgift ska tas ut av ett lufttrafikföretag  som inte har överfört PNR-uppgifter enligt bestämmelserna i  denna lag eller föreskrifter som har meddelats i anslutning  till lagen.
2 §
Sanktionsavgiften ska för varje flygning som har  utförts utan att lufttrafikföretaget har fullgjort sin  överföringsskyldighet bestämmas till lägst 20 000 kronor och  högst 100 000 kronor. När sanktionsavgiftens storlek  fastställs ska särskild hänsyn tas till antal passagerare på  flygningen och om lufttrafikföretaget tidigare har begått en  överträdelse.
Sanktionsavgiften får sättas ned helt eller delvis om  överträdelsen är ursäktlig eller om det annars med hänsyn  till omständigheterna skulle vara oskäligt att ta ut  avgiften.
3 §
Polismyndigheten beslutar om sanktionsavgift för  lufttrafikföretag.
Sanktionsavgiften tillfaller staten.
4 §
En sanktionsavgift får endast beslutas om den som  avgiften ska tas ut av har fått tillfälle att yttra sig inom  två år från den dag då överträdelsen ägde rum.
5 §
En sanktionsavgift ska betalas till Polismyndigheten  inom 30 dagar från det att beslutet om att ta ut avgiften  fick laga kraft eller inom den längre tid som anges i  beslutet.
Om sanktionsavgiften inte betalas inom den tid som anges i  första stycket, ska Polismyndigheten lämna den obetalda  avgiften för indrivning. Bestämmelser om indrivning finns i  lagen (1993:891) om indrivning av statliga fordringar m.m.  Vid indrivning får verkställighet ske enligt  utsökningsbalken.
Avgiften faller bort i den utsträckning verkställighet inte  har skett inom fem år från det att beslutet fick laga kraft.
6 §
Polismyndighetens beslut om sanktionsavgift får  överklagas till allmän förvaltningsdomstol.
Prövningstillstånd krävs vid överklagande till kammarrätten.
Överträdelser av personuppgiftsansvarig myndighet
7 §
En sanktionsavgift får tas ut av en  personuppgiftsansvarig myndighet vid överträdelse av  bestämmelserna i
1. 1 kap. 5 eller 7 §,
2. någon av 3 kap. 2 eller 4-11 §§,
3. 4 kap. 7, 9 eller 11 §, eller
4. 5 kap. 1, 2 eller 4 §.
8 §
Vad som anges i 6 kap. 3 § tredje stycket och 4-8 §§  brottsdatalagen (2018:177) ska tillämpas när en  sanktionsavgift tas ut enligt 7 §.
Sanktionsavgiften ska vara högst 10 000 000 kronor.
Det framgår av 7 kap. 3 § brottsdatalagen att  tillsynsmyndighetens beslut om sanktionsavgift kan  överklagas.
Rätt att meddela föreskrifter
9 §
Regeringen eller den myndighet som regeringen  bestämmer kan med stöd av 8 kap. 7 § regeringsformen meddela  närmare föreskrifter om sanktionsavgifter enligt denna lag.
7 kap. Övriga bestämmelser
Enskildas rättigheter
1 §
Vid behandling i strid med 1 kap. 5 eller 7 § eller 
3 kap. 9 § ska 4 kap. 10 § brottsdatalagen (2018:177) om en  registrerads rätt till radering eller begränsning av  behandling av personuppgifter tillämpas.
2 §
Vid behandling i strid med bestämmelser till skydd för  personuppgifter i denna lag eller föreskrifter som har  meddelats i anslutning till lagen ska bestämmelsen om  skadestånd i 7 kap. 1 § brottsdatalagen (2018:177) tillämpas.
Tillsyn
3 §
Tillsyn över personuppgiftsbehandling enligt denna lag  ska utföras av den nationella tillsynsmyndigheten enligt  brottsdatalagen (2018:177) och i enlighet med bestämmelserna  om tillsyn i den lagen.
Bilaga
PNR-uppgifter som enligt 2 kap. 1 § ska överföras från  lufttrafikföretag till enheten för passagerarinformation:
1. PNR-uppgifternas lokaliseringskod,
2. datum för bokning och utfärdande av biljett,
3. planerat eller planerade resedatum,
4. namn,
5. adress och kontaktuppgifter (telefonnummer och  e-postadress),
6. all betalningsinformation, inklusive faktureringsadress,
7. fullständig resplan,
8. uppgifter om bonusprogram,
9. resebyrå eller reseagent,
10. passagerarens resestatus, inklusive resebekräftelser,  incheckningsstatus, upplysningar om passagerare som inte  infinner sig och passagerare utan bokning,
11. delade PNR-uppgifter,
12. allmänna anmärkningar, inklusive alla tillgängliga  uppgifter om ensamresande barn under 18 år, såsom namn, kön,  ålder, språkkunskaper, namn och kontaktuppgifter för den  person som följer barnet till incheckning för avresan och  denna persons förhållande till barnet, namn och  kontaktuppgifter för den person som hämtar barnet vid  ankomsten och denna persons förhållande till barnet samt  flygplatspersonal som ledsagar barnet vid avresan respektive  ankomsten,
13. biljettinformation, inklusive biljettnummer, datum för  utfärdande av biljetten, enkelbiljetter och automatisk  biljettprisuppgift,
14. platsnummer och annan platsinformation,
15. information om gemensam linjebeteckning,
16. all bagageinformation,
17. antal medresenärer och deras namn,
18. all eventuell förhandsinformation (API-uppgifter) som har  samlats in, inklusive typ av identitetshandling,  identitetshandlingens nummer, utfärdandeland, sista  giltighetsdag, nationalitet, efternamn, förnamn, kön,  födelsedatum, lufttrafikföretag, flygnummer, utresedatum,  ankomstdatum, avreseflygplats, ankomstflygplats, avresetid  och ankomsttid, och
19. alla ändringar som har gjorts av de PNR-uppgifter som  anges i punkt 1-18.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.