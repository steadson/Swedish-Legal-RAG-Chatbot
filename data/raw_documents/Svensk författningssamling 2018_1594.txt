Title: Förordning (2018:1594) om bidrag till kommuner för kostnader för flyttning, uppställning och skrotning av vissa fordon
SFS Number: Svensk författningssamling 2018:1594
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181594-om-bidrag-till-kommuner-for_sfs-2018-1594/
Source Link: http://rkrattsbaser.gov.se/sfst?bet=2018:1594
Amendment Register Link: http://rkrattsbaser.gov.se/sfsr?bet=2018:1594
Ministry/Authority: Landsbygds- och infrastrukturdepartementet RSIB TM
Issued: 2018-10-18
Metadata: {"Utfärdad": "2018-10-18"}

==================================================

Förordning (2018:1594) om bidrag till kommuner för kostnader för flyttning, uppställning och skrotning av vissa fordon
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1594
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2018-10-18
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om bidrag  till kommuner för kostnader för flyttning, uppställning och  skrotning av vissa fordon.
2 §
Denna förordning är meddelad med stöd av 8 kap. 7 §  regeringsformen.
Mottagare och villkor
3 §
Bidrag lämnas till kommuner.
4 §
Bidrag får lämnas, i mån av tillgång på medel, för  skäliga kostnader som en kommun har haft för fordon som har  flyttats med stöd av 2 a § lagen (1982:129) om flyttning av  fordon i vissa fall och 2 § 3 f förordningen (1982:198) om  flyttning av fordon i vissa fall.
Bidrag får lämnas endast för sådana kostnader för flyttning,  uppställning och skrotning av fordon.
Bidrag får lämnas med maximalt 5 000 kr per fordon.
Ansökan och beslut
5 §
Kammarkollegiet prövar frågor om bidrag enligt denna  förordning.
6 §
En ansökan om bidrag ska vara skriftlig och ges in  till Kammarkollegiet. Ansökan ska undertecknas av den sökande  kommunen.
7 §
En ansökan om bidrag ska göras efter det att det  aktuella fordonet har skrotats. En ansökan om bidrag ska ha  kommit in till Kammarkollegiet senast vid den tidpunkt som  Kammarkollegiet föreskriver. När ansökningstiden har gått ut  ska Kammarkollegiet pröva samtliga inkomna ansökningar.
8 §
Om tillgängliga medel understiger det bidrag som kan  beviljas, ska bidraget sättas ned i lika mån för alla som ska  beviljas bidrag.
Kammarkollegiet betalar ut bidraget.
9 §
En kommun som ansöker om bidrag ska på begäran av  Kammarkollegiet lämna de uppgifter som behövs för prövningen.  Om kommunen inte följer en sådan begäran, får ansökan prövas  i befintligt skick.
Återbetalning och återkrav
10 §
En kommun som har fått bidrag är  återbetalningsskyldig om bidraget har beviljats felaktigt  eller med för högt belopp och kommunen skäligen borde ha  insett detta.
På bidrag som krävs tillbaka ska ränta betalas från och med  den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om en kommun är återbetalningsskyldig ska Kammarkollegiet  besluta att helt eller delvis kräva tillbaka bidraget med  ränta. Om det finns särskilda skäl, får Kammarkollegiet  besluta att sätta ned räntekravet helt eller delvis.
Uppföljning
11 §
Kammarkollegiet ska till regeringen årligen redovisa  hur bidraget har använts. En kommun som tagit emot bidrag ska  på Kammarkollegiets begäran lämna de uppgifter som behövs för  uppföljning av hur bidraget använts.
Rätt att meddela föreskrifter
12 §
Kammarkollegiet får meddela föreskrifter om  verkställigheten av denna förordning.
Överklagande
13 §
Beslut enligt denna förordning får inte överklagas.
Övergångsbestämmelser
2018:1594
1. Denna förordning träder i kraft den 15 november 2018.
2. Bidrag enligt förordningen lämnas dock för tid från och  med den 1 januari 2018.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.