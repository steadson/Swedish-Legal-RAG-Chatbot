Title: Militärtrafikförordning (2009:212)
SFS Number: Svensk författningssamling 2009:212
URL: https://www.riksdagen.se/sv/dokument-och-lagar/dokument/svensk-forfattningssamling/militartrafikforordning-2009212_sfs-2009-212/
Source Link: http://rkrattsbaser.gov.se/sfst?bet=2009:212
Amendment Register Link: http://rkrattsbaser.gov.se/sfsr?bet=2009:212
Ministry/Authority: Landsbygds- och infrastrukturdepartementet RSIB TM
Issued: 2009-03-26
Metadata: {"Utfärdad": "2009-03-26", "Ändrad": "t.o.m. SFS 2024:698"}

==================================================

Militärtrafikförordning (2009:212)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:212
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2009-03-26
Ändrad
:   
t.o.m. SFS 2024:698
Övrig text
:   
Rättelseblad 2012:879 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Trafik vid militär operation och militär övning m.m.
3 kap. Fordons beskaffenhet och utrustning m.m.
4 kap. Besiktning av fordon
5 kap. Registrering av fordon i militärt fordonsregister m.m.
6 kap. Behörighet att föra fordon
7 kap. Utbildning av förare inom Försvarsmakten
8 kap. Övriga bestämmelser
1 kap. Allmänna bestämmelser
1 §
Denna förordning innehåller särskilda bestämmelser om
1. trafik på väg och i terräng vid militär operation och militär övning m.m. (2 kap.),
2. beskaffenhet av och utrustning för fordon som brukas av Försvarsmakten, Försvarets materielverk och Försvarets radioanstalt (3 kap.),
3. besiktning av fordon för registrering i det militära fordonsregistret (4 kap.),
4. registrering av fordon i det militära fordonsregistret (5 kap.),
5. behörighet att föra fordon som brukas av Försvarsmakten, Försvarets materielverk och Försvarets radioanstalt (6 kap.),
6. utbildning av fordonsförare inom Försvarsmakten (7 kap.), och
7. förordnande av personal att utföra vissa uppgifter inom trafikområdet m.m. (8 kap.).
2 §
I denna förordning används följande beteckningar med den betydelse som anges nedan. Andra beteckningar som används i förordningen har samma betydelse som i lagen (2001:559) om vägtrafikdefinitioner och i förordningen (2001:651) om vägtrafikdefinitioner.
Beteckning              Betydelse
Kronskylt               Skylt som visar att ett fordon brukas
av Försvarsmakten
Militär besiktningsman  Den som har förordnats av
Försvarsmakten eller Försvarets
materielverk att fullgöra vissa
uppgifter i fråga om besiktning av
fordon som tillhör eller brukas av
Försvarsmakten
Militär operation       Verksamhet för att försvara landet
genom insättande av stridskrafter,
samt militärt stöd till polisen
enligt lagen (2006:343) om
Försvarsmaktens stöd till polisen
vid terrorismbekämpning
Militär övning          Militär utbildning som inte är
körkortsutbildning
Militärt
utryckningsfordon       Fordon som är upptaget som ett
militärt utryckningsfordon i det
militära fordonsregistret
Militärt förarbevis     Särskilt förarbevis för förare av
fordon som brukas av Försvarsmakten,
Försvarets materielverk eller
Försvarets radioanstalt
3 § Bestämmelserna i denna förordning om chef för bataljon, kompani eller militärpolispluton gäller även chef för annat motsvarande förband.
4 §
När undantag görs med stöd av denna förordning från bestämmelser i en annan författning ska särskild omsorg och varsamhet iakttas och de särskilda åtgärder vidtas som med hänsyn till omständigheterna behövs för att undvika trafikolycka, skada på vägen eller i terrängen och för att underlätta framkomligheten för annan trafik.
4 a §
Bestämmelserna om mobiltelefon och annan  kommunikationsutrustning i 4 kap. 10 e § andra meningen  trafikförordningen (1998:1276) gäller inte när ett fordon  används i tjänsteutövning av personal inom Försvarsmakten  eller Försvarets materielverk.
Försvarsmakten får, efter att ha hört Försvarets  materielverk, meddela föreskrifter om verkställigheten av  första stycket. Förordning (2018:1494).
5 §
I fråga om militärt utryckningsfordon ska  bestämmelserna om utryckningsfordon i trafikförordningen 
(1998:1276) tillämpas endast om inte något annat anges i  denna förordning. Förordning (2018:1494).
6 §
Särskilda anvisningar för militär trafik ges genom militära trafikanvisningsmärken. Försvarsmakten ansvarar för att sådana märken sätts upp och underhålls.
Försvarsmakten får meddela föreskrifter om utformning och användning av märken enligt första stycket.
7 §
Lagen (1998:492) om biluthyrning, förordningen (1998:780)
om biluthyrning, Europaparlamentets och rådets förordning (EG)
nr 1071/2009 av den 21 oktober 2009 om gemensamma regler beträffande de villkor som ska uppfyllas av personer som bedriver yrkesmässig trafik och om upphävande av rådets direktiv 96/26/EG, yrkestrafiklagen (2012:210), yrkestrafikförordningen (2012:237), taxitrafiklagen (2012:211)
och taxitrafikförordningen (2012:238) ska inte gälla vid uthyrning av en bil eller ett terrängmotorfordon till Försvarsmakten eller vid tillhandahållande av en bil eller ett terrängmotorfordon med förare mot ersättning vid en militär operation eller militär övning. Förordning (2012:247).
2 kap. Trafik vid militär operation och militär övning m.m.
Militär operation
1 §
Under en militär operation får
1. fordon som brukas av Försvarsmakten föras samt stannas eller parkeras på det sätt som med hänsyn till omständigheterna är lämpligt trots bestämmelserna i trafikförordningen (1998:1276), terrängkörningslagen
(1975:1313) och terrängkörningsförordningen (1978:594) eller föreskrifter som meddelats med stöd av någon av dessa författningar, och
2. militär avdelning förflytta sig till fots trots bestämmelsen i 7 kap. 5 § trafikförordningen.
2 §
Utöver det som anges i 1 § får Försvarsmakten, om det är nödvändigt för att genomföra en militär operation, i ett enskilt fall besluta om de undantag som behövs från denna förordning, körkortslagen (1998:488), körkortsförordningen
(1998:980), fordonsförordningen (2009:211), trafikförordningen (1998:1276) eller föreskrifter som meddelats med stöd av någon av dessa författningar. Rätten att på Försvarsmaktens vägnar besluta om undantag tillkommer kompanichef eller högre chef.
3 §
Försvarsmakten får meddela sådana lokala trafikföreskrifter som avses i 10 kap. 1 § trafikförordningen
(1998:1276), om det behövs för att genomföra en militär operation. Rätten att besluta på Försvarsmaktens vägnar i sådana fall tillkommer kompanichef eller högre chef eller chef för trafik- eller militärpolispluton.
4 §
Lokala trafikföreskrifter som avses i 3 § ska kungöras enligt bestämmelserna i förordningen (2007:231) om elektroniskt kungörande av vissa trafikföreskrifter.
Det som föreskrivs om underrättelser och utmärkning i 10 kap.
12-13 a §§ trafikförordningen (1998:1276) ska gälla även för sådana föreskrifter som har meddelats enligt 3 §. Om det behövs får dock föreskrifterna i stället märkas ut på något annat tydligt sätt. Trots bestämmelserna i 1 kap. 6 §
vägmärkesförordningen (2007:90) ansvarar Försvarsmakten för att de vägmärken och andra anordningar som behövs för utmärkning av föreskrifterna sätts upp och underhålls.
Förordning (2009:222).
5 §
Om det under en militär operation uppkommer ett tillfälligt behov av trafikreglering, får en trafikpost med förordnande enligt 8 kap. 1 § ge nödvändiga anvisningar för trafiken.
6 §
Försvarsmakten får meddela föreskrifter för verkställigheten av 1-5 §§.
Militär övning
7 §
Under en militär övning får fordon som brukas av  Försvarsmakten eller av någon annan myndighet som deltar i  övningen
- föras trots bestämmelserna i 3 kap. 2, 4 och 6-13 §§, 17 §  sjätte stycket, 21 § första stycket, 68-74, 77, 82 och 83 §§, 
4 kap. 2-6, 10, 12, 13, 15, 15 a, 17, 17 a, 18, 19-21 och 22  a-22 d §§, 5 kap. 1-5 §§, 6 kap. 1-5 §§ och 9 kap. 1 § första  stycket 1 trafikförordningen (1998:1276) eller i föreskrifter  som meddelats med stöd av den förordningen, och
- stannas eller parkeras trots bestämmelserna i 3 kap. 47 § 
3, 48, 49, 49 a, 52-55 §§ och 9 kap. 1 § första stycket 5  trafikförordningen eller i föreskrifter som meddelats med  stöd av den förordningen.
Försvarsmakten får meddela föreskrifter för verkställigheten  av första stycket. Förordning (2018:1564).
8 §
Under en militär övning inom ett militärt område eller ett militärt övningsområde får en militär avdelning förflytta sig till fots utan att följa bestämmelserna i 7 kap. 5 §
trafikförordningen (1998:1276).
9 §
Under en militär övning och förberedelse för en sådan övning får fordon som brukas av Försvarsmakten föras i terräng trots bestämmelserna i terrängkörningslagen
(1975:1313) och terrängkörningsförordningen (1978:594).
Försvarsmakten får meddela föreskrifter för verkställigheten av första stycket.
10 §
Försvarsmakten ska efter samråd med länsstyrelsen vidta de åtgärder som med hänsyn till omständigheterna behövs till säkerhet för trafiken inom ett övningsområde. Länsstyrelsen får meddela sådana lokala trafikföreskrifter som avses i 10 kap. 1 § trafikförordningen (1998:1276) och som föranleds av övningsverksamheten.
Om det behövs för att genomföra en militär övning och länsstyrelsens beslut inte kan avvaktas utan särskild olägenhet, får lokala trafikföreskrifter meddelas av Försvarsmakten. Rätten att besluta på Försvarsmaktens vägnar i sådana fall tillkommer bataljonschef, högre chef eller chef för trafik- eller militärpolispluton.
11 §
Lokala trafikföreskrifter som avses i 10 § ska kungöras enligt bestämmelserna i förordningen (2007:231) om elektroniskt kungörande av vissa trafikföreskrifter.
Det som föreskrivs om underrättelser och utmärkning i 10 kap.
12-13 a §§ trafikförordningen (1998:1276) ska gälla även för sådana föreskrifter som har meddelats enligt 10 §. Trots bestämmelserna i 1 kap. 6 § vägmärkesförordningen (2007:90)
ansvarar Försvarsmakten för att de vägmärken och andra anordningar som behövs för utmärkning av föreskrifter som meddelats med stöd av 10 § andra stycket sätts upp.
Förordning (2009:222).
12 §
Om det under en militär övning uppkommer ett tillfälligt behov av trafikreglering, får en trafikpost med förordnande enligt 8 kap. 1 § ge nödvändiga anvisningar för trafiken.
13 §
När ett fordon brukas under en militär övning gäller bestämmelserna i 2 kap. 10 och 11 §§ fordonslagen (2002:574)
endast då det finns uppenbar anledning att anta att fordonet är så bristfälligt att det inte kan användas utan fara för trafiksäkerheten.
Trafik i andra fall än vid militär operation och övning
14 §
I andra fall än vid en militär operation eller övning  får ett fordon som tillhör eller brukas av Försvarsmakten,  Försvarets materielverk eller Försvarets radioanstalt föras  trots bestämmelserna i 4 kap. 2-6, 12, 13, 15, 15 a, 17, 17 a  och 18 §§, 5 kap. 1, 4 och 5 §§ trafikförordningen 
(1998:1276) eller i föreskrifter som meddelats med stöd av  den förordningen
1. för provkörning i samband med tillverkning eller  reparation av fordonet,
2. för färd kortaste lämpliga väg från hamn, järnvägsstation,  fabrik, reparationsverkstad, förvaringslokal eller liknande  till en annan sådan plats eller lokal eller till ett garage,  och
3. för färd kortaste lämpliga väg till och från ett  besiktningsorgan enligt 4 kap. 2 § fordonslagen (2002:574)  eller en militär besiktningsman för besiktning.
Försvarsmakten får meddela föreskrifter för verkställigheten  av första stycket. Förordning (2018:1564).
14 a §
I fråga om trafik i andra fall än vid en militär  operation eller militär övning får bestämmelserna om  miljözoner i 11 kap. 4 § trafikförordningen (1998:1276)  tillämpas. Förordning (2018:1564).
3 kap. Fordons beskaffenhet och utrustning m.m.
Allmänt
1 §
Bestämmelser om fordons beskaffenhet och utrustning finns i fordonsförordningen (2009:211).
Enligt 1 kap. 2 § fordonsförordningen gäller förordningen inte fordon som tillhör staten och är tillverkade för särskilda militära ändamål. Försvarsmakten får meddela föreskrifter om vilka fordon som ska anses vara sådana fordon och om sådana fordons beskaffenhet och utrustning. Ett sådant fordon får brukas i trafik endast om det är tillförlitligt från trafiksäkerhetssynpunkt och i övrigt lämpligt för trafik.
Sammankoppling av fordon
2 §
Trots bestämmelsen i 5 kap. 1 § 3 fordonsförordningen
(2009:211) får fordon som kopplas till ett motordrivet fordon brukas av Försvarsmakten för befordran av personal som tillhör Försvarsmakten.
Försvarsmakten får meddela föreskrifter för verkställigheten av första stycket.
Försvarsmakten får även meddela föreskrifter om hur fordon får sammankopplas när fordonen eller något av fordonen är eller ska vara registrerat i det militära fordonsregistret.
Kronskylt
3 §
Ett fordon som är upptaget i vägtrafikregistret och som är  avställt ska, när det brukas av Försvarsmakten enligt 10 §  lagen (2019:370) om fordons registrering och användning, vara  försett med en kronskylt. För kronskyltar ska bestämmelserna i 
3 kap. 6 och 7 §§ förordningen (2019:383) om fordons  registrering och användning tillämpas.
Försvarsmakten får meddela ytterligare föreskrifter om  utformning och användning av kronskyltar.  Förordning (2019:397).
4 kap. Besiktning av fordon
Registreringsbesiktning m.m.
1 §
Registreringsbesiktning eller enskilt godkännande av fordon för registrering i det militära fordonsregistret ska, utom i fråga om fordon som avses i tredje stycket, ske enligt tillämpliga bestämmelser i fordonsförordningen (2009:211) och föreskrifter som meddelats med stöd av den förordningen.
Registreringsbesiktning av fordon som omfattas av ett i Sverige giltigt typgodkännande eller enskilt godkännande och som inte har förändrats på sådant sätt som anges i 5 § ska ske endast för att
- fastställa fordonets tekniska identitet, samt
- fastställa de uppgifter om fordonet som ska föras in i det militära fordonsregistret.
Försvarsmakten får meddela föreskrifter om registreringsbesiktning av fordon som tillverkats för särskilda militära ändamål.
2 §
Registreringsbesiktning och provning inför ett enskilt godkännande enligt 1 § får utföras av
1. ett besiktningsorgan enligt 4 kap. 2 § fordonslagen
(2002:574), eller
2. en militär besiktningsman.
3 §
Godkänns ett fordon vid en registreringsbesiktning eller genom enskilt godkännande ska de uppgifter som ska föras in i det militära fordonsregistret lämnas till Försvarsmakten.
Kontrollbesiktning
4 §
Periodiskt återkommande kontrollbesiktning ska ske av fordon som tagits in i det militära fordonsregistret.
Försvarsmakten får meddela föreskrifter om sådan besiktning.
Besiktning av ändrat fordon
5 §
Har ett fordon som är registrerat i det militära fordonsregistret ändrats så att det inte längre överensstämmer med utförandet vid registreringsbesiktningen enligt 1 § eller när typintyg, intyg om överensstämmelse eller intyg om enskilt godkännande utfärdades för fordonet, ska fordonet inom en månad från det att ändringen skedde genomgå en ny registreringsbesiktning.
Med ändring avses inte en ändring som endast omfattar
1. avvikelser som gäller fordonets utstyrsel och inte försämrar dess säkerhet,
2. byte av motorn mot en annan motor som helt stämmer överens med den förra, eller
3. byte av däckdimensionen på en traktor, ett motorredskap eller ett terrängmotorfordon.
Provkörning
6 §
Bestämmelserna i 3 kap. 4 och 5 §§ fordonslagen
(2002:574) ska tilllämpas på en militär besiktningsmans rätt att provköra fordon i samband med besiktning.
5 kap. Registrering av fordon i militärt fordonsregister m.m.
Registreringsplikt
1 §
Ett motordrivet fordon och släpfordon som tillhör  Försvarsmakten, Försvarets materielverk eller Försvarets  radioanstalt, eller som brukas av någon av dessa myndigheter  och som inte är registreringspliktigt enligt lagen (2019:370)  om fordons registrering och användning, samt fordon som  tillverkats för särskilt militärt ändamål, ska vara  registrerat i det militära fordonsregistret enligt denna  förordning. Det militära fordonsregistret förs av  Försvarsmakten.
Registreringsskyldighet enligt första stycket gäller inte
1. moped klass II,
2. motordrivna fordon avsedda att föras av gående eller  släpfordon som kopplas till ett sådant fordon, eller
3. motordrivna fordon och släpfordon som är registrerade i  vägtrafikregistret efter en anmälan enligt 13 §.
Försvarsmakten får meddela ytterligare föreskrifter om det  militära fordonsregistret. Förordning (2024:698).
2 §
Ett fordon får registreras i det militära fordonsregistret endast om det har godkänts vid en registreringsbesiktning eller meddelats ett enskilt godkännande enligt 4 kap. 1 §.
Uppgifter vid registrering
3 §
Vid registrering av ett fordon i det militära fordonsregistret ska de uppgifter föras in som behövs för att fordonet säkert ska kunna identifieras. I samband med registreringen ska Försvarsmakten tilldela fordonet ett registreringsnummer.
4 §
Försvarsmakten ska utfärda ett registreringsbevis om det inte är obehövligt av särskilda skäl. Registreringsbeviset ska innehålla tekniska uppgifter om fordonet och de ytterligare uppgifter som Försvarsmakten föreskriver.
Försvarsmakten får meddela föreskrifter om utformningen av registreringsbevis.
5 §
Vid registrering i det militära fordonsregistret av ett fordon som är registrerat i vägtrafikregistret ska Försvarsmakten lämna uppgift om registreringen till Transportstyrelsen.
Militär registreringsskylt
6 §
Ett registrerat fordon ska vara försett med en militär  registreringsskylt. Fordonets registreringsnummer ska anges på  skylten med gula siffror på svart botten. Om det finns  särskilda skäl, får registreringsnumret i stället markeras  direkt på fordonet. En sådan markering ska jämställas med en  registreringsskylt.
6 a §
Ett amerikanskt militärt fordon som finns i Sverige inom  ramen för avtalet den 5 december 2023 mellan Sverige och  Amerikas förenta stater om försvarssamarbete får på begäran av  en amerikansk försvarsmyndighet förses med svensk militär  registreringsskylt. Registreringsnumret får markeras direkt på  fordonet i enlighet med 6 § första stycket.
Ett fordon enligt första stycket får på begäran av en  amerikansk försvarsmyndighet registreras i det militära  fordonsregistret. Förordning (2024:603).
För registreringsskyltar gäller bestämmelserna i 3 kap. 6 och 
7 §§ förordningen (2019:383) om fordons registrering och  användning i tillämpliga delar.
Försvarsmakten får meddela ytterligare föreskrifter om  utformning och användning av militära registreringsskyltar.
Förordning (2019:397).
Brukande av fordon
7 §
Ett fordon som är registreringspliktigt enligt 1 § får brukas endast om det är registrerat i det militära fordonsregistret och försett med en militär registreringsskylt.
Trots första stycket får ett fordon som tillhör Försvarsmakten, Försvarets materielverk eller Försvarets radioanstalt brukas
1. för provkörning i samband med tillverkning eller reparation av fordonet,
2. för färd kortaste lämpliga väg från hamn, järnvägsstation, fabrik, reparationsverkstad, förvaringslokal eller liknande till en annan sådan plats eller lokal eller till ett garage,
3. för färd kortaste lämpliga väg till och från ett besiktningsorgan enligt fordonslagen (2002:574) eller en militär besiktningsman för besiktning eller provning inför ett enskilt godkännande.
Försvarsmakten får meddela föreskrifter om verkställigheten av andra stycket.
Militärt utryckningsfordon
8 §
Ett fordon får antecknas som ett militärt  utryckningsfordon i det militära fordonsregistret om det är  inrättat för ambulans- eller räddningstjänst och uppfyller  kraven på godkänd besiktning eller intyg om överensstämmelse i 
2 kap. 11 § förordningen (2019:383) om fordons registrering  och användning.
Försvarsmakten får, om det finns särskilda skäl, meddela  föreskrifter om att fordon även i andra fall får antecknas som  ett militärt utryckningsfordon. Förordning (2019:397).
Överlåtelse av registrerat fordon
9 §
Om ett fordon som är registrerat i det militära fordonsregistret överlåts och inte längre ska brukas av Försvarsmakten, Försvarets materielverk eller Försvarets radioanstalt ska fordonet avföras ur registret innan det överlämnas till den nya ägaren.
10 §
Vid överlåtelse av ett fordon som är registrerat i det  militära fordonsregistret, och som enligt lagen (2019:370) om  fordons registrering och användning ska vara registrerat i  vägtrafikregistret för att få användas, ska utdrag ur det  militära fordonsregistret samt, i förekommande fall, bevis om  tidpunkten för senast utförd kontrollbesiktning lämnas till  den nya ägaren.
Vid överlämnande av registerutdraget ska den nya ägaren  underrättas om bestämmelserna i 11 §. Förordning (2019:397).
11 §
Om ett fordon som avses i 10 §, men som inte har registrerats i vägtrafikregistret, har förstörts eller om det vidtagits någon annan åtgärd så att det kan antas att fordonet inte längre kommer att användas som registreringspliktigt fordon här i landet, ska den som förvärvat fordonet senast inom tre veckor anmäla detta förhållande till Försvarsmakten.
Anmälan ska göras skriftligen samt åtföljas av bevis om de meddelade uppgifternas riktighet.
12 §
Transportstyrelsen får, efter samråd med Försvarsmakten, meddela föreskrifter om registerutdrag enligt 10 § och anmälan enligt 11 §.
Anmälan om registrering i vägtrafikregistret
13 §
Försvarsmakten, Försvarets materielverk och Försvarets  radioanstalt får anmäla ett motordrivet fordon eller ett  släpfordon som tillhör någon av dessa myndigheter för  registrering i vägtrafikregistret. Om det finns särskilda  skäl, får Försvarsmakten besluta att ett sådant fordon även  ska vara registrerat i det militära fordonsregistret.
Försvarsmakten får, efter att ha gett Försvarets materielverk  och Försvarets radioanstalt tillfälle att yttra sig, meddela  föreskrifter om undantag från 6 § för fordon som är  registrerade i båda registren och om verkställigheten av  första stycket. Förordning (2024:698).
6 kap. Behörighet att föra fordon
1 §
Trots bestämmelserna i körkortslagen (1998:488) och körkortsförordningen (1998:980) om behörighet att föra motorcykel, tung lastbil, buss eller släpfordon får ett sådant fordon, när det brukas av Försvarsmakten, Försvarets materielverk eller Försvarets radioanstalt föras av den som har körkort med behörigheten B och militärt förarbevis för fordonsslaget.
2 §
Trots bestämmelserna i 2 kap. 1, 5 och 6 §§ körkortslagen
(1998:488) får motorcykel som kräver behörighet A eller B framföras av den som har körkort med behörigheten A1 eller A2 vid militär operation eller militär övning.
Förordning (2012:879).
3 §
Försvarsmakten får meddela föreskrifter om utformning och användning av militära förarbevis.
7 kap. Utbildning av förare inom Försvarsmakten
1 §
Trots bestämmelserna i 4 kap. körkortslagen (1998:488)
gäller följande vid utbildning för körkort och för militärt förarbevis som anordnas av Försvarsmakten:
1. Den som har uppnått en ålder av 16 år och som tillhör Försvarsmakten eller deltar i sådan utbildning inom en frivillig försvarsorganisation får övningsköra med tung motorcykel.
2. Övningskörning får äga rum under uppsikt av personer som har körkort för fordon av det slag körningen avser och som har förordnats att ha uppsikt över övningskörning.
3. Vid utbildning för militärt förarbevis gäller, utöver det som anges i 1 och 2, att den som har körkort med behörighet B får övningsköra med motorcykel, tung lastbil, buss eller ett sådant fordon till vilket ett släpfordon är kopplat.
Trots 4 kap. 6 § körkortsförordningen (1998:980) får övningskörning med bil i samband med utbildning enligt första stycket äga rum inom ett avgränsat militärt område utan att den som har uppsikt över körningen följer med i bilen.
Detsamma gäller utanför ett sådant område, om den som övningskör har genomgått utbildning i den omfattning som föreskrivs av Försvarsmakten.
Vid övningskörning med motorcykel i samband med utbildning enligt första stycket gäller inte 4 kap. 6 § andra stycket andra meningen körkortsförordningen (1998:980).
Den som har uppsikt över övningskörningen anses som förare vid körningen endast om han eller hon följer med i bilen eller på motorcykeln.
2 §
Transportstyrelsen får, efter samråd med Försvarsmakten, meddela föreskrifter om utbildning för förarprov genom Försvarsmaktens försorg och avläggande av förarprov inför befattningshavare vid Försvarsmakten.
3 §
Försvarsmakten får meddela föreskrifter om utbildning för militärt förarbevis och avläggande av prov för ett sådant förarbevis.
8 kap. Övriga bestämmelser
Förordnanden
1 §
Försvarsmakten får förordna
1. en militärpolis, trafiksoldat eller annan befattningshavare inom Försvarsmakten med motsvarande utbildning att övervaka trafik och ge anvisningar för trafiken i samband med militär övning eller militär operation
(trafikpost),
2. en person enligt 1 att övervaka trafik och ge anvisningar för trafiken i andra fall än vid en militär övning och militär operation, när det sker på begäran av Polismyndigheten, varvid bestämmelserna i 6-13, 15, 16 och 18
§§ förordningen (2002:375) om Försvarsmaktens stöd till civil verksamhet ska tillämpas,
3. en anställd vid Försvarsmakten att utföra kontroll och besiktning av fordon (militär besiktningsman), och
4. en anställd vid Försvarsmakten att ha uppsikt över övningskörning och förrätta prov för militärt förarbevis.
Ett förordnande enligt första stycket får förenas med villkor.
Försvarets materielverk får förordna en anställd vid Försvarets materielverk till sådan militär besiktningsman som avses i första stycket 3. Förordning (2014:1283).
2 §
Ett förordnande enligt 1 § får meddelas endast den som genomgått lämplig utbildning. Försvarsmakten får meddela föreskrifter om sådan utbildning.
Samråd
3 §
Innan Försvarsmakten meddelar föreskrifter som berör brukande av fordon i terräng enligt 2 kap. 9 § ska samråd ske med Naturvårdsverket. Har myndigheterna olika uppfattning i frågan ska den hänskjutas till regeringen.
4 §
Innan Försvarsmakten meddelar föreskrifter med stöd av denna förordning ska samråd ske med Transportstyrelsen.
Första stycket gäller inte lokala trafikföreskrifter som meddelats med stöd av 2 kap. 3 § och 10 § andra stycket, föreskrifter om registreringsbesiktning enligt 4 kap. 1 §
sista stycket och föreskrifter som avses i 3 §.
Ansvarsbestämmelser
5 §
I fråga om fordon som tillhör eller brukas av Försvarsmakten eller av andra myndigheter vid deltagande i en militär övning ska bestämmelserna om ansvar för ägare eller brukare av fordon i trafikförordningen (1998:1276), fordonsförordningen (2009:211) och avgasreningslagen (2011:318)
tillämpas på den eller de befattningshavare av lägst fänriks tjänstegrad eller motsvarande tjänsteställning som
1. utsetts att ansvara för fordonen, eller
2. utsetts att bestämma hur fordonen ska brukas, när det gäller fordon som tillhör eller brukas av andra myndigheter än Försvarsmakten.
Har en befattningshavare som avses i första stycket gjort vad som ankommer på honom eller henne för att förebygga förseelse, och en sådan ändå sker på grund av en överordnads åtgärd eller vållande, tillämpas bestämmelserna om ansvar för ägare eller brukare på den överordnade. Förordning (2011:353).
6 §
Den som uppsåtligen eller av oaktsamhet underlåter att inom föreskriven tid göra en anmälan enligt 5 kap. 11 § döms till penningböter. Detsamma gäller den som i en sådan anmälan lämnar oriktig uppgift.
7 §
I 14 kap. trafikförordningen (1998:1276) finns ytterligare bestämmelser om ansvar.
Överklagande m.m.
8 §
Beslut av länsstyrelsen om lokala trafikföreskrifter enligt 2 kap. 10 § får överklagas till Transportstyrelsen.
Transportstyrelsens beslut i ett överklagat ärende får inte överklagas.
9 §
Beslut av Försvarsmakten enligt denna förordning får inte överklagas.
Övergångsbestämmeler
2009:212
1. Denna förordning träder i kraft den 29 april 2009, då förordningen (1945:625) om registrering m.m. vid försäljning av vissa fordon som är införda i det militära fordonsregistret och militära vägtrafikkungörelsen (1974:97)
ska upphöra att gälla.
2. Föreskrifter som har meddelats med stöd av militära vägtrafikkungörelsen (1974:97) eller förordningen (1945:625)
om registrering m.m. vid försäljning av vissa fordon som är införda i det militära fordonsregistret, ska vid tillämpningen av den nya förordningen anses meddelade med stöd av motsvarande bemyndigande i den nya förordningen.
3. Äldre bestämmelser gäller fortfarande i fråga om överklagande av beslut som har meddelats före den 29 april 2009.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.