Title: Lag (2007:606) om utredningar för att förebygga vissa skador och dödsfall
SFS Number: Svensk författningssamling 2007:606
URL: https://www.riksdagen.se/sv/dokument-och-lagar/dokument/svensk-forfattningssamling/lag-2007606-om-utredningar-for-att-forebygga_sfs-2007-606/
Source Link: http://rkrattsbaser.gov.se/sfst?bet=2007:606
Amendment Register Link: http://rkrattsbaser.gov.se/sfsr?bet=2007:606
Ministry/Authority: Socialdepartementet
Issued: 2007-06-20
Metadata: {"Utfärdad": "2007-06-20", "Ändrad": "t.o.m. SFS 2018:1375"}

==================================================

Lag (2007:606) om utredningar för att förebygga vissa skador och dödsfall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:606
Departement/myndighet
:   
Socialdepartementet
Utfärdad
:   
2007-06-20
Ändrad
:   
t.o.m. SFS 2018:1375
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Syftet med utredningsverksamheten enligt denna lag är  att ge regeringen underlag för beslut om åtgärder som har som  mål att förebygga att
1. barn far illa, eller
2. vuxna utsätts för våld eller andra övergrepp av närstående  eller tidigare närstående personer.
Lag (2018:1375)
.
2 §
En utredning enligt denna lag ska genomföras när ett  brott har begåtts mot ett barn och det finns anledning att  anta att brottet har samband med något förhållande som har  inneburit att barnet varit i behov av skydd om
1. barnet har avlidit med anledning av brottet,
2. barnet har utsatts för grov misshandel eller synnerligen  grov misshandel av en närstående eller tidigare närstående  person,
3. brottet utgör försök, förberedelse eller stämpling till  mord eller dråp eller försök eller förberedelse till  barnadråp, eller
4. brottet utgör försök, förberedelse eller stämpling till  grov misshandel eller synnerligen grov misshandel och är  begånget av en närstående eller tidigare närstående person.
En utredning ska även genomföras när det annars finns  särskilda skäl att utreda en händelse enligt första stycket  och det finns anledning att anta att händelsen har samband  med något förhållande som har inneburit att barnet varit i  behov av skydd.
I fall som avses i första stycket 1 eller om det finns sådana  särskilda skäl som avses i andra stycket får en utredning  genomföras även när ett barn har avlidit utomlands, om barnet  vid dödsfallet var svensk medborgare eller hade sin hemvist i  Sverige.
Med barn avses i denna lag personer under 18 år.
Lag (2018:1375)
.
2 a §
En utredning enligt denna lag ska genomföras när  ett brott har begåtts mot en vuxen person av en närstående  eller tidigare närstående person och det finns anledning att  anta att brottet har samband med något förhållande som har  inneburit att den vuxna personen varit i behov av skydd eller  stöd och hjälp för att förändra sin situation om
1. den vuxna personen har avlidit med anledning av brottet,  eller
2. brottet utgör försök, förberedelse eller stämpling till  mord eller dråp.
En utredning ska även genomföras när det annars finns  särskilda skäl att utreda en händelse enligt första stycket  och det finns anledning att anta att händelsen har samband  med något förhållande som har inneburit att den vuxna  personen varit i behov av skydd eller stöd och hjälp för att  förändra sin situation.
I fall som avses i första stycket 1 eller om det finns sådana  särskilda skäl som avses i andra stycket får en utredning  genomföras även när en vuxen person har avlidit utomlands, om  personen vid dödsfallet var svensk medborgare eller hade sin  hemvist i Sverige.
Lag (2018:1375)
.
3 §
Utredningsverksamheten ska bedrivas av den myndighet  som regeringen bestämmer (utredningsmyndigheten).
Utredningsmyndigheten får anlita experter och sakkunniga för  att biträda utredningen.
Statliga förvaltningsmyndigheter som bedriver tillsyn över  verksamhet som berörs av en utredning eller vars  ansvarsområde berörs av en utredning ska, efter begäran från  utredningsmyndigheten, biträda utredningsmyndigheten genom  att ställa experter till förfogande.
Skyldigheten att ställa experter till utredningsmyndighetens  förfogande enligt andra stycket gäller inte Riksdagens  ombudsmän, Riksrevisionen och Justitiekanslern.
Lag (2018:1375)
.
3 a §
Statliga förvaltningsmyndigheter, dock inte  Riksdagens ombudsmän, Riksrevisionen och Justitiekanslern,  bör genomföra tillsyn eller intern tillsyn av verksamhet som  berörs av en utredning enligt denna lag.
Utredningsmyndigheten ska informera den myndighet som är  ansvarig för tillsynen enligt första stycket att ett ärende  har inletts.
Om en myndighet som avses i andra stycket redan har utövat  tillsyn eller inleder tillsyn med anledning av informationen  enligt samma stycke, ska utredningsmyndigheten underrättas om  vad som iakttagits i tillsynen och om vilka åtgärder som  vidtagits med anledning av tillsynen.
Lag (2018:1375)
.
Underrättelseskyldighet
4 §
Om misstanke har uppkommit om brott som avses i 2 §  första stycket eller 2 a § första stycket ska  Polismyndigheten eller åklagare underrätta  utredningsmyndigheten om beslut som innebär att en  förundersökning eller en utredning enligt 31 § lagen 
(1964:167) med särskilda bestämmelser om unga lagöverträdare  inte ska inledas eller ska läggas ned eller ska avslutas utan  att åtal eller bevistalan enligt 38 § nämnda lag väcks.
Om åklagare har väckt åtal eller bevistalan för brott som  avses i 2 § första stycket eller 2 a § första stycket ska  åklagaren, efter att domstolens dom eller slutliga beslut i  målet har fått laga kraft, underrätta utredningsmyndigheten  om domen eller beslutet.
Lag (2018:1375)
.
Uppgiftsskyldighet
5 §
Följande myndigheter och yrkesverksamma är skyldiga  att på utredningsmyndighetens begäran lämna de uppgifter som  behövs för en utredning enligt 2 §:
1. myndigheter vars verksamhet berör barn,
2. andra myndigheter inom hälso- och sjukvården, annan  rättspsykiatrisk undersökningsverksamhet, socialtjänsten och  kriminalvården,
3. anställda hos sådana myndigheter som avses i 1 och 2,
4. de som är verksamma inom yrkesmässigt bedriven enskild  verksamhet och fullgör uppgifter som berör barn eller annan  sådan verksamhet inom hälso- och sjukvården eller på  socialtjänstens område, och
5. de myndigheter som utövar tillsyn över de verksamheter som  avses i 1-4, dock inte Riksdagens ombudsmän, Riksrevisionen  och Justitiekanslern.
Lag (2018:1375)
.
5 a §
Följande myndigheter och yrkesverksamma är skyldiga  att på utredningsmyndighetens begäran lämna de uppgifter som  behövs för en utredning enligt 2 a §:
1. myndigheter som i sin verksamhet har kommit i kontakt med  den vuxna person eller den närstående eller tidigare  närstående person som avses i 2 a §,
2. anställda hos sådana myndigheter som avses i 1,
3. de som är verksamma inom yrkesmässigt bedriven enskild  verksamhet och fullgör uppgifter inom hälso- och sjukvården  eller på socialtjänstens område, och som har kommit i kontakt  med den vuxna person eller den närstående eller tidigare  närstående person som avses i 2 a §, och
4. de myndigheter som utövar tillsyn över de verksamheter som  avses i 1-3, dock inte Riksdagens ombudsmän, Riksrevisionen  och Justitiekanslern.
Lag (2018:1375)
.
Utredningens genomförande
6 §
Utredningsmyndigheten får inte inleda en utredning förrän en underrättelse enligt 4 § har kommit in till myndigheten.
Om ett dödsfall inträffat utomlands får en utredning dock inledas när det står klart att dödsfallet inte kommer att utredas av svensk brottsutredande myndighet.
7 §
En utredning ska klarlägga det händelseförlopp som  föregått en sådan händelse som avses i 2 § eller 2 a §,  möjliga orsaker till händelsen och vilka åtgärder som har  vidtagits eller kunnat vidtas för att skydda barnet eller  skydda eller stödja och hjälpa den vuxna personen.
Lag (2018:1375)
.
8 §
En utredning får inte genomföras på ett sådant sätt att den medför men för en brottsutredning, rättegång eller ett ärende om tillsyn.
Behandling av personuppgifter
9 §
Bestämmelser om behandling av personuppgifter i verksamhet enligt denna lag finns i lagen (2001:454) om behandling av personuppgifter inom socialtjänsten.
Tystnadsplikt
10 §
En enskild person eller den som är eller varit  verksam inom enskild verksamhet och som medverkat i en  utredning enligt denna lag får inte obehörigen röja vad denne  då har fått veta om enskilds personliga förhållanden.
Lag (2018:1375)
.
Övergångsbestämmelser
2007:606
1. Denna lag träder i kraft den 1 januari 2008.
2. Vid dödsfall som inträffat före lagens ikraftträdande får utredningar inledas utan sådan underrättelse som avses i 4 §.
Sådana utredningar får endast avse fall där det genom en lagakraftvunnen dom konstaterats att ett brott har begåtts mot ett barn som har avlidit i anledning av brottet.
2011:1111
1. Denna lag träder i kraft den 1 januari 2012.
2. Vid dödsfall som har inträffat före lagens ikraftträdande får utredningar enligt 2 a § inledas utan sådan underrättelse som avses i 4 §. Sådana utredningar får endast avse fall där det genom en lagakraftvunnen dom har konstaterats att ett brott har begåtts mot en kvinna eller en man av en närstående eller tidigare närstående person och kvinnan eller mannen har avlidit med anledning av brottet.
2018:1375
1. Denna lag träder i kraft den 1 januari 2019.
2. Äldre bestämmelser gäller för utredningar som har  påbörjats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.