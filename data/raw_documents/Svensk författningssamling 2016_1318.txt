Title: Förordning (2016:1318) om Finansinspektionens rutiner för mottagande av anmälningar om regelöverträdelser
SFS Number: Svensk författningssamling 2016:1318
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20161318-om-finansinspektionens_sfs-2016-1318/
Source Link: http://rkrattsbaser.gov.se/sfst?bet=2016:1318
Amendment Register Link: http://rkrattsbaser.gov.se/sfsr?bet=2016:1318
Ministry/Authority: Finansdepartementet FMA V
Issued: 2016-12-20
Metadata: {"Utfärdad": "2016-12-20"}

==================================================

Förordning (2016:1318) om Finansinspektionens rutiner för mottagande av anmälningar om regelöverträdelser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1318
Departement/myndighet
:   
Finansdepartementet FMA V
Utfärdad
:   
2016-12-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förordningens tillämpningsområde
1 §
Denna förordning innehåller bestämmelser om  Finansinspektionens rutiner för att ta emot frivilliga  anmälningar om misstänkta överträdelser av regelverket på  Finansinspektionens ansvarsområde.
Hur anmälningar ska tas emot och hanteras
2 §
Anmälningar om regelöverträdelser ska kunna lämnas till  Finansinspektionen
1. vid telefonsamtal,
2. per post, inklusive elektronisk, och
3. vid personligt möte mellan anmälaren och sådan personal  som avses i 7 § första stycket.
Den telefonlinje och adress som används för anmälningar om  överträdelser enligt första stycket 1 och 2 ska
1. vara skild från Finansinspektionens övriga  kommunikationskanaler,
2. inrättas och användas så att den mottagna informationen är  fullständig och skyddad, och
3. möjliggöra lagring av de uppgifter som lämnas så att de  kan användas för vidare utredning.
En anmälan som kommer in till Finansinspektionen på annat  sätt än som anges i andra stycket ska omedelbart överlämnas i  oförändrat skick till personal som är behörig att ta emot  sådana anmälningar. Överlämnande ska ske genom en  kommunikationskanal som är skild från den övriga  verksamheten.
3 §
De uppgifter som lämnas enligt 2 § första stycket ska  förvaras på ett säkert sätt så att ingen obehörig har  tillgång till uppgifterna.
4 §
Finansinspektionen får spela in eller göra en uppteckning  över telefonsamtal eller möte enligt 2 § första stycket 1  eller 3.
Om anmälaren har avslöjat sin identitet ska han eller hon ges  tillfälle att granska uppteckningen i syfte att, efter  eventuella synpunkter, godkänna den med sin namnteckning.
5 §
Finansinspektionen ska omedelbart bekräfta mottagandet av  en anmälan som getts in enligt 2 § första stycket till den  adress som angetts i anmälan. En bekräftelse ska dock inte  sändas om anmälaren uttryckligen har undanbett sig detta  eller myndigheten har fog för att misstänka att en  bekräftelse skulle innebära att anmälarens identitet röjs.
Finansinspektionen ska senast vid den tidpunkt när en anmälan  tas emot lämna den information som avses i 9 §, om inte  myndigheten har fog för att misstänka att lämnandet av sådan  information skulle innebära att anmälarens identitet  därigenom röjs eller det annars inte är möjligt att lämna  informationen.
Stöd till den som har anmält en överträdelse
6 §
Finansinspektionen ska på begäran av den som har anmält  en misstänkt överträdelse enligt denna förordning
1. informera om vilket skydd den som är anställd eller inhyrd  har enligt svensk rätt mot att drabbas av repressalier från  sin arbetsgivare på grund av en anmälan, och
2. utfärda ett intyg om att en anmälan har gjorts och, om  möjligt, om den har lett till utredning eller sanktion.
Behörigheter
7 §
Behöriga att ta emot och hantera anmälningar om  överträdelser samt lämna information enligt 6 § 1 är endast  sådan personal hos Finansinspektionen som har fått utbildning  i hantering av anmälningar om överträdelser.
Första stycket gäller även för ärenden om uppföljning av en  anmälan.
8 §
De uppgifter som lämnats enligt 2 § får, utöver vad som  följer av 7 §, endast hanteras av personal som har behov av  uppgifterna för att kunna utföra sitt arbete.
Information till allmänheten
9 §
Finansinspektionen ska på sin webbplats ha lättåtkomlig  information om rutiner för verksamheten enligt denna  förordning. Informationen ska utformas i enlighet med det som  anges i artiklarna 4 och 5 i kommissionens  genomförandedirektiv (EU) 2015/2392 av den 17 december 2015  om Europaparlamentets och rådets förordning (EU) nr 596/2014  vad gäller rapportering till behöriga myndigheter av faktiska  eller potentiella överträdelser av den förordningen, i den  ursprungliga lydelsen.
Översyn
10 §
Finansinspektionen ska vartannat år göra en genomgång av  rutinerna för att ta emot anmälningar och utvärdera om  rutinerna är ändamålsenliga.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.