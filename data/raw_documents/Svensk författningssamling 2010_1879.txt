Title: Förordning (2010:1879) om stöd till vissa åtgärder inom skogsbruket
SFS Number: Svensk författningssamling 2010:1879
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20101879-om-stod-till-vissa-atgarder_sfs-2010-1879/
Source Link: http://rkrattsbaser.gov.se/sfst?bet=2010:1879
Amendment Register Link: http://rkrattsbaser.gov.se/sfsr?bet=2010:1879
Ministry/Authority: Landsbygds- och infrastrukturdepartementet RSL
Issued: 2010-12-02
Metadata: {"Utfärdad": "2010-12-02", "Ändrad": "t.o.m. SFS 2024:443"}

==================================================

Förordning (2010:1879) om stöd till vissa åtgärder inom skogsbruket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:1879
Departement/myndighet
:   
Landsbygds- och infrastrukturdepartementet RSL
Utfärdad
:   
2010-12-02
Ändrad
:   
t.o.m. SFS 2024:443
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Stöd enligt denna förordning får, i mån av tillgång på medel, lämnas för natur- och kulturmiljövårdsåtgärder inom skogsbruket och för att anlägga och vårda ädellövskog.
1 a §
Denna förordning är meddelad med stöd av 8 kap. 7 §  regeringsformen. Förordning (2016:868).
Förutsättningar för stöd
1 b §
Stöd enligt denna förordning får endast lämnas i  enlighet med kommissionens förordning (EU) 2023/2831 av den 
13 december 2023 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse. Förordning (2024:443).
2 §
Stöd enligt denna förordning får inte lämnas för åtgärder  som har påbörjats innan ansökan om stöd kommit in till  Skogsstyrelsen. Förordning (2016:868).
2 a §
Den som ansöker om stöd ska äga marken som åtgärden  avser eller ha tillstånd av markägaren för att genomföra  åtgärden. Förordning (2016:868).
3 §
Har upphävts genom förordning (2024:443).
Stöd för natur- och kulturmiljövårdsåtgärder
4 §
Stöd för natur- och kulturmiljövårdsåtgärder inom  skogsbruket får lämnas för
1. åtgärder som går utöver de krav som föreskrivs i  skogsvårdslagen (1979:429), och
2. första beskogning med lövskog på mark som tidigare använts  för jordbruksändamål, om beskogningen är av värde för natur-  och kulturmiljövården. Förordning (2016:868).
Stöd för ädellövskogsbruk
5 §
Stöd för att anlägga och vårda ädellövskog får lämnas  för
1. fullständiga åtgärder för att anlägga ädellövskog,
2. röjning av plantskog eller ungskog, och
3. annan vård av ädellövskog än röjning som avses i 2.
Förordning (2016:868).
Handläggningen av stödet
6 §
Skogsstyrelsen prövar frågor om stöd enligt denna förordning.
Skogsstyrelsen får prioritera mellan inkomna ansökningar om stöd.
Vid prövningen ska hänsyn tas till
1. naturvårdens och andra allmänna intressen, och
2. om den sökande tidigare på annat sätt har beviljats statligt stöd.
7 §
Ett beslut om stöd ska förenas med villkor om att mottagaren av stödet inom viss tid ska utföra det arbete som stödet avser samt de andra villkor som behövs för att tillgodose syftet med stödet eller som behövs för tillsyn och uppföljning av hur stödet används. Villkoren ska framgå av beslutet.
7 a §
En ansökan om stöd ska innehålla en redogörelse för
1. allt annat stöd av mindre betydelse som företaget fått  under den senaste treårsperioden, och
2. allt annat stöd som företaget tidigare ansökt om eller  beviljats och som avser samma stödberättigande kostnader som  ansökan omfattar. Förordning (2024:443).
7 b §
Innan ett stöd beviljas ska Skogsstyrelsen genomföra den  kontroll och lämna de upplysningar till sökanden som följer av  artiklarna 6.4 och 7.4 i kommissionens förordning (EU) 
2023/2831. Förordning (2024:443).
8 §
Om stöd lämnas i enlighet med kommissionens förordning 
(EU) 2023/2831 ska Skogsstyrelsen i tio år från det att stödet  beslutades bevara de uppgifter som behövs för att kunna  fastställa att de villkor som följer av förordningen är  uppfyllda. Förordning (2024:443).
9 §
Skogsstyrelsen får medge att någon annan träder in i  sökandens eller stödmottagarens ställe.
Förordning (2016:868).
9 a §
Skogsstyrelsen får besluta att ett beviljat stöd helt  eller delvis inte ska betalas ut om
1. mottagaren genom att lämna oriktiga uppgifter eller på  något annat sätt har förorsakat att stödet har lämnats  felaktigt eller med för högt belopp,
2. stödet av något annat skäl har lämnats felaktigt eller med  för högt belopp och mottagaren borde ha insett detta, eller
3. villkoren för stödet inte har följts. Förordning (2016:868).
Tillsyn
10 §
Skogsstyrelsen utövar tillsyn över att villkoren för lämnade stöd enligt denna förordning följs.
11 §
Mottagaren av ett stöd enligt denna förordning ska ge Skogsstyrelsen tillfälle att kontrollera utförandet av den åtgärd som stödet avser.
12 §
Mottagaren av ett stöd enligt denna förordning ska efter uppmaning lämna Skogsstyrelsen en skriftlig redovisning för den verksamhet stödet gäller och för stödets utnyttjande samt en plan för stödets fortsatta utnyttjande.
Återbetalning och återkrav
13 §
En mottagare av ett stöd enligt denna förordning är  återbetalningsskyldig om
1. någon av de grunder som anges i 9 a § är tillämpliga,  eller
2. stödet helt eller delvis inte har utnyttjats eller inte  har använts för det ändamål som det har beviljats för.
På stöd som krävs tillbaka ska ränta betalas från och med den  dag som infaller en månad efter det att beslut om  återbetalning har fattats och efter en räntesats som vid  varje tidpunkt överstiger statens utlåningsränta med två  procentenheter. Förordning (2016:868).
14 §
Om en stödmottagare är återbetalningsskyldig enligt 
13 §, ska Skogsstyrelsen besluta att helt eller delvis kräva  tillbaka stödet tillsammans med ränta.
Kravet och räntan får helt eller delvis sättas ned om det  finns särskilda skäl.
Ett beslut om återkrav enligt första stycket ska fattas inom  tio år från det att stödet betalades ut.  Förordning (2016:868).
15 §
Om Skogsstyrelsen har beslutat om återbetalning enligt 
14 §, får det belopp som ska betalas enligt beslutet räknas  av mot en utbetalning av stöd enligt denna förordning.
Förordning (2016:868).
Bevakning av statens rätt
15 a §
Skogsstyrelsen ska vid domstolar och myndigheter och i  övrigt bevaka statens rätt mot stödmottagaren enligt denna  förordning. Skogsstyrelsen får då anta ackordsförslag eller  på annat sätt efterskänka statens rätt.  Förordning (2016:868).
Överklagande
16 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  Skogsstyrelsens beslut enligt 9 a och 14 §§ får dock inte  överklagas. Förordning (2024:443).
Bemyndiganden
17 §
Skogsstyrelsen får meddela ytterligare föreskrifter om villkor för stöd.
Skogsstyrelsen får meddela de föreskrifter som behövs för verkställigheten av denna förordning.
Övergångsbestämmelser
2011:172
Denna förordning träder i kraft den 1 april 2011.
Bestämmelserna i 3 och 8 §§ i sin nya lydelse tillämpas dock för tid från och med den 15 januari 2011.
2016:868
1. Denna förordning träder i kraft den 15 oktober 2016.
2. Äldre föreskrifter gäller fortfarande för stöd som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.