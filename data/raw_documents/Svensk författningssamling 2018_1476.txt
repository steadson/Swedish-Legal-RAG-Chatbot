Title: Förordning (2018:1476) med instruktion för Spelinspektionen
SFS Number: Svensk författningssamling 2018:1476
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181476-med-instruktion-for_sfs-2018-1476/
Source Link: http://rkrattsbaser.gov.se/sfst?bet=2018:1476
Amendment Register Link: http://rkrattsbaser.gov.se/sfsr?bet=2018:1476
Ministry/Authority: Finansdepartementet OU
Issued: 2018-07-05
Metadata: {"Utfärdad": "2018-07-05", "Ändrad": "t.o.m. SFS 2025:232"}

==================================================

Förordning (2018:1476) med instruktion för Spelinspektionen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1476
Departement/myndighet
:   
Finansdepartementet OU
Utfärdad
:   
2018-07-05
Ändrad
:   
t.o.m. SFS 2025:232
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Spelinspektionen är förvaltningsmyndighet för frågor  om spel.
2 §
Myndigheten ska
1. fullgöra de uppgifter som spelmyndigheten har enligt  spellagen (2018:1138) och som spelmarknadsmyndigheten har  enligt lagen (2022:1672) om skyldighet att lämna uppgifter om  utvecklingen på spelmarknaden,
2. verka för en sund och säker utveckling inom tillsynsområdet  och vid behov vidta eller föreslå åtgärder,
3. motverka förekomsten av manipulation av sporthändelser med  avseende på vadhållning (matchfixning), samt vara en sådan  myndighet som avses i artikel 9 och nationell plattform som  avses i artikel 13 i Europarådets konvention om manipulation  av resultat inom idrotten (Macolinkonventionen, CETS nr 215),
4. främja allmän kännedom om spellagstiftningen, följa och  informera om utvecklingen på spelmarknaden samt bistå  regeringen med det underlag som behövs inom spelområdet, och
5. belysa skillnader mellan kvinnors och mäns spelande.  Förordning (2025:232).
3 §
Myndigheten får ingå sådana internationella avtal som  avses i 16 kap. 2 § andra stycket 1 spellagen (2018:1138).  Detta gäller dock inte om avtalet kräver riksdagens eller  utrikesnämndens medverkan.
Samverkan
4 §
Myndigheten ska så långt det är nödvändigt för att  uppnå en ändamålsenlig tillsyn utbyta uppgifter med utländska  myndigheter som den ingått avtal med enligt 3 §. Ett  utlämnande av uppgifter får förenas med villkor för  användningen av uppgifterna, om det krävs med hänsyn till den  enskildes rätt eller från allmän synpunkt.
Myndigheten ska löpande samverka med Konsumentverket på de  områden där myndigheterna har ett gemensamt tillsynsansvar.
Ledning
5 §
Myndigheten leds av en styrelse.
6 §
Styrelsen ska bestå av högst sju ledamöter.
Särskilda organ
7 §
Inom myndigheten ska det finnas ett råd för  spelmarknadsfrågor. Närmare bestämmelser om rådet finns i  spelförordningen (2018:1475).
8 §
Inom myndigheten ska det finnas ett råd mot  matchfixning. Närmare bestämmelser om rådet finns i  spelförordningen (2018:1475).
Anställningar och uppdrag
9 §
Generaldirektören är myndighetschef.
Bisysslor och deltagande i spel
10 §
Den som är styrelseledamot eller anställd hos  myndigheten får inte för egen eller någon annans räkning  driva eller ha del i ett företag som driver verksamhet som är  licens- eller tillståndspliktig hos myndigheten eller  motsvarande myndighet i ett annat land. Den anställde får  inte heller vara anställd hos eller åta sig uppdrag för ett  sådant företag.
11 §
Myndigheten ska ha rutiner om huruvida och i så fall  hur anställda och andra befattningshavare vid myndigheten får  delta i spel som omfattas av spellagen (2018:1138).
Personalansvarsnämnd
12 §
Vid myndigheten ska det finnas en  personalansvarsnämnd.
Tillämpligheten av vissa förordningar
13 §
Myndigheten ska tillämpa  personalföreträdarförordningen (1987:1101).
Bemyndigande
14 §
Myndigheten får meddela föreskrifter om regelbundet  återkommande uppgiftsskyldighet och andra föreskrifter som  behövs för verkställigheten av lagen (2022:1672) om skyldighet  att lämna uppgifter om utvecklingen på spelmarknaden.
Förordning (2024:1104).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.