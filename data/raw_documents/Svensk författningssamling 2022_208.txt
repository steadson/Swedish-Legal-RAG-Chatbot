Title: Förordning (2022:208) med instruktion för Boverket
SFS Number: Svensk författningssamling 2022:208
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022208-med-instruktion-for-boverket_sfs-2022-208/
Source Link: http://rkrattsbaser.gov.se/sfst?bet=2022:208
Amendment Register Link: http://rkrattsbaser.gov.se/sfsr?bet=2022:208
Ministry/Authority: Landsbygds- och infrastrukturdepartementet BB
Issued: 2022-03-17
Metadata: {"Utfärdad": "2022-03-17", "Ändrad": "t.o.m. SFS 2025:741"}

==================================================

Förordning (2022:208) med instruktion för Boverket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:208
Departement/myndighet
:   
Landsbygds- och infrastrukturdepartementet BB
Utfärdad
:   
2022-03-17
Ändrad
:   
t.o.m. SFS 2025:741
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Boverket är förvaltningsmyndighet för frågor om
1. byggd miljö,
2. hushållning med mark- och vattenområden,
3. fysisk planering,
4. byggande och förvaltning av bebyggelse,
5. boende, och
6. bostadsfinansiering.
1 a §
Boverket är beredskapsmyndighet enligt förordningen 
(2022:524) om statliga myndigheters beredskap.
Förordning (2025:741).
2 §
Myndigheten ansvarar inom sitt verksamhetsområde för den  centrala administrationen av statliga stöd, bidrag och  register.
Myndigheten har även ett samlat ansvar (sektorsansvar) för  funktionshindersfrågor med anknytning till sitt  verksamhetsområde och ska inom ramen för det ansvaret vara  samlande, stödjande och pådrivande i förhållande till övriga  berörda aktörer.
3 §
Myndigheten ska inom sitt verksamhetsområde verka för
1. en ökad kunskap hos kommuner, regioner, statliga  myndigheter och andra berörda,
2. en ekonomiskt, socialt och miljömässigt hållbar utveckling,  och
3. att det generationsmål för miljöarbetet och de  miljökvalitetsmål som riksdagen har fastställt nås och vid  behov föreslå åtgärder för miljöarbetets utveckling.
4 §
Myndigheten ska följa utvecklingen av frågor inom sitt  verksamhetsområde och vid behov föreslå åtgärder för att  syftet med regler och andra styrmedel ska nås.
5 §
Myndigheten ska bistå regeringen med analyser och  utredningar inom sitt verksamhetsområde.
6 §
Myndigheten ska se till att de regelverk och rutiner som  myndigheten disponerar över är kostnadseffektiva och enkla att  förstå och följa för medborgare och företag.
7 §
Myndigheten ska
1. bygga upp och sprida kunskap om sektorns miljö- och  klimatpåverkan samt utveckling,
2. i förhållande till myndigheter, allmänheten och andra  berörda ge vägledning i frågor inom sitt verksamhetsområde,
3. i frågor inom sitt verksamhetsområde verka för samordning  av de statliga myndigheternas arbete med att ta fram underlag  för tillämpningen av 3-5 kap. miljöbalken och plan- och  bygglagen (2010:900),
4. utöva tillsyn, inklusive marknadskontroll, ge  tillsynsvägledning och ha uppsikt i enlighet med lagar och  förordningar,
5. följa och analysera tillämpningen av bland annat
- lagen (2000:1383) om kommunernas bostadsförsörjningsansvar,
- lagen (2006:985) om energideklaration för byggnader,
- lagen (2010:879) om allmännyttiga kommunala  bostadsaktiebolag,
- plan- och bygglagen (2010:900),
- lagen (2014:899) om riktlinjer för kommunala  markanvisningar, och
- lagen (2021:787) om klimatdeklarationer för byggnader,
6. verka för en god arkitektur och en ändamålsenlig utformning  av den bebyggda miljön,
7. bedriva ett samlat arbete med arkitektur och gestaltad  livsmiljö, innefattande samordning av berörda myndigheters  arbete samt kompetensstöd till och främjande insatser för  andra offentliga aktörer på nationell, regional och lokal  nivå,
8. samordna, utveckla, följa upp och utvärdera de statliga  stöd och bidrag som myndigheten har ett centralt  administrationsansvar för, redogöra för resultat och  fördelning när det gäller stöden och bidragen samt informera  om dem,
9. i fråga om sitt miljöarbete enligt 3 § 3 och 8 § 1, efter  samråd med Naturvårdsverket om vilken rapportering som behövs,  rapportera till den myndigheten, och
10. beakta de konsekvenser som myndighetens beslut och  verksamhet kan få för personer med funktionsnedsättning, barn,  ungdomar och äldre samt för integration, boendesegregation,  folkhälsa och jämställdhet. Förordning (2022:1204).
8 §
Myndigheten ska i fråga om byggd miljö
1. samordna uppföljning, utvärdering och rapportering avseende  miljökvalitetsmålet God bebyggd miljö, och
2. samordna det nationella klimatanpassningsarbetet för den  byggda miljön.
9 §
Myndigheten ska i fråga om fysisk planering verka för att  den fysiska planeringen bidrar till att klimatmålen nås.
10 §
Myndigheten ska i fråga om byggande och förvaltning av  bebyggelse
1. bidra till omställningen till ett fossilfritt samhälle och  ett ekologiskt uthålligt energisystem genom att verka för en  god hushållning med energi i bebyggelsen och en ökad  användning av förnybara energikällor,
2. tillhandahålla information till utländska byggherrar och  byggföretag om de svenska bostads- och byggmarknaderna, och
3. upprätta och förvalta en nationell databas med data för  beräkning av klimatpåverkan inom bygg- och fastighetssektorn.
11 §
Myndigheten ska i fråga om boende aktualisera statistik,  följa och ur olika perspektiv analysera utvecklingen på  bostadsmarknaden, dess olika segment och funktionssätt samt  bedöma och redovisa vilka bostadsbehov som inte tillgodoses på  bostadsmarknaden. Förordning (2022:387).
12 §
Myndigheten ska i fråga om bostadsfinansiering
1. förvalta och redovisa de kreditgarantier som myndigheten  eller Statens bostadskreditnämnd utfärdat,
2. bevaka att kreditförsörjningen vid ny- och ombyggnad samt  vid förvärv av bostäder stöds i tillräcklig omfattning av  statliga kreditgarantier och ta de initiativ som behövs i  detta syfte, och
3. erbjuda marknadskompletterande rådgivning kring  finansiering av bostäder till mindre och medelstora  byggherrar.
13 §
Myndigheten ska delta i det arbete inom sitt  verksamhetsområde som regeringen bedriver inom EU och  internationellt.
Myndigheten ska särskilt
1. bidra med underlag och expertkunskap,
2. delta vid möten i samråd med Regeringskansliet och  rapportera från mötena,
3. samverka med myndigheter och organisationer i andra länder  och bedriva utvecklingssamarbete,
4. följa, redovisa och medverka i internationellt samarbete  som syftar till att harmonisera regler för byggnader och  byggprodukter,
5. ansvara för samordning och stöd vid arbete med EU-
rättsakter,
6. ansvara för internationell rapportering inom sitt  ansvarsområde,
7. vid sitt deltagande i Europeiska kommissionens  arbetsgrupper tidigt bedöma konsekvenserna av viktigare  förslag och ge berörda aktörer möjlighet att lämna synpunkter  till myndigheten,
8. löpande följa och redovisa hur fysisk samhällsplanering och  bebyggelseutveckling, bostadsfrågor och förutsättningarna för  den nationella bostadspolitiken utvecklas inom EU,
9. uppmärksamma förslag till nya och ändrade EU-regler,  rättsutvecklingen i övrigt och följa annan utveckling inom EU  som kan ha betydelse för den svenska bostadssektorn, och
10. när Europeiska kommissionen har lämnat ett slutligt  förslag till EU-lagstiftning, skyndsamt redovisa en  konsekvensbedömning av förslaget till Regeringskansliet.
14 §
Myndigheten ska
1. aktualisera och följa såväl statistik som analyser med  inriktning på bostadsmarknader och byggande i ett nordiskt  perspektiv, och
2. analysera skillnaderna mellan de nordiska ländernas  utveckling när det gäller bostadsbyggande, inklusive ländernas  olika förutsättningar och andra orsaker till skillnaderna.
15 §
Myndigheten får bedriva tjänsteexport som är direkt  kopplad till myndighetens verksamhetsområde enligt 1 § och med  de begränsningar i övrigt som följer av denna instruktion  eller någon annan förordning.
Ledning
16 §
Myndigheten leds av en myndighetschef.
17 §
Vid myndigheten ska det finnas ett insynsråd som består  av högst tolv ledamöter.
Särskilda organ
18 §
Inom myndigheten finns ett särskilt beslutsorgan som  benämns Samlingslokaldelegationen. Delegationen avgör ärenden  om statligt stöd till allmänna samlingslokaler, vissa icke-
statliga kulturlokaler och folkparksteatrar.
Delegationen avgör inte ärenden som rör regelgivning eller  förslag till anslagsframställningar.
19 §
Samlingslokaldelegationen består av en ordförande och  högst åtta andra ledamöter.
Delegationen är beslutför när ordföranden och minst fyra andra  ledamöter är närvarande.
20 §
Samlingslokaldelegationen ansvarar själv för sina beslut.
Samlingslokaldelegationen ansvarar för sin verksamhet inför  myndighetschefen.
21 §
Myndighetschefen ansvarar inför regeringen för att  Samlingslokaldelegationen tilldelas medel och resurser i  övrigt för sin verksamhet samt för att delegationens  verksamhet bedrivs författningsenligt och effektivt och att  den redovisas på ett tillförlitligt sätt.
Anställningar och uppdrag
22 §
Generaldirektören är myndighetschef.
23 §
Regeringen utser ordförande och övriga ledamöter i  Samlingslokaldelegationen för en bestämd tid. Delegationen  utser inom sig en vice ordförande.
Personalansvarsnämnd
24 §
Vid myndigheten ska det finnas en personalansvarsnämnd.
Tillämpligheten av vissa förordningar
25 §
Myndigheten ska tillämpa personalföreträdarförordningen 
(1987:1101) och internrevisionsförordningen (2006:1228).
Avgifter
26 §
Myndigheten får ta ut avgift för den verksamhet som anges  i 15 §, besluta om avgifternas storlek och disponera  avgiftsinkomsterna.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.