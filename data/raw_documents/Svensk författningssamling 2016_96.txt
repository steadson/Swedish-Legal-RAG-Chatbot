Title: Lag (2016:96) om fritidsbåtar och vattenskotrar
SFS Number: Svensk författningssamling 2016:96
URL: https://www.riksdagen.se/sv/dokument-och-lagar/dokument/svensk-forfattningssamling/lag-201696-om-fritidsbatar-och-vattenskotrar_sfs-2016-96/
Source Link: http://rkrattsbaser.gov.se/sfst?bet=2016:96
Amendment Register Link: http://rkrattsbaser.gov.se/sfsr?bet=2016:96
Ministry/Authority: Landsbygds- och infrastrukturdepartementet RSIB TM
Issued: 2016-02-11
Metadata: {"Utfärdad": "2016-02-11", "Ändrad": "t.o.m. SFS 2022:1131"}

==================================================

Lag (2016:96) om fritidsbåtar och vattenskotrar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:96
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2016-02-11
Ändrad
:   
t.o.m. SFS 2022:1131
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
Lagens innehåll och syfte
1 §
Denna lag syftar till att skydda människors hälsa och  säkerhet samt främja miljö- och konsumentskydd genom  bestämmelser om konstruktions- och tillverkningskrav för  produkter enligt denna lag.
Lagens tillämpningsområde
2 §
Denna lag ska tillämpas på följande produkter när de  tillhandahålls eller släpps ut på marknaden eller tas i bruk  för sport- och fritidsändamål:
1. fritidsbåtar och delvis färdigställda fritidsbåtar,
2. vattenskotrar och delvis färdigställda vattenskotrar,
3. viss utrustning för fritidsbåtar och vattenskotrar när  utrustningen släpps ut separat på unionsmarknaden,
4. framdrivningsmotorer som är installerade eller särskilt  avsedda att installeras på eller i fritidsbåtar eller  vattenskotrar, även när motorerna genomgår omfattande  ändringar, och
5. fritidsbåtar och vattenskotrar som genomgår omfattande  ombyggnad.
Regeringen eller den myndighet som regeringen bestämmer får  meddela ytterligare föreskrifter om vilken utrustning som ska  omfattas av lagen.
Regeringen eller den myndighet som regeringen bestämmer får  meddela föreskrifter om vilka fritidsbåtar, vattenskotrar och  andra produkter som lagen inte ska tillämpas på.
I den utsträckning denna lag ska tillämpas, ska inte  fartygssäkerhetslagen (2003:364) tillämpas.
Uttryck i lagen
3 §
I denna lag avses med
1. fritidsbåt: alla typer av vattenfarkoster, oavsett  framdrivningssätt, vilka är avsedda för sport- och  fritidsändamål och har en skrovlängd på 2,5-24 meter, med  undantag av vattenskotrar,
2. vattenskoter: en vattenfarkost avsedd för sport- och  fritidsändamål vars skrovlängd understiger 4 meter, vars  främsta drivkälla är en framdrivningsmotor med ett  vattenjetaggregat och som är konstruerad för att framföras av  en eller flera personer som sitter, står eller står på knä på  ett skrov, snarare än inuti,
3. framdrivningsmotor: alla förbränningsmotorer som är direkt  eller indirekt avsedda för framdrivning och som arbetar  enligt ottoprincipen eller med kompressionständning,
4. omfattande ändring av motor: ändringar i en  framdrivningsmotor som kan göra att motorn överskrider  fastställda utsläppsgränsvärden för avgaser eller som ökar  motorns nominella effekt med mer än 15 procent,
5. omfattande ombyggnad av farkost: sådan ombyggnad av en  vattenfarkost som ändrar dess framdrivningssätt, innebär en  omfattande motorförändring eller ändrar den i sådan  utsträckning att den möjligen inte uppfyller de tillämpliga  grundläggande säkerhets- och miljökraven i denna lag,
6. tillhandahållande på marknaden: leverans av en produkt för  distribution, förbrukning eller användning på unionsmarknaden  i samband med kommersiell verksamhet, mot betalning eller  gratis,
7. utsläppande på marknaden: tillhandahållande för första  gången av en produkt på unionsmarknaden,
8. ibruktagande: första gången en produkt som omfattas av  denna lag används inom Europeiska unionen av  slutanvändaren,
9. tillverkare: varje fysisk eller juridisk  person som tillverkar en produkt eller låter konstruera eller  tillverka en produkt och saluför denna produkt, i eget namn  eller under eget varumärke,
10. tillverkarens representant: en fysisk eller juridisk  person som är etablerad i Europeiska unionen och som enligt  skriftlig fullmakt från tillverkaren har rätt att i  tillverkarens ställe utföra särskilt angivna uppgifter,
11. importör: en fysisk eller juridisk person som är  etablerad i Europeiska unionen och som släpper ut en produkt  från ett tredjeland på unionsmarknaden,
12. privatimportör: en fysisk eller juridisk person som är  etablerad i Europeiska unionen och som i samband med  icke-kommersiell verksamhet importerar en produkt från ett  tredjeland till unionen i syfte att ta den i bruk för egen  del,
13. distributör: en fysisk eller juridisk person i  leveranskedjan, utöver tillverkaren eller importören, som  tillhandahåller en produkt på marknaden,
14. harmoniserad standard: harmoniserad standard enligt  definitionen i artikel 2.1 c i Europaparlamentets och rådets  förordning (EU) nr 1025/2012 av den 25 oktober 2012 om  europeisk standardisering och om ändring av rådets direktiv 
89/686/EEG och 93/15/EEG samt av Europaparlamentets och  rådets direktiv 94/9/EG, 94/25/EG, 95/16/EG, 97/23/EG, 
98/34/EG, 2004/22/EG, 2007/23/EG, 2009/23/EG och 2009/105/EG  samt om upphävande av rådets beslut 87/95/EEG och  Europaparlamentets och rådets beslut 1673/2006/EG,
15. återkallelse: en åtgärd för att dra tillbaka en produkt  som redan har tillhandahållits slutanvändaren,
16. tillbakadragande: en åtgärd för att förhindra att en  produkt i leveranskedjan tillhandahålls på marknaden,
17. marknadskontroll: den verksamhet som bedrivs och de  åtgärder som vidtas av myndigheterna för att se till att  produkterna är förenliga med de krav som fastställs i  relevant unionslagstiftning om harmonisering och att de inte  äventyrar hälsa, säkerhet eller andra aspekter av skyddet av  allmänintresset,
18. CE-märkning: märkning genom vilken tillverkaren visar att  produkten är förenlig med tillämpliga krav i  unionslagstiftning om harmonisering som föreskriver att detta  märke ska anbringas,
19. bedömning av överensstämmelse: den process där det visas  huruvida kraven i denna lag och de föreskrifter som har  meddelats i anslutning till lagen avseende en produkt har  uppfyllts.
Krav på fritidsbåtar, vattenskotrar och viss utrustning
Grundläggande krav
4 §
Produkter som omfattas av denna lag får endast  tillhandahållas på marknaden eller tas i bruk om de, korrekt  underhållna och använda i enlighet med avsedda ändamål, inte  äventyrar hälsa och säkerhet för personer, egendom eller  miljö och endast på villkor att de uppfyller grundläggande  säkerhets- och miljökrav.
Regeringen eller den myndighet som regeringen bestämmer får  meddela föreskrifter om vilka grundläggande säkerhets- och  miljökrav som ska uppfyllas.
5 §
Regeringen eller den myndighet som regeringen bestämmer  får meddela föreskrifter om att följande produkter får  undantas från krav i denna lag och om närmare villkor för  undantagen:
1. delvis färdigställda fritidsbåtar och vattenskotrar,
2. utrustning som är avsedd att ingå som en del i en  fritidsbåt eller vattenskoter,
3. framdrivningsmotorer som uppfyller kraven i annan  lagstiftning, och
4. produkter som visas på mässor, utställningar,  demonstrationer och liknande evenemang.
Presumtion om överensstämmelse
6 §
En produkt som överensstämmer med en harmoniserad  standard eller delar av en standard till vilken hänvisningar  har offentliggjorts i Europeiska unionens officiella tidning  ska förutsättas överensstämma med de grundläggande kraven  enligt 4 § och de föreskrifter som har meddelats i anslutning  till den bestämmelsen i den utsträckning kraven omfattas av  standarden.
Försäkran om överensstämmelse
7 §
En produkt som omfattas av denna lag och som  tillhandahålls på marknaden eller tas i bruk ska åtföljas av  en försäkran om överensstämmelse eller av annan försäkran att  produkten uppfyller tillämpliga krav.
Regeringen eller den myndighet som regeringen bestämmer får  meddela föreskrifter om utformningen av och innehållet i en  försäkran om överensstämmelse och annan försäkran.
CE-märkning
8 §
En produkt som omfattas av denna lag ska vara CE-märkt när  den tillhandahålls på marknaden eller tas i bruk.
Bestämmelser om CE-märkning finns i Europaparlamentets och  rådets förordning (EG) nr 765/2008 av den 9 juli 2008 om krav  för ackreditering och upphävande av förordning (EEG) nr 
339/93.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om CE-märkning av produkter som omfattas av denna  lag.
Lag (2021:678)
.
Dokumentation som följer med produkten
9 §
Regeringen eller den myndighet som regeringen bestämmer  får meddela föreskrifter om skyldigheter i fråga om  information och dokumentation som ska finnas på eller  medfölja produkten och som avser
1. tillverkarens samt det anmälda organets  identifikationsmärkning av produkten,
2. uppgifter om tillverkaren och importören, och
3. bruksanvisningar och säkerhetsinformation som tillverkaren  och importören ska se till att produkten åtföljs av.
Skyldigheter för olika aktörer
Tillverkarens särskilda skyldigheter
10 §
När en tillverkare släpper ut sin produkt på marknaden,  ska denne se till att produkten uppfyller de grundläggande  kraven enligt 4 § och de föreskrifter som har meddelats i  anslutning till den bestämmelsen genom att utföra eller låta  utföra en bedömning av överensstämmelse. Tillverkaren ska  utarbeta teknisk dokumentation som kan ligga till grund för  bedömningen av överensstämmelse.
Regeringen eller den myndighet som regeringen bestämmer får  meddela föreskrifter om förfarandet för bedömning av  överensstämmelse och om innehållet i den tekniska  dokumentationen.
11 §
Om bedömningen av överensstämmelse visar att produkten  uppfyller de tillämpliga grundläggande kraven, ska  tillverkaren upprätta en försäkran enligt 7 § och CE-märka  produkten. Tillverkaren ansvarar därmed för att produkten  överensstämmer med kraven.
Tillverkaren ska behålla den tekniska dokumentationen och en  kopia av försäkran enligt 7 § under tio år efter det att  produkten släppts ut på marknaden.
12 §
En tillverkare ska säkerställa att det finns rutiner så  att de grundläggande kraven enligt 4 § och de föreskrifter  som meddelats i anslutning till den bestämmelsen uppfylls vid  all tillverkning av produkten.
Importörens särskilda skyldigheter
13 §
Innan en importör släpper ut en produkt på marknaden ska  denne säkerställa att tillverkaren uppfyllt sina skyldigheter  enligt 10 och 11 §§ samt föreskrifter som meddelats i  anslutning till 9 §.
Om importören anser eller har anledning att anta att  produkten inte är förenlig med de grundläggande kraven enligt 
4 § och de föreskrifter som meddelats i anslutning till den  bestämmelsen, får importören inte släppa ut produkten på  marknaden förrän den uppfyller kraven. Om produkten bedöms  utgöra en risk, ska tillverkaren och  marknadskontrollmyndigheten informeras.
14 §
En importör ska för en marknadskontrollmyndighet inom  Europeiska unionen kunna uppvisa en kopia av försäkran enligt 
7 § och på begäran se till att myndigheten får tillgång till  den tekniska dokumentationen under en tid av tio år efter det  att produkten släppts ut på marknaden.
Distributörens särskilda skyldigheter
15 §
Innan en distributör tillhandahåller en produkt på  marknaden ska denne verifiera att produkten är CE-märkt  enligt 8 §, åtföljs av en försäkran enligt 7 § och att  tillverkaren och importören uppfyllt sina skyldigheter enligt  föreskrifter som meddelats i anslutning till 9 §.
Om distributören anser eller har anledning att anta att  produkten inte är förenlig med de grundläggande kraven enligt 
4 § och de föreskrifter som meddelats i anslutning till den  bestämmelsen, får distributören inte tillhandahålla produkten  på marknaden förrän den uppfyller kraven. Om produkten bedöms  utgöra en risk, ska tillverkaren eller importören och  marknadskontrollmyndigheten informeras.
Importörens och distributörens skyldigheter vid lagring och  transport
16 §
En importör eller en distributör ska så länge denne har  ansvar för en produkt säkerställa att lagrings- eller  transportförhållandena inte äventyrar produktens  överenstämmelse med de grundläggande kraven enligt 4 § och de  föreskrifter som meddelats i anslutning till den  bestämmelsen.
Tillverkarens och importörens skadeförebyggande skyldigheter
17 §
En tillverkare eller en importör ska bedriva ett  skadeförebyggande arbete i syfte att få kännedom om risker  hos produkter som de har tillhandahållit.
Regeringen eller den myndighet som regeringen bestämmer får  meddela föreskrifter om tillverkares och importörers  skyldigheter enligt första stycket.
Tillverkarens, importörens och distributörens skyldigheter  vid bristande överensstämmelse
18 §
En tillverkare eller en importör som anser eller har  anledning att anta att en produkt som denne har släppt ut på  marknaden inte är förenlig med de krav som föreskrivs i denna  lag eller i föreskrifter meddelade i anslutning till lagen,  ska omedelbart vidta de korrigerande åtgärder som krävs för  att få produkten att överensstämma med kraven eller om det är  lämpligt dra tillbaka eller återkalla produkten.
Ett tillbakadragande eller en återkallelse av produkten ska  ha det innehåll som anges i 15-18 §§ produktsäkerhetslagen 
(2004:451). Det som sägs där om återkallelse från distributör  ska dock i stället avse tillbakadragande.
En distributör som anser eller har anledning att anta att en  produkt som denne har tillhandahållit på marknaden inte är  förenlig med de krav som föreskrivs i denna lag eller i  föreskrifter meddelade i anslutning till lagen ska  säkerställa att det vidtas nödvändiga korrigerande åtgärder  för att få produkten att överensstämma med kraven eller om  det är lämpligt dra tillbaka eller återkalla produkten.
19 §
En tillverkare, en importör eller en distributör som  anser eller har anledning att anta att en produkt som denne  har släppt ut eller tillhandahållit på marknaden utgör en  risk ska omedelbart underrätta behöriga  marknadskontrollmyndigheter i de medlemsstater inom  Europeiska unionen där denne tillhandahållit produkten och  lämna detaljerade uppgifter om bristerna och de korrigerande  åtgärder som vidtagits.
Skyldighet att kunna identifiera aktörer
20 §
Regeringen eller den myndighet som regeringen bestämmer  får meddela föreskrifter om vilka uppgifter som tillverkare,  tillverkarnas representanter, importörer, distributörer och  privatimportörer ska lämna till en marknadskontrollmyndighet  i fråga om identifiering av aktörer som har levererat eller  mottagit en produkt.
Situationer då tillverkarens skyldigheter och uppgifter  överförs eller överlåts till en annan aktör
21 §
En tillverkare får genom en skriftlig fullmakt utse en  representant som ska utföra de uppgifter som anges i  fullmakten.
Regeringen eller den myndighet som regeringen bestämmer får  meddela föreskrifter om krav på innehållet i och omfattningen  av fullmakten.
22 §
Om en importör eller en distributör tillhandahåller en  produkt på marknaden i eget namn eller under eget varumärke,  övertar importören eller distributören tillverkarens  skyldigheter enligt denna lag och de föreskrifter som har  meddelats i anslutning till lagen. Detsamma gäller för en  importör eller en distributör som ändrar en produkt som redan  släppts ut på marknaden på ett sådant sätt att  överensstämmelsen med kraven i denna lag och föreskrifter som  meddelats i anslutning till lagen kan påverkas.
23 §
Om en tillverkare inte fullgör sina skyldigheter för  produktens överensstämmelse med kraven i denna lag och de  föreskrifter som har meddelats i anslutning till lagen, ska  en privatimportör innan produkten tas i bruk säkerställa att  produkten uppfyller de grundläggande kraven enligt 4 § och de  föreskrifter som meddelats i anslutning till den bestämmelsen  samt överta tillverkarens skyldigheter enligt 10 och 11 §§  samt föreskrifter som meddelats i anslutning till 9 § 3.
24 §
Den som släpper ut på marknaden eller tar i bruk en  produkt som genomgått en omfattande förändring eller  ombyggnad eller den som gör att en produkt som undantagits  från lagens tillämpningsområde faller inom lagens  tillämpningsområde, ska säkerställa att produkten  överensstämmer med kraven i denna lag och de föreskrifter som  har meddelats i anslutning till lagen.
Regeringen eller den myndighet som regeringen bestämmer får  meddela föreskrifter om förfarandet för bedömning av  överensstämmelse med kraven i fall som avses i första  stycket.
Anmälda organ
25 §
Bestämmelser om organ för bedömning av överensstämmelse  finns i lagen (2011:791) om ackreditering och teknisk  kontroll och i föreskrifter meddelade i anslutning till den  lagen.
Ett sådant organ som avses i första stycket får utföra  bedömning av överensstämmelse av produkter som omfattas av  denna lag endast om Europeiska kommissionen eller någon  medlemsstat i Europeiska unionen inte har anmält invändningar  inom två veckor efter det att en sådan anmälan som anges i 9 
§ första stycket lagen om ackreditering och teknisk kontroll  har skett.
Marknadskontroll
Marknadskontrollmyndighet
26 §
Marknadskontroll ska utövas av den myndighet som  regeringen bestämmer.
Bestämmelser om marknadskontroll finns i Europaparlamentets  och rådets förordning (EU) 2019/1020 av den 20 juni 2019 om  marknadskontroll och överensstämmelse för produkter och om  ändring av direktiv 2004/42/EG och förordningarna (EG) nr 
765/2008 och (EU) nr 305/2011.
Lag (2021:678)
.
26 a §
Vid marknadskontroll enligt förordning (EU) 2019/1020  har marknadskontrollmyndigheten befogenhet
1. att enligt artikel 14.4 a-14.4 c kräva att ekonomiska  aktörer ska tillhandahålla handlingar, specifikationer, data  eller uppgifter,
2. att enligt artikel 14.4 d utföra oanmälda inspektioner på  plats och fysiska kontroller av produkter,
3. att enligt artikel 14.4 e få tillträde till lokaler, mark  eller transportmedel,
4. att enligt artikel 14.4 f inleda undersökningar på eget  initiativ,
5. att enligt artikel 14.4 g kräva att ekonomiska aktörer ska  vidta lämpliga åtgärder för att få en bristande  överensstämmelse att upphöra eller att eliminera en risk,
6. att enligt artikel 14.4 h själv vidta åtgärder,
7. att enligt artikel 14.4 j införskaffa, inspektera och  demontera varuprover, och
8. att enligt artikel 14.4 k kräva att innehåll på ett  onlinegränssnitt ska avlägsnas, att en varning ska visas eller  att åtkomsten ska begränsas.
Marknadskontrollmyndigheten får införskaffa ett varuprov under  dold identitet enligt artikel 14.4 j i förordning (EU) 
2019/1020 endast om det är nödvändigt för att syftet med  kontrollen ska uppnås. Myndigheten ska underrätta den  ekonomiska aktören om att införskaffandet har skett under dold  identitet, så snart det går utan att syftet med åtgärden går  förlorat.
Befogenheten enligt första stycket 8 gäller inte i fråga om  databaser som omfattas av tryckfrihetsförordningens eller  yttrandefrihetsgrundlagens skydd.
När ändrade förhållanden ger anledning till det, ska  marknadskontrollmyndigheten besluta att en sådan skyldighet  som avses i första stycket 8 inte längre ska gälla.
Lag (2022:1131)
.
Hjälp från Polismyndigheten
27 §
På begäran av marknadskontrollmyndigheten ska  Polismyndigheten lämna den hjälp som behövs när  marknadskontrollmyndigheten vidtar åtgärder enligt 26 a §, om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  tillgripas, eller
2. det annars finns synnerliga skäl.
Lag (2021:678)
.
Förelägganden
28 §
Marknadskontrollmyndigheten får besluta de förelägganden  som behövs för att denna lag, föreskrifter som har meddelats i  anslutning till lagen, direkt tillämpliga rättsakter som har  meddelats med stöd av Europaparlamentets och rådets direktiv 
2013/53/EU av den 20 november 2013 om fritidsbåtar och  vattenskotrar och om upphävande av direktiv 94/25/EG samt  förordning (EU) 2019/1020 ska följas.
Ett beslut enligt första stycket eller enligt 26 a § ska  förenas med vite, om det inte av särskilda skäl är obehövligt.
Marknadskontrollmyndigheten får, när den fattar beslut enligt  första stycket eller enligt 26 a §, bestämma att beslutet ska  gälla omedelbart.
Lag (2022:1131)
.
Avgifter
29 §
Regeringen eller den myndighet som regeringen bestämmer  får meddela föreskrifter om avgifter för marknadskontroll  enligt denna lag och enligt föreskrifter som har meddelats med  stöd av lagen.
Av lagen (2014:140) med bemyndigande att meddela vissa  föreskrifter om marknadskontroll av varor och annan  närliggande tillsyn framgår att föreskrifter om avgifter för  marknadskontroll enligt förordning (EU) 2019/1020 får  meddelas.
Lag (2022:1131)
.
Sanktionsavgift
30 §
En tillverkare, tillverkares representant, importör,  distributör eller privatimportör ska åläggas att betala en  sanktionsavgift om denne eller någon som handlar på dennes  vägnar uppsåtligen eller av oaktsamhet har brutit mot någon av 
10-19 §§ eller 23 § eller mot föreskrifter som har meddelats i  anslutning till dessa paragrafer.
Sanktionsavgift enligt första stycket för en privatimportör  får endast åläggas om det finns synnerliga skäl.
Sanktionsavgift får inte åläggas någon för att denne inte har  följt ett föreläggande som har förenats med vite.
I övrigt ska i fråga om sanktionsavgift 37 § andra stycket och 
39-43 §§ produktsäkerhetslagen (2004:451) tillämpas.
Lag (2022:1131)
.
Tystnadsplikt
30 a §
Den som har tagit befattning med ett ärende som gäller  marknadskontroll enligt denna lag får inte obehörigen röja  eller utnyttja vad denne har fått veta om någons affärs- eller  driftförhållanden.
I det allmännas verksamhet tillämpas i stället bestämmelserna  i offentlighets- och sekretesslagen (2009:400).
Lag (2022:1131)
.
Överklagande
31 §
Marknadskontrollmyndighetens beslut enligt 26 a eller 
28 § första stycket får överklagas till allmän  förvaltningsdomstol. Andra beslut enligt denna lag av  marknadskontrollmyndigheten får inte överklagas.
Prövningstillstånd krävs vid överklagande till kammarrätten.
Lag (2021:678)
.
Övergångsbestämmelser
2016:96
1. Denna lag träder i kraft den 1 mars 2016.
2. Genom lagen upphävs lagen (1996:18) om vissa säkerhets-  och miljökrav på fritidsbåtar.
3. Produkter som är förenliga med kraven i den upphävda lagen 
(1996:18) om vissa säkerhets- och miljökrav på fritidsbåtar  och föreskrifter som meddelats i anslutning till den lagen  får fortsätta att tillhandahållas på marknaden eller tas i  bruk till den 18 januari 2017.
4. Kraven för avgasutsläpp i den upphävda lagen (1996:18) om  vissa säkerhets- och miljökrav på fritidsbåtar och  föreskrifter som meddelats i anslutning till den lagen ska  fortsätta att gälla för utombordsmotorer som arbetar enligt  ottoprincipen och uppfyller följande:
a) har en effekt på högst 15 kilowatt,
b) har tillverkats av små och medelstora företag enligt  definitionen i kommissionens rekommendation 2003/361/EG av  den 6 maj 2003 om definitionen av mikroföretag samt små och  medelstora företag, och
c) har släppts ut på marknaden före den 18 januari 2020.
5. Förelägganden och förbud som har meddelats med stöd av den  upphävda lagen (1996:18) om vissa säkerhets- och miljökrav på  fritidsbåtar ska fortfarande gälla.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.