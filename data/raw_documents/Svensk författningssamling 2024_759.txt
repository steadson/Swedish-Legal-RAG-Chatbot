Title: Tullbefogenhetsförordning (2024:759)
SFS Number: Svensk författningssamling 2024:759
URL: https://www.riksdagen.se/sv/dokument-och-lagar/dokument/svensk-forfattningssamling/tullbefogenhetsforordning-2024759_sfs-2024-759/
Source Link: http://rkrattsbaser.gov.se/sfst?bet=2024:759
Amendment Register Link: http://rkrattsbaser.gov.se/sfsr?bet=2024:759
Ministry/Authority: Finansdepartementet SKA
Issued: 2024-10-04
Metadata: {"Utfärdad": "2024-10-04"}

==================================================

Tullbefogenhetsförordning (2024:759)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:759
Departement/myndighet
:   
Finansdepartementet SKA
Utfärdad
:   
2024-10-04
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Kontrollverksamheten vid den yttre gränsen
3 kap. Kontrollverksamheten vid den inre gränsen
4 kap. Kontroll av punktskattepliktiga varor
5 kap. Övriga bestämmelser om kontrollverksamhet
6 kap. Befogenheter för att upptäcka brott
7 kap. Rätt att meddela föreskrifter
1 kap. Inledande bestämmelser
Förordningens innehåll
1 §
Denna förordning innehåller bestämmelser som kompletterar  tullbefogenhetslagen (2024:710).
EU-förordningar som förordningen kompletterar
2 §
I 2 och 4 kap. finns bestämmelser som kompletterar
- Europaparlamentets och rådets förordning (EU) nr 952/2013 av  den 9 oktober 2013 om fastställande av en tullkodex för  unionen och de förordningar som meddelas med stöd av den  förordningen,
- Europaparlamentets och rådets förordning (EU) nr 608/2013 av  den 12 juni 2013 om tullens säkerställande av skyddet för  immateriella rättigheter och upphävande av rådets förordning 
(EG) nr 1383/2003, och
- Europaparlamentets och rådets förordning (EU) 2018/1672 av  den 23 oktober 2018 om kontroller av kontanta medel som förs  in i eller ut ur unionen och om upphävande av förordning (EG)  nr 1889/2005.
Ord och uttryck
3 §
Uttryck som används i 2 kap. har samma betydelse som i  förordning (EU) nr 952/2013, förordning (EU) 2018/1672 och 
1 kap. 3 § tullagen (2016:253).
4 §
Uttryck som används i 3 kap. har samma betydelse som i 
1 kap. 2 § lagen (1998:506) om flyttning och kontroll av vissa  punktskattepliktiga varor.
Behörighetsregler
Behörighet i kontrollverksamheten
5 §
Chefen för Tullverket eller chefen för Tullverkets  rättsavdelning ska förordna de tjänstemän som enligt 6 kap. 
6 § tullbefogenhetslagen (2024:710) får begära att  försändelser hålls kvar tillfälligt och de tjänstemän som  enligt 6 kap. 8 § samma lag får besluta att öppna försändelser  som kan antas innehålla förtroliga meddelanden.
Behörighet i verksamhet för att upptäcka och utreda brott
6 §
Chefen för Tullverket eller chefen för Tullverkets  rättsavdelning ska
1. utse en eller flera tjänstemän, som har den särskilda  kompetens som krävs för uppgiften, att fatta beslut om  särskild kontroll enligt 7 kap. 4 § tullbefogenhetslagen 
(2024:710).
2. förordna de tjänstemän som får besluta om postspärr enligt 
7 kap. 8 § tullbefogenhetslagen.
7 §
Chefen för Tullverket eller en chefstjänsteman som  förordnats för uppgiften av chefen beslutar om vilka  tulltjänstemän som ska ha behörighet att ta del av  bokningsuppgifter från transportföretag.
Behörighet ska endast ges till den som har nödvändig  utbildning och som behöver informationen för sina  arbetsuppgifter inom Tullverkets brottsbekämpande verksamhet.
8 §
Beslut enligt 1 a § förundersökningskungörelsen (1947:948)  om att inleda förundersökning och andra beslut av en  undersökningsledare får endast fattas av en tjänsteman som  Tullverket utsett och som har genomgått den utbildning som  Tullverket föreskriver.
9 §
De befogenheter som en tulltjänsteman har enligt 7 och 
8 kap. tullbefogenhetslagen (2024:710) att använda tvångsmedel  får endast utövas av en tulltjänsteman som innehar en  befattning som är förenad med sådan behörighet och som har  genomgått den utbildning som Tullverket föreskriver.
2 kap. Kontrollverksamheten vid den yttre gränsen
Uppmaning att stanna
1 §
En tulltjänstemans rätt att uppmana någon att stanna  enligt 3 kap. 9 § första stycket 3 e tullbefogenhetslagen 
(2024:710) omfattar följande landsvägssträckor:
1. Flötningen-Idre,
2. Strimasund-Tärnaby,
3. Joesjö-Tärnaby,
4. Merkenes-Jäkkvik, och
5. Riksgränsen-Björkliden.
En tulltjänstemans rätt att uppmana någon att stanna enligt 
3 kap. 9 § andra stycket 2 tullbefogenhetslagen omfattar  följande järnvägssträckor med tillhörande stationsområden:
1. Ed-Göteborg,
2. Charlottenberg-Karlstad,
3. Storlien-Östersund, och
4. Riksgränsen-Kiruna.
Försäljning av varor
2 §
En vara som överlåtits till staten enligt artikel 199 i  förordning (EU) nr 952/2013 ska säljas så snart det är  möjligt. Då tillämpas bestämmelserna i 3 kap. 18 och 19 §§  tullbefogenhetslagen (2024:710).
3 §
En tullauktion ska kungöras i Post- och Inrikes Tidningar  och på Tullverkets eller annan lämplig webbplats. Kungörandet  ska göras minst tre veckor före auktionsdagen, om det inte  finns särskilda skäl.
Auktionen får även kungöras på annat sätt, om det är lämpligt  med hänsyn till egendomens beskaffenhet eller någon annan  omständighet.
4 §
En upplysning enligt 3 kap. 19 § andra stycket  tullbefogenhetslagen (2024:710) ska innehålla uppgifter om tid  och plats för auktionen och skickas senast två veckor före  auktionsdagen. Om någon som kan antas vara ägare eller ha  särskild rätt till varan blir känd först därefter, ska en  upplysning genast skickas till honom eller henne.
Rapporteringsskyldighet
5 §
En polisman som får kännedom om att ett luftfartyg har  landat i strid mot ett förbud som har meddelats med stöd av 
3 kap. 3 § 2 tullbefogenhetslagen (2024:710) ska skyndsamt  meddela Tullverket. Om det kan göras utan att annan  polisverksamhet hindras ska polismannen hålla kvar  luftfartyget och vidta de andra åtgärder som behövs för  tullkontroll.
Kontroll av kontanta medel
6 §
Om en polisman eller en kustbevakningstjänsteman vid  genomförandet av en kontrollåtgärd enligt 5 kap. 2 eller 3 §  har funnit sådana omständigheter som utgör grund för  registrering och bearbetning av information enligt förordning 
(EU) 2018/1672, ska dessa uppgifter lämnas till Tullverket.
3 kap. Kontrollverksamheten vid den inre gränsen
1 §
En tulltjänstemans rätt att uppmana någon att stanna  enligt 4 kap. 3 § första stycket 3 d tullbefogenhetslagen 
(2024:710) omfattar följande landsvägssträckor:
1. länsväg 395,
2. riksväg 99,
3. länsväg 403,
4. länsväg 404,
5. länsväg 900, och
6. länsväg 901.
Rätten att uppmana någon att stanna omfattar även den på  svenskt territorium löpande delen av järnvägssträckan mellan  Svedala station och Köpenhamns flygplats i Kastrup med  tillhörande stationsområde.
4 kap. Kontroll av punktskattepliktiga varor
1 §
Om en punktskattepliktig vara påträffas vid en  transportkontroll ska protokoll föras över kontrollen. Av  protokollet ska det framgå
1. var kontrollen verkställdes,
2. vilka som var närvarande vid kontrollen,
3. när kontrollen påbörjades och avslutades och vad som  genomsöktes,
4. om beslut om omhändertagande fattades, och
5. annat av betydelse som förekom vid kontrollen.
2 §
När ägare och andra rättsinnehavare underrättas om  innehållet i ett beslut om upphävande av ett omhändertagande  enligt 5 kap. 22 eller 23 § tullbefogenhetslagen (2024:710)  ska de upplysas om innehållet i 2 kap. 6 § lagen (1998:506) om  flyttning och kontroll av vissa punktskattepliktiga varor.
3 §
Tullverket ska underrätta Skatteverket om
1. kontroller av punktskattepliktiga varor enligt  tullbefogenhetslagen (2024:710), och
2. vem som hämtat ut punktskattepliktiga varor för vilka skatt  inte påförts.
5 kap. Övriga bestämmelser om kontrollverksamhet
Revision
1 §
Om en begäran enligt 6 kap. 22 § tullbefogenhetslagen 
(2024:710) avser en upptagning, bestämmer förvaltningsrätten i  vilken form eller på vilket sätt upptagningen ska  tillhandahållas i målet.
Medverkan av Polismyndigheten och Kustbevakningen
2 §
Polismyndigheten ska på begäran av Tullverket
1. bistå Tullverket, om det behövs för att myndigheten ska  kunna vidta en kontrollåtgärd enligt 3, 4 eller 5 kap.  tullbefogenhetslagen (2024:710), och
2. medverka vid Tullverkets kontroll av utrikes flygtrafik.
3 §
Kustbevakningen ska medverka i Tullverkets  kontrollverksamhet genom att utöva tullkontroll i sjötrafiken.
Kustbevakningen ska på begäran av Tullverket bistå  myndigheten, om det behövs för att Tullverket ska kunna vidta  en kontrollåtgärd enligt 3 eller 4 kap. tullbefogenhetslagen 
(2024:710).
6 kap. Befogenheter för att upptäcka brott
1 §
Tullverket får ingå en överenskommelse med ett  transportföretag om direktåtkomst till företagets  bokningsuppgifter under de förutsättningar som anges i 7 kap. 
12 och 13 §§ tullbefogenhetslagen (2024:710).
2 §
Utrustning som ger Tullverket tillgång till ett  transportföretags bokningsuppgifter och handlingar med sådana  uppgifter ska hanteras på sådant sätt att obehöriga inte får  tillgång till dem.
3 §
Information om innehållet i bokningsuppgifter som  inhämtats med stöd av 7 kap. 12 § tullbefogenhetslagen 
(2024:710) får lämnas till andra tulltjänstemän, andra enheter  inom Tullverket, Polismyndigheten, Kustbevakningen och  Skatteverket, om uppgiften behövs i Tullverkets  brottsbekämpande verksamhet för att klarlägga om brott eller  brottslig verksamhet har förekommit, pågår eller planeras.
Sådan information får också lämnas till en utländsk myndighet  eller en mellanfolklig organisation, om utlämnandet följer av  en konvention som Sverige har tillträtt eller en  överenskommelse som Sverige har ingått.
7 kap. Rätt att meddela föreskrifter
1 §
Tullverket får meddela föreskrifter om verkställigheten av
1. bestämmelserna om förbud i 3 kap. 3-5 §§  tullbefogenhetslagen (2024:710),
2. bestämmelserna om tillfälligt omhändertagande av en icke-
unionsvara i 3 kap. 7 § tullbefogenhetslagen,
3. artiklarna 197-200 om bortskaffande av varor i förordning 
(EU) nr 952/2013,
4. bestämmelserna om Tullverkets kontroller i 3 kap. 8-16 §§  och 4 kap. 2-7 §§ tullbefogenhetslagen,
5. artikel 3 om anmälningsskyldighet och artikel 4 om  redovisningsskyldighet i förordning (EU) 2018/1672,
6. bestämmelserna om undersökning och öppning av försändelser  i 6 kap. 5-10 §§ tullbefogenhetslagen,
7. bestämmelserna om postspärr i 7 kap. 8 och 9 §§  tullbefogenhetslagen,
8. bestämmelserna om bokningsuppgifter i 6 kap. denna  förordning och 7 kap. 12 och 13 §§ tullbefogenhetslagen, och
9. artikel 46.4 om riskhantering i förordning (EU) nr 
952/2013.
2 §
Tullverket får, efter att ha gett Polismyndigheten och  Kustbevakningen tillfälle att yttra sig, meddela föreskrifter  om verkställigheten av bestämmelserna i 5 kap. 2 och 3 §§ om  Polismyndighetens och Kustbevakningens bistånd och medverkan.
3 §
Tullverket får meddela ytterligare föreskrifter om
1. verkställigheten av 3-6 kap. tullbefogenhetslagen 
(2024:710), och
2. verkställighet av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.