Title: Kustbevakningsförordning (2019:83)
SFS Number: Svensk författningssamling 2019:83
URL: https://www.riksdagen.se/sv/dokument-och-lagar/dokument/svensk-forfattningssamling/kustbevakningsforordning-201983_sfs-2019-83/
Source Link: http://rkrattsbaser.gov.se/sfst?bet=2019:83
Amendment Register Link: http://rkrattsbaser.gov.se/sfsr?bet=2019:83
Ministry/Authority: Försvarsdepartementet
Issued: 2019-02-28
Metadata: {"Utfärdad": "2019-02-28", "Ändrad": "t.o.m. SFS 2024:778"}

==================================================

Kustbevakningsförordning (2019:83)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:83
Departement/myndighet
:   
Försvarsdepartementet
Utfärdad
:   
2019-02-28
Ändrad
:   
t.o.m. SFS 2024:778
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser som kompletterar  kustbevakningslagen (2019:32).
Ytterligare bestämmelser om Kustbevakningen finns i  förordningen (2019:84) med instruktion för Kustbevakningen.
Förordning (2019:409).
Ledning av verksamheten
2 §
Den som i förhållande till någon annan leder och ansvarar  för viss operativ verksamhet är förman för honom eller henne.
Det ska av arbetsordningen eller av order framgå vem som är  förman vid den verksamhet som kustbevakningstjänstemän utför  gemensamt. I annat fall är den som har den högsta befattningen  förman. Om flera kustbevakningstjänstemän har lika höga  befattningar är det den som har haft befattningen längst tid  som är förman. Om de har haft befattningen lika länge är det  den som är äldst.
Vad som anges i första och andra styckena påverkar inte  förmannens särskilda uppgifter och ansvar till följd av någon  annan reglering.
Brott som ingår i den direkta brottsbekämpningen
3 §
Kustbevakningens direkta brottsbekämpning omfattar, utöver  vad som framgår av 3 kap. 2 § kustbevakningslagen (2019:32),  även brott som rör sjötrafik och sjösäkerhet i
a) kungörelsen (1970:344) om kompetenskrav för förare av  större fritidsbåtar,
b) förordningen (1974:235) om tillstånd till sjöfart i inrikes  trafik med utländskt fartyg m.m.,
c) 7 kap. 7 § fartygsregisterförordningen (1975:927),
d) förordningen (1975:929) med vissa bestämmelser om fartygs  identifiering,
e) förordningen (1982:569) om lotsning m.m.,
f) 5 kap. 1 § sjötrafikförordningen (1986:300),
g) svävarfartsförordningen (1986:305),
h) förordningen (1993:1053) om användningen av vattenskoter,  och
i) förordningen (1998:1355) om trafik med höghastighetsfartyg.
Behörighetskrav
4 §
De befogenheter som en kustbevakningstjänsteman har enligt  kustbevakningslagen (2019:32) får utövas av en  kustbevakningstjänsteman som innehar en befattning som är  förenad med sådan behörighet och som har genomgått den  utbildning som är föreskriven av Kustbevakningen.
5 §
Kustbevakningen ska förordna särskilda befattningshavare  att utföra myndighetens uppgifter enligt 3 kap. 3 § första  stycket kustbevakningslagen (2019:32).
Beslut om att inleda förundersökning och andra beslut av  undersökningsledaren får fattas av en tjänsteman som har  genomgått den utbildning som är föreskriven av  Kustbevakningen. Förordning (2024:778).
Skyldigheter i anställningen
Kontakter med allmänheten
6 §
En kustbevakningstjänsteman ska i kontakter med  allmänheten, utifrån omständigheter och situation, agera så  hänsynsfullt som möjligt, visa behärskning och uppträda på ett  sätt som inger förtroende.
Legitimation
7 §
En kustbevakningstjänsteman ska under tjänstgöringen kunna  legitimera sig med tjänstekort, om inte särskilda skäl talar  emot det.
Rapporteringsskyldighet
8 §
Bestämmelser om rapporteringsskyldighet i fråga om  brottsbekämpande och ordningshållande verksamhet finns i 
3 kap. 17-19 §§, 4 kap. 6 § och 5 kap. 12 §  kustbevakningslagen (2019:32).
9 §
Om någon skadas till följd av en kustbevakningstjänstemans  ingripande ska kustbevakningstjänstemannen, om skadan inte är  obetydlig, så snart den skadade tagits om hand för vård anmäla  det inträffade till sin förman.
10 §
En kustbevakningstjänsteman ska underrätta sin närmaste  förman om sådana förhållanden som rör arbetet och som  förmannen bör känna till.
Användning av skjutvapen
11 §
Om det uppstår en nödvärnssituation enligt 24 kap. 1 §  brottsbalken får en kustbevakningstjänsteman, med de  begränsningar som följer av 12 §, använda skjutvapen under  förutsättning att det är försvarligt, med hänsyn till det våld  eller hot om våld som kustbevakningstjänstemannen möter och  till omständigheterna i övrigt.
12 §
Innan en kustbevakningstjänsteman använder skjutvapen ska  kustbevakningstjänstemannen särskilt beakta risken för att  utomstående skadas. Skottlossning inom ett område där många  människor bor eller vistas ska så långt det är möjligt  undvikas.
Kustbevakningstjänstemannen ska innan skott avlossas ge en  tydlig varning genom tillrop, om en sådan varning inte är  obehövlig. Om kustbevakningstjänstemannen måste använda  skjutvapen ska han eller hon, när omständigheterna inte kräver  något annat, först avlossa varningsskott.
När skott avlossas mot en person ska  kustbevakningstjänstemannen eftersträva att endast tillfälligt  oskadliggöra personen.
13 §
När en kustbevakningstjänsteman har använt skjutvapen ska  kustbevakningstjänstemannen lämna en rapport om händelsen.
Rätt att meddela föreskrifter
14 §
Kustbevakningen får meddela närmare föreskrifter om
1. utbildning,
2. rapporteringsskyldighet,
3. dokumentation,
4. användning av skjutvapen och andra hjälpmedel vid  våldsanvändning,
5. legitimation, och
6. klädsel, utrustning och annat som krävs för enhetlighet i  Kustbevakningens arbete.
15 §
Innan Kustbevakningen meddelar beslut om föreskrifter som  berör en annan myndighet ska Kustbevakningen ge den  myndigheten tillfälle att yttra sig.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.