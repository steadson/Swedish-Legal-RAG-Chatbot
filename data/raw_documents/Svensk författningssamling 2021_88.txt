Title: Förordning (2021:88) om ömsesidigt bistånd med delgivning och indrivning på konkurrensområdet
SFS Number: Svensk författningssamling 2021:88
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202188-om-omsesidigt-bistand-med_sfs-2021-88/
Source Link: http://rkrattsbaser.gov.se/sfst?bet=2021:88
Amendment Register Link: http://rkrattsbaser.gov.se/sfsr?bet=2021:88
Ministry/Authority: Klimat- och näringslivsdepartementet RSN
Issued: 2021-02-04
Metadata: {"Utfärdad": "2021-02-04"}

==================================================

Förordning (2021:88) om ömsesidigt bistånd med delgivning och indrivning på konkurrensområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:88
Departement/myndighet
:   
Klimat- och näringslivsdepartementet RSN
Utfärdad
:   
2021-02-04
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning innehåller verkställighetsföreskrifter  till lagen (2021:79) om ömsesidigt bistånd med delgivning och  indrivning på konkurrensområdet.
Normgivningsbemyndigande
2 §
Förordningen är meddelad med stöd av 8 kap. 7 §  regeringsformen.
Uttryck i förordningen
3 §
I denna förordning avses med:
ansökande myndighet: en nationell konkurrensmyndighet i en  annan medlemsstat i Europeiska unionen, och
anmodad myndighet: en nationell konkurrensmyndighet i en annan  medlemsstat i Europeiska unionen som är behörig att delge  handlingar som gäller tillämpningen av artikel 101 eller 102 i  fördraget om Europeiska unionens funktionssätt (EUF-fördraget)  eller behörig att driva in sådana sanktionsavgifter och viten  som avses i artikel 13 och 16 i Europaparlamentets och rådets  direktiv (EU) 2019/1 av den 11 december 2018 om att ge  medlemsstaternas konkurrensmyndigheter befogenhet att mer  effektivt kontrollera efterlevnaden av konkurrensreglerna och  om att säkerställa en väl fungerande inre marknad, i den  ursprungliga lydelsen.
Med ett enhetligt dokument avses ett dokument som innehåller  följande uppgifter:
1. adressatens namn och kända adress, liksom andra relevanta  upplysningar för att identifiera adressaten,
2. en sammanfattning av relevanta fakta och omständigheter i  det ärende som en begäran om ömsesidigt bistånd avser,
3. en sammanfattning av kopian av den handling som avses med  begäran,
4. namn, adress och övriga kontaktuppgifter till den anmodade  myndigheten, och
5. den tidsfrist inom vilken delgivning eller indrivning ska  genomföras, såsom lagstadgad tidsfrist eller  preskriptionsfrist.
Bistånd på begäran av en nationell konkurrensmyndighet i en  annan medlemsstat
Bistånd med delgivning av vissa handlingar
4 §
En begäran om bistånd med delgivning ska göras i ett  enhetligt dokument. Till det enhetliga dokumentet ska en kopia  av den handling som ska delges bifogas.
Konkurrensverket får komma överens med den ansökande  myndigheten om att det enhetliga dokumentet får skrivas på ett  annat språk än svenska. Om det krävs för att delgivning ska  kunna ske får Konkurrensverket begära att kopian av den  handling som ska delges ska vara översatt till svenska.
Bistånd med indrivning av sanktionsavgift eller vite
5 §
En begäran om bistånd med indrivning ska göras i ett  enhetligt dokument som även ska innehålla uppgift om
1. det beslut som medger verkställighet i den ansökande  myndighetens medlemsstat,
2. dagen då beslutet fick laga kraft,
3. sanktionsavgift eller vitesbelopp, och
4. de rimliga ansträngningar som den ansökande myndigheten  gjort för att verkställa beslutet på sitt eget territorium.
Till det enhetliga dokumentet ska en kopia av den handling som  ska delges eller som ligger till grund för indrivningen  bifogas.
Kronofogdemyndigheten får komma överens med den ansökande  myndigheten om att det enhetliga dokumentet får skrivas på ett  annat språk än svenska. Om det krävs för att delgivning eller  indrivning ska kunna ske får Kronofogdemyndigheten begära att  kopian av den handling som ska delges eller som ligger till  grund för indrivningen ska vara översatt till svenska.
Följden av en bristfällig biståndsbegäran
6 §
Om den ansökande myndighetens begäran om bistånd inte  uppfyller de krav som anges i 6 § lagen (2021:79) om  ömsesidigt bistånd med delgivning och indrivning på  konkurrensområdet, ska den ansökande myndigheten uppmanas att  avhjälpa bristen inom en viss tid. Avhjälps inte bristen ska  begäran avslås. Ett avslag är inget hinder mot att en ny  ansökan görs i samma sak.
Tvister som gäller en begäran om delgivning eller indrivning
7 §
Om en berörd part gör gällande att preskription har  inträtt eller på annat sätt bestrider sanktionsavgiften, vitet  eller den handling som ska delges eller som ligger till grund  för indrivning, ska den parten upplysas om att talan ska  väckas vid en behörig instans i den ansökande myndighetens  medlemsstat och i enlighet med den medlemsstatens  lagstiftning.
Underrättelse om åtgärder som vidtagits med anledning av en  begäran om bistånd
8 §
Den ansökande myndigheten ska så snart som möjligt  underrättas om vilka delgivnings- eller indrivningsåtgärder  som vidtagits med anledning av en begäran om bistånd och  särskilt vilket datum som delgivning har skett.
Kostnader för indrivning
9 §
Kronofogdemyndigheten ska underrätta den ansökande  myndigheten om vilka kostnader som kan komma att tas ut enligt 
5 § lagen (2021:79) om ömsesidigt bistånd med delgivning och  indrivning på konkurrensområdet. Om kostnaderna överstiger det  belopp som kan tas ut enligt 5 § den lagen får  Kronofogdemyndigheten begära ersättning från den ansökande  myndigheten.
Begäran om bistånd i en annan medlemsstat
Bistånd med delgivning
10 §
En domstol eller annan myndighet som i ett mål eller  ärende ska delge någon i en medlemsstat i Europeiska unionen  en handling som gäller tillämpningen av artikel 101 eller 102  i EUF-fördraget får ansöka hos Konkurrensverket om bistånd med  delgivning, om domstolen eller myndigheten själv har försökt  att delge mottagaren i den andra staten men detta inte har  kunnat ske.
Ansökan ska göras i ett enhetligt dokument. Till ansökan ska  en kopia av den handling som ska delges bifogas.
Om de uppgifter som ligger till grund för ansökan ändras, ska  sökanden så snart som möjligt informera Konkurrensverket om  ändringen.
11 §
En begäran om bistånd med delgivning enligt 8 § lagen 
(2021:79) om ömsesidigt bistånd med delgivning och indrivning  på konkurrensområdet ska göras i ett enhetligt dokument. Till  det enhetliga dokumentet ska en kopia av den handling som ska  delges bifogas.
Det enhetliga dokumentet ska vara skrivet på det eller de  officiella språken i den anmodade myndighetens medlemsstat, om  inte Konkurrensverket och den anmodade myndigheten kommer  överens om annat. Om det krävs enligt lagstiftningen i den  anmodade myndighetens medlemsstat ska den handling som ska  delges översättas till det officiella språket eller ett av de  officiella språken i den medlemsstaten. I fall som avses i 
10 § svarar den domstol eller myndighet som ansökt om bistånd  för översättningen.
Konkurrensverket ska översända det enhetliga dokumentet och en  kopia av den handling som ska delges till den anmodade  myndigheten.
12 §
En begäran om bistånd med delgivning enligt 9 § lagen 
(2021:79) om ömsesidigt bistånd med delgivning och indrivning  på konkurrensområdet ska göras i ett enhetligt dokument.
Det enhetliga dokumentet ska vara skrivet på det eller de  officiella språken i den anmodade myndighetens medlemsstat, om  inte Kronofogdemyndigheten och den anmodade myndigheten kommer  överens om annat. Om det krävs enligt lagstiftningen i den  anmodade myndighetens medlemsstat ska den handling som ska  delges översättas till det officiella språket eller ett av de  officiella språken i den medlemsstaten.
Kronofogdemyndigheten ska översända det enhetliga dokumentet  och en kopia av den handling som ska delges till den anmodade  myndigheten.
Bistånd med indrivning
13 §
En begäran om bistånd med indrivning enligt 11 § lagen 
(2021:79) om ömsesidigt bistånd med delgivning och indrivning  på konkurrensområdet ska göras i ett enhetligt dokument. Vid  en sådan begäran ska det enhetliga dokumentet även innehålla  uppgift om
1. det beslut eller den dom som indrivningen gäller,
2. dagen då beslutet eller domen fick laga kraft,
3. avgiften eller vitet, och
4. de rimliga ansträngningar som Kronofogdemyndigheten gjort  för att driva in avgiften eller vitet i Sverige.
Det enhetliga dokumentet ska vara skrivet på det eller de  officiella språken i den anmodade myndighetens medlemsstat, om  inte Kronofogdemyndigheten och den anmodade myndigheten kommer  överens om annat. Om det krävs enligt lagstiftningen i den  anmodade myndighetens medlemsstat ska den exekutionstitel som  ligger till grund för indrivningen översättas till det  officiella språket eller ett av de officiella språken i den  medlemsstaten.
Kronofogdemyndigheten ska översända det enhetliga dokumentet  och en kopia av den exekutionstitel som ligger till grund för  indrivningen till den anmodade myndigheten.
Underrättelse till den anmodade myndigheten
14 §
När bistånd har begärts i en annan medlemsstat i  Europeiska unionen enligt 8, 9 eller 11 § lagen (2021:79) om  ömsesidigt bistånd med delgivning och indrivning på  konkurrensområdet ska den anmodade myndigheten
1. få del av relevanta uppgifter i det ärende eller mål som  ligger till grund för den begärda delgivningen eller  indrivningen så snart som Konkurrensverket eller  Kronofogdemyndigheten får del av uppgifterna, och
2. omedelbart underrättas om en ändring eller återkallelse av  den begärda delgivningen eller indrivningen och skälen för  ändringen eller återkallelsen.
Betalning av ersättning till den anmodade myndigheten
15 §
På begäran av den anmodade myndigheten ska  Konkurrensverket betala alla rimliga extra kostnader,  inklusive översättnings-, arbetskrafts- och  administrationskostnader, för åtgärder som vidtas vid en  begäran om bistånd enligt 8 § lagen (2021:79) om ömsesidigt  bistånd med delgivning och indrivning på konkurrensområdet.  Kronofogdemyndigheten ska betala sådan ersättning för åtgärder  som vidtas enligt 9 och 11 §§ samma lag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.