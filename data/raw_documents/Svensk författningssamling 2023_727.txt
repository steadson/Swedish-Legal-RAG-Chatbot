Title: Förordning (2023:727) om statligt stöd till färjetrafik till och från Gotland
SFS Number: Svensk författningssamling 2023:727
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023727-om-statligt-stod-till_sfs-2023-727/
Source Link: http://rkrattsbaser.gov.se/sfst?bet=2023:727
Amendment Register Link: http://rkrattsbaser.gov.se/sfsr?bet=2023:727
Ministry/Authority: Landsbygds- och infrastrukturdepartementet
Issued: 2023-11-30
Metadata: {"Utfärdad": "2023-11-30"}

==================================================

Förordning (2023:727) om statligt stöd till färjetrafik till och från Gotland
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:727
Departement/myndighet
:   
Landsbygds- och infrastrukturdepartementet
Utfärdad
:   
2023-11-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
I denna förordning finns bestämmelser om statligt stöd  till företag som bedriver reguljär färjetrafik mellan Gotland  och det svenska fastlandet.
Syftet med stödet är att mildra de effekter på frakt- och  biljettpriser som är en konsekvens av de extraordinära  prisökningarna på naturgas i förhållande till andra drivmedel  till följd av Rysslands aggression mot Ukraina.
Förordningen är meddelad med stöd av
- 8 kap. 11 § regeringsformen i fråga om 19 §, och
- 8 kap. 7 § regeringsformen i fråga om övriga bestämmelser.
Ordförklaringar
2 §
I denna förordning har ordet naturgas samma innebörd som i  naturgaslagen (2005:403).
Företag ska anses vara i intressegemenskap om företagen ingår  i en koncern av sådant slag som anges i 1 kap. 4 §  årsredovisningslagen (1995:1554).
Förutsättningar för stöd
3 §
Stöd får endast ges om det finns medel och endast i  enlighet med Europeiska kommissionens beslut den 
17 november 2023 i ärende SA.109577(2023/N).
Stödet ges som bidrag och får inte betalas ut efter den 
31 december 2023.
4 §
Stöd får inte ges till ett företag som
1. är föremål för betalningskrav på grund av ett beslut av  Europeiska kommissionen som förklarar ett stöd från en svensk  stödgivare olagligt och oförenligt med den inre marknaden,
2. omfattas av sanktioner antagna av Europeiska unionen med  anledning av Rysslands angrepp mot Ukraina i enlighet med  punkt 52 i Europeiska kommissionens meddelande Tillfällig  kris- och omställningsram för statliga stödåtgärder till stöd  för ekonomin till följd av Rysslands angrepp mot Ukraina 
(2023/C 101/03),
3. har skulder som gäller svenska skatter, avgifter eller  återkrav av annat stöd hos Kronofogdemyndigheten, eller
4. är i likvidation eller försatt i konkurs.
5 §
Om uppgifter om ett stöd till ett företag ska  offentliggöras i enlighet med Europeiska kommissionens beslut  i ärende SA.109577(2023/N), får stödet ges endast om företaget  samtycker till offentliggörandet.
Stödets storlek
6 §
Stödets storlek ska beräknas utifrån företagets  förbrukning av naturgas under perioden 1 februari 2022-31 december 2022. Stödet ska motsvara skillnaden i  genomsnittligt pris för företagets inköp av sådan gas under  perioden 1 februari 2022-31 december 2022 jämfört med det  genomsnittliga priset under samma period 2021.
7 §
Stöd enligt denna förordning får inte ges med större  belopp än att det totala stöd som ges till ett företag eller  till flera företag inom en intressegemenskap uppgår till högst 
2 000 000 euro när stödet enligt denna förordning räknas  tillsammans med stöd enligt
1. förordningen (2023:233) om elstöd till företag,
2. förordningen (2022:1363) om statligt stöd för ökade  bränslekostnader för yrkesfiskare, och
3. förordningen (2022:1365) om statligt stöd för ökade  kostnader inom jordbrukssektorn.
Ansvar för prövning och utbetalning av stöd
8 §
Trafikverket prövar frågor om stöd och ansvarar för  utbetalning av stödet.
Ansökan om stöd
9 §
En ansökan om stöd ska vara skriftlig och innehålla
1. uppgift om vilket företag som ansöker om stöd,
2. uppgift om huruvida företaget är verksamt inom  primärproduktion av jordbruksprodukter eller inom fiskeri- och  vattenbrukssektorerna,
3. uppgift om vilken mängd naturgas som företaget har köpt in  under perioden 1 februari 2022-31 december 2022,
4. uppgift om det genomsnittliga priset för företagets inköp  av naturgas under perioden 1 februari 2022-31 december 2022  och det genomsnittliga priset för inköp av naturgas under  motsvarande period 2021,
5. uppgift om huruvida företaget är i intressegemenskap med  något annat företag,
6. uppgift om huruvida företaget eller något företag i dess  intressegemenskap har beviljats stöd enligt någon av de  förordningar som anges i 7 § 1-3,
7. uppgift om huruvida företaget samtycker till  offentliggörande enligt 5 §,
8. en försäkran om att det inte råder någon sådan omständighet  som enligt 4 § hindrar att stöd ges, och
9. de uppgifter i övrigt som Trafikverket begär för  prövningen.
10 §
Till ansökan ska sökanden bifoga
1. underlag som styrker företagets förbrukning av naturgas  under perioden 1 februari 2022-31 december 2022,
2. underlag som styrker det genomsnittliga priset för  företagets inköp av naturgas under perioden 1 februari 2022-31 december 2022 och det genomsnittliga priset för inköp av  naturgas under motsvarande period 2021,
3. i förekommande fall, underlag som styrker beslut om stöd  som enligt någon av de förordningar som anges i 7 § 1-3 har  getts till företaget eller något företag i dess  intressegemenskap, och
4. det underlag i övrigt som Trafikverket begär för  prövningen.
Uppföljning av ett stöd
11 §
Trafikverket ansvarar för uppföljning av stöd som  betalats ut.
12 §
Om ett stöd beviljas ska
1. Trafikverket i stödbeslutet ange som villkor att mottagaren  ska lämna de uppgifter som behövs för uppföljning av stödet,  och
2. mottagaren av stödet lämna de uppgifter för uppföljning som  Trafikverket begär.
Skyldighet att anmäla felaktigheter och ändrade förhållanden
13 §
Om ett företag som har ansökt om stöd eller beviljats  stöd får kännedom om att uppgifter som lämnats till  Trafikverket visar sig vara felaktiga eller får kännedom om  att det inträffat förändringar som kan påverka rätten till  stöd eller stödets storlek, ska företaget anmäla detta till  Trafikverket.
Återbetalning
14 §
Stödmottagaren är återbetalningsskyldig om
1. mottagaren genom att lämna oriktiga uppgifter eller på  annat sätt har orsakat att stödet har bestämts felaktigt eller  med för högt belopp,
2. stödet av någon annan orsak har bestämts felaktigt eller  med för högt belopp och mottagaren skäligen borde ha insett  detta, eller
3. villkoren för stödet inte har följts.
15 §
På det belopp som stödmottagaren är återbetalningsskyldig  för ska ränta betalas från och med den dag som infaller en  månad efter det att beslut om återkrav har fattats och efter  en räntesats som vid varje tidpunkt överstiger statens  utlåningsränta med två procentenheter.
Återkrav
16 §
Om stödmottagaren är återbetalningsskyldig enligt 14 §,  ska Trafikverket helt eller delvis kräva tillbaka stödet med  ränta. Kravet eller räntan får sättas ned helt eller delvis om  det finns särskilda skäl.
Offentliggörande, rapportering och registerföring
17 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
18 §
Trafikverket ska föra det register som avses i punkt 90 i  Europeiska kommissionens meddelande (2023/C 101/03).
Rätt att meddela föreskrifter
19 §
Trafikverket får meddela föreskrifter om verkställigheten  av denna förordning.
Överklagande
20 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.