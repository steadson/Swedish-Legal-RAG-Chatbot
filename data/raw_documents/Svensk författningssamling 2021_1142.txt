Title: Förordning (2021:1142) om ansvar och ersättning vid radiologiska olyckor
SFS Number: Svensk författningssamling 2021:1142
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20211142-om-ansvar-och-ersattning_sfs-2021-1142/
Source Link: http://rkrattsbaser.gov.se/sfst?bet=2021:1142
Amendment Register Link: http://rkrattsbaser.gov.se/sfsr?bet=2021:1142
Ministry/Authority: Klimat- och näringslivsdepartementet
Issued: 2021-12-02
Metadata: {"Utfärdad": "2021-12-02", "Ändrad": "t.o.m. SFS 2023:223"}

==================================================

Förordning (2021:1142) om ansvar och ersättning vid radiologiska olyckor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:1142
Departement/myndighet
:   
Klimat- och näringslivsdepartementet
Utfärdad
:   
2021-12-02
Ändrad
:   
t.o.m. SFS 2023:223
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning är meddelad med stöd av
- 14 § lagen (2010:950) om ansvar och ersättning vid  radiologiska olyckor i fråga om 2 §,
- 38 § lagen om ansvar och ersättning vid radiologiska olyckor  i fråga om 4-8 §§,
- 24 § lagen om ansvar och ersättning vid radiologiska olyckor  i fråga om 16 §,
- 40 § lagen om ansvar och ersättning vid radiologiska olyckor  i fråga om 20 §,
- 13 § lagen om ansvar och ersättning vid radiologiska olyckor  i fråga om 22 och 23 §§,
- 56 § lagen om ansvar och ersättning vid radiologiska olyckor  i fråga om 26 §,
- 56 a § lagen om ansvar och ersättning vid radiologiska  olyckor i fråga om 30 och 31 §§,
- 8 kap. 11 § regeringsformen i fråga om 13, 18, 21 och 25 §§,  och
- 8 kap. 7 § regeringsformen i fråga om övriga bestämmelser.
2 §
Vid tillämpning av lagen (2010:950) om ansvar och  ersättning vid radiologiska olyckor och denna förordning ska  Hongkong likställas med en konventionsstat.
3 §
Ord och uttryck i denna förordning har samma betydelse som  i lagen (2010:950) om ansvar och ersättning vid radiologiska  olyckor.
Säkerhet för ersättningsansvaret
4 §
En anläggningshavare med en kärnkraftsreaktor i drift för  att utvinna kärnenergi ska upp till ett belopp som motsvarar 
1 200 miljoner euro i den utsträckning som är möjligt ha en  sådan ansvarsförsäkring som avses i 30 § lagen (2010:950) om  ansvar och ersättning vid radiologiska olyckor.
Om försäkringen inte gäller för vissa radiologiska skador, ska  det framgå av försäkringen.
5 §
En anläggningshavare utan en kärnkraftsreaktor i drift ska  i den utsträckning som är möjligt ha en sådan  ansvarsförsäkring som avses i 30 § lagen (2010:950) om ansvar  och ersättning vid radiologiska olyckor upp till ett belopp  som motsvarar 700 miljoner euro eller det lägre belopp som har  beslutats enligt 31 § samma lag.
Om försäkringen inte gäller för vissa radiologiska skador, ska  det framgå av försäkringen.
6 §
Om en ansvarsförsäkring inte gäller för vissa radiologiska  skador ska anläggningshavaren se till att den eller de  kompletterande säkerheter ställs som behövs för att täcka det  ersättningsansvaret.
7 §
En säkerhet enligt 30-32 §§ lagen (2010:950) om ansvar och  ersättning vid radiologiska olyckor ska, ensam eller  tillsammans med andra säkerheter, vara betryggande för sitt  ändamål.
En säkerhet får inte utgöras av en fastighet som det bedrivs  kärnteknisk verksamhet på.
8 §
Riksgäldskontoret får meddela ytterligare föreskrifter om  vad som krävs för att en säkerhet ska kunna godtas.
Prövningen av säkerheter
9 §
Anläggningshavare ska till Riksgäldskontoret anmäla de  ansvarsförsäkringar och de säkerheter som ställts enligt 
30-32 §§ lagen (2010:950) om ansvar och ersättning vid  radiologiska olyckor inom en månad efter det att säkerheterna  har ställts.
Säkerhet som avser en enskild transport ska dock i stället  anmälas senast en månad innan transporten påbörjas.
Om regeringen har beslutat om ansvarsbeloppets storlek enligt 
31 § 1 lagen om ansvar och ersättning vid radiologiska olyckor  ska anläggningshavaren anmäla ansvarsförsäkringar och  säkerheter för beloppet senast en månad efter beslutet. Om  regeringen har beslutat om ansvarsbeloppets storlek enligt 
31 § 2 samma lag ska anläggningshavaren anmäla  ansvarsförsäkringar och säkerheter för beloppet senast två  veckor efter beslutet.
10 §
Riksgäldskontoret får i det enskilda fallet ge dispens  från de tidsfrister som anges i 9 §.
11 §
Riksgäldskontoret ska, inom två månader från det att  anläggningshavaren senast ska ha lämnat sin anmälan om  säkerheter enligt 9 § första stycket, till regeringen  överlämna anmälan tillsammans med ett eget yttrande för  prövning av om säkerheterna är tillräckliga.
Riksgäldskontoret prövar säkerheter som avser transporter.
Lägre ansvarsbelopp för vissa anläggningar och transporter
12 §
En skriftlig ansökan om ett lägre ansvarsbelopp enligt 
31 § lagen (2010:950) om ansvar och ersättning vid  radiologiska olyckor ska lämnas in av anläggningshavaren till  Strålsäkerhetsmyndigheten.
En ansökan ska innehålla
1. en beskrivning av anläggningen eller transporten,
2. uppgifter om mängden och karaktären av de kärnämnen eller  det kärnavfall som transporteras eller finns inom  anläggningen,
3. en analys av riskerna för och omfattningen av en  radiologisk olycka i samband med verksamheten, och
4. ett förslag till ansvarsbelopp.
En ansökan får avse flera transporter om uppgifterna enligt 
1-4 är desamma för varje enskild transport.
13 §
Strålsäkerhetsmyndigheten får meddela ytterligare  föreskrifter om vad ansökan om ett lägre ansvarsbelopp ska  innehålla.
14 §
Strålsäkerhetsmyndigheten ska hämta in ett yttrande från  Riksgäldskontoret över en ansökan om ett lägre ansvarsbelopp.
15 §
Strålsäkerhetsmyndigheten ska med ett eget yttrande  överlämna en ansökan om ett lägre ansvarsbelopp till  regeringen för prövning.
Ansvar för en transportör
16 §
Strålsäkerhetsmyndigheten prövar ansökningar enligt 24 §  lagen (2010:950) om ansvar och ersättning vid radiologiska  olyckor om att en transportör ska vara ersättningsansvarig  i stället för en eller flera anläggningshavare.
17 §
En skriftlig ansökan om ansvar för en transportör ska  lämnas in av transportören till Strålsäkerhetsmyndigheten.
En ansökan ska innehålla
1. uppgifter om vem som är transportör,
2. en beskrivning av transporten,
3. uppgifter om mängden och karaktären på de kärnämnen eller  det kärnavfall som transporten avser,
4. ett bevis om säkerhet, och
5. ett bevis om samtycke från anläggningshavaren.
18 §
Strålsäkerhetsmyndigheten får meddela ytterligare  föreskrifter om vad en ansökan om ansvar för en transportör  ska innehålla.
19 §
Om en transportör är ersättningsansvarig i stället för en  eller flera anläggningshavare ska det som i denna förordning  gäller i fråga om en anläggningshavares ansvar gälla  transportören.
Transportcertifikat
20 §
Strålsäkerhetsmyndigheten utfärdar intyg enligt 40 §  lagen (2010:950) om ansvar och ersättning vid radiologiska  olyckor.
21 §
Strålsäkerhetsmyndigheten får meddela ytterligare  föreskrifter om vilka uppgifter ett transportcertifikat ska  innehålla.
Undantag från lagens tillämpning
22 §
Strålsäkerhetsmyndigheten får meddela föreskrifter om att  lagen (2010:950) om ansvar och ersättning vid radiologiska  olyckor inte ska tillämpas i fråga om kärntekniska  anläggningar, kärnämnen och kärnavfall där den risk som är  förenad med anläggningarna, ämnena eller avfallet är liten.
23 §
Strålsäkerhetsmyndigheten får i enskilda fall besluta att  lagen (2010:950) om ansvar och ersättning vid radiologiska  olyckor inte ska tillämpas i fråga om kärntekniska  anläggningar, kärnämnen och kärnavfall där den risk som är  förenad med anläggningarna, ämnena eller avfallet är liten.
24 §
En skriftlig ansökan om undantag från lagens tillämpning  i ett enskilt fall ska lämnas in av anläggningshavaren till  Strålsäkerhetsmyndigheten.
En ansökan ska innehålla
1. en beskrivning av anläggningen, kärnämnet eller  kärnavfallet,
2. uppgift om mängden och karaktären på de kärnämnen eller det  kärnavfall som avses,
3. en analys av riskerna för och omfattningen av en  radiologisk olycka i samband med verksamheten, och
4. skälen för att lagen inte bör tillämpas i det enskilda  fallet.
25 §
Strålsäkerhetsmyndigheten får meddela ytterligare  föreskrifter om vad en ansökan om undantag från lagens  tillämpning i ett enskilt fall ska innehålla.
Tillsyn
26 §
Riksgäldskontoret ska utöva tillsyn över att lagen 
(2010:950) om ansvar och ersättning vid radiologiska olyckor,  denna förordning och föreskrifter som meddelats med stöd av  förordningen följs.
27 §
Riksgäldskontoret ska följa värdet på de säkerheter som  anläggningshavare ställt enligt 30-32 §§ lagen (2010:950) om  ansvar och ersättning vid radiologiska olyckor och fortlöpande  bedöma om de är tillräckliga.
28 §
Riksgäldskontoret ska i tillsynen inhämta synpunkter från  Strålsäkerhetsmyndigheten i den omfattning som behövs.
Avgifter
29 §
I förordningen (2008:463) om vissa avgifter till  Strålsäkerhetsmyndigheten finns bestämmelser om avgifter för  myndighetens prövning.
30 §
Riksgäldskontoret får ta ut avgifter för myndighetens  prövning och tillsyn enligt denna förordning. Avgifterna ska  bestämmas med full kostnadstäckning.
31 §
Riksgäldskontoret får meddela ytterligare föreskrifter om  avgifter för myndighetens prövning och tillsyn enligt denna  förordning.
Övergångsbestämmelser
2021:1142
1. Denna förordning träder i kraft den 1 januari 2022.
2. Genom förordningen upphävs förordningen (1981:327) med  förordnanden enligt atomansvarighetslagen (1968:45).
3. En anläggningshavares säkerhet enligt 9 § får avse ett  belopp i euro som motsvarar det ansvarsbelopp i särskilda  dragningsrätter som anläggningshavaren har haft under år 2021  enligt den upphävda atomansvarighetslagen (1968:45), om en  ansökan som avses i 12 § denna förordning samtidigt har getts  in till Strålsäkerhetsmyndigheten. Säkerheten får avse det  ansvarsbeloppet till dess att ett nytt ansvarsbelopp har  beslutats enligt 12 § och en säkerhet för det nya beloppet har  godkänts enligt 11 §. Ansvarsbeloppet i särskilda  dragningsrätter ska omräknas till euro utifrån Internationella  valutafondens kurs den 1 december 2021 och avrundas till jämnt  tiotal miljoner euro.
4. En säkerhet enligt punkten 3 får inte vara lägre än de  belopp som anges i 31 § lagen (2010:950) om ansvar och  ersättning vid radiologiska olyckor.
5. Riksgäldskontoret ska första gången överlämna en anmälan  tillsammans med ett eget yttrande till regeringen enligt 11 §  senast den 1 maj 2022.
6. Strålsäkerhetsmyndigheten ska första gången överlämna en  ansökan om ett lägre ansvarsbelopp enligt 15 § till regeringen  senast den 1 mars 2024. Förordning (2023:223).
7. Lagen (2010:950) om ansvar och ersättning vid radiologiska  olyckor ska inte tillämpas på sådana kärnämnen och sådant  kärnavfall som avses i bilagan till den upphävda förordningen 
(1981:327) med förordnanden enligt atomansvarighetslagen 
(1968:45) förrän den 1 januari 2023.
8. Strålsäkerhetsmyndigheten ska första gången pröva en  ansökan om undantag från lagens tillämpning enligt 23 § senast  den 1 maj 2022, förutsatt att en komplett ansökan kommit in  senast den 1 mars 2022.
9. Ett intyg som har utfärdats av Strålsäkerhetsmyndigheten  enligt 6 § den upphävda förordningen (1981:327) med  förordnanden enligt atomansvarighetslagen (1968:45) utgör ett  giltigt intyg enligt 20 § till dess att  Strålsäkerhetsmyndigheten har utfärdat ett nytt intyg enligt 
20 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.