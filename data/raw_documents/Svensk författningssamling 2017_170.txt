Title: Förordning (2017:170) om statliga myndigheters betalningar och medelsförvaltning
SFS Number: Svensk författningssamling 2017:170
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017170-om-statliga-myndigheters_sfs-2017-170/
Source Link: http://rkrattsbaser.gov.se/sfst?bet=2017:170
Amendment Register Link: http://rkrattsbaser.gov.se/sfsr?bet=2017:170
Ministry/Authority: Finansdepartementet FMA FPM
Issued: 2017-03-02
Metadata: {"Utfärdad": "2017-03-02"}

==================================================

Förordning (2017:170) om statliga myndigheters betalningar och medelsförvaltning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:170
Departement/myndighet
:   
Finansdepartementet FMA FPM
Utfärdad
:   
2017-03-02
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning gäller för myndigheter under regeringen.
För affärsverken gäller dock, förutom 11 §, endast
1. 4 § i fråga om betalningar som direkt berör en  inkomsttitel eller ett anslag, och
2. 9 § för affärsverk som innehar bankkonto för utbetalningar  som är anslutet till statliga toppkonton i de banker som  Riksgäldskontoret ingått ramavtal med för statens räkning.
2 §
Förordningen ska tillämpas om inte annat följer av lag  eller förordning eller av regeringens beslut i ett enskilt  fall.
Statens centralkonto
3 §
Statens centralkonto förs i Riksbanken och är det konto  som Riksgäldskontoret använder för betalningar över  Riksbanken till och från staten.
4 §
En myndighet får göra direkta insättningar på och uttag  från statens centralkonto endast efter medgivande av  Riksgäldskontoret.
Bankkonton
5 §
Myndigheternas bankkonton ska vara anslutna till statliga  toppkonton i de banker som Riksgäldskontoret ingått ramavtal  med för statens räkning.
Riksgäldskontoret får medge undantag från kravet i första  stycket för anslutning av bankkonton till statliga toppkonton  i utländsk valuta och för anslutning av bankkonton för en  myndighets hantering av kontanter.
6 §
En myndighet som vill öppna eller ändra ett bankkonto ska  ansöka om det hos Riksgäldskontoret.
Efter ansökan från en myndighet får Riksgäldskontoret medge  undantag från kravet i första stycket för ett eller flera  bankkonton som inte ska vara anslutna till statliga  toppkonton i de banker som Riksgäldskontoret ingått ramavtal  med för statens räkning.
7 §
Riksgäldskontoret får besluta att en myndighet för vissa  slag av betalningsflöden ska ha skilda bankkonton för  inbetalningar till och utbetalningar från myndigheten.
Betalningar
8 §
Betalningar till och från en myndighet ska göras via  myndighetens bankkonton som avses i 5 § första stycket, om  inte annat har medgetts av Riksgäldskontoret.
9 §
Betalningar till och från en myndighet ska göras på ett  sätt som är kostnadseffektivt och säkert för staten som  helhet. Statens behov av information om myndigheternas  betalningar ska tillgodoses.
En myndighet ska analysera de risker som är förknippade med  myndighetens betalningar. Analysen ska syfta till att öka  säkerheten i statens betalningsmodell. Myndigheten ska på  begäran lämna uppgifter till Riksgäldskontoret om  myndighetens betalningsverksamhet.
10 §
En myndighet ska avropa betaltjänster enligt ramavtal  som Riksgäldskontoret har ingått för statens räkning.
Riksgäldskontoret får medge att en myndighet ingår separat  avtal om betaltjänster till och från myndigheten, om det  finns särskilda skäl och om avtalet uppfyller villkoren i 
9 §. Myndigheten får inte ingå ett sådant separat avtal  innan Riksgäldskontoret godkänt avtalet.
11 §
Ett affärsverk får ingå avtal om betaltjänster till  och från verket.
Medelsförvaltning
12 §
En myndighets medel ska vara insatta på statens  centralkonto, om inte Riksgäldskontoret beslutat annat enligt 
5 §.
Riksgäldskontoret får medge undantag från kravet i första  stycket för kontanter.
13 §
En myndighet som har behov av att valutasäkra  betalningar i utländska valutor får ansöka om detta hos  Riksgäldskontoret.
Valutasäkring ska ske hos Riksgäldskontoret, om inte kontoret  medger att valutasäkring görs på annat sätt.
14 §
Riksgäldskontoret ska för statens räkning ta emot bidrag  från Europeiska unionen som ska redovisas mot inkomsttitel på  statens budget.
Verkställighetsföreskrifter
15 §
Riksgäldskontoret får meddela föreskrifter för  verkställigheten av denna förordning. I det sammanhanget ska  kontoret samråda med Ekonomistyrningsverket i frågor som rör  statens koncernredovisning och behov av information om  myndigheternas betalningar.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.