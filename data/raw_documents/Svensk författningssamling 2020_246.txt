Title: Förordning (2020:246) om statligt stöd för kulturevenemang som har ställts in eller skjutits upp med anledning av spridningen av sjukdomen covid-19
SFS Number: Svensk författningssamling 2020:246
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020246-om-statligt-stod-for_sfs-2020-246/
Source Link: http://rkrattsbaser.gov.se/sfst?bet=2020:246
Amendment Register Link: http://rkrattsbaser.gov.se/sfsr?bet=2020:246
Ministry/Authority: Kulturdepartementet
Issued: 2020-04-23
Metadata: {"Utfärdad": "2020-04-23", "Ändrad": "t.o.m. SFS 2021:123"}

==================================================

Förordning (2020:246) om statligt stöd för kulturevenemang som har ställts in eller skjutits upp med anledning av spridningen av sjukdomen covid-19
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:246
Departement/myndighet
:   
Kulturdepartementet
Utfärdad
:   
2020-04-23
Ändrad
:   
t.o.m. SFS 2021:123
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om statligt stöd för  kulturevenemang som har ställts in eller skjutits upp med  anledning av spridningen av viruset som orsakar sjukdomen  covid-19.
2 §
Denna förordning är meddelad med stöd av 16 § lagen 
(1992:318) om överlämnande av förvaltningsuppgifter inom  Kulturdepartementets verksamhetsområde i fråga om 9 § första  stycket 1 och med stöd av 8 kap. 7 § regeringsformen i fråga  om övriga bestämmelser.
3 §
Stöd enligt denna förordning får lämnas som bidrag i mån  av tillgång på medel.
4 §
Stöd enligt denna förordning får endast lämnas i enlighet  med Europeiska kommissionens beslut den 22 april 2020 i  ärende SA.57051 (2020/N) och den 15 februari 2021 i ärende  SA.60323 (2021/N). Förordning (2021:123).
Mottagare av stöd
5 §
Stöd får lämnas till en arrangör av en konsert,  scenkonstföreställning, biografföreställning, utställning,  föreläsning eller ett annat liknande kulturevenemang i  Sverige. Stöd får också lämnas till en konstnärligt verksam  aktör som arbetat med eller skulle ha medverkat i evenemanget.
Stöd får endast lämnas till juridiska personer och enskilda  näringsidkare som är verksamma i Sverige och som bedriver  eller arrangerar kulturverksamhet av professionell art.
Stöd får inte lämnas till arrangörer eller andra aktörer som  tilldelas medel direkt av regeringen eller får  verksamhetsbidrag genom förordningen (1996:1598) om  statsbidrag till regional kulturverksamhet eller förordningen 
(2010:2012) om fördelning av vissa statsbidrag till regional  kulturverksamhet.
Förutsättningar för stöd
6 §
Förutsättningar för stöd är att evenemanget
1. har ställts in eller skjutits upp på grund av att det  omfattas av de föreskrifter om förbud mot att hålla allmänna  sammankomster och offentliga tillställningar som regeringen  eller en länsstyrelse har meddelat för att motverka  spridningen av sjukdomen covid-19,
2. har anordnats för allmänheten eller allmänheten skulle ha  haft tillträde till det,
3. har offentliggjorts eller fastställts i en plan för  verksamheten, och
4. skulle ha hållits mellan 1 oktober och 31 december 2020 och  inte har hållits under denna period. Förordning (2021:123).
Vad stöd lämnas för
7 §
Stöd får lämnas för intäktsbortfall som uppkommit till  följd av att evenemanget har ställts in eller merkostnader som  uppkommit till följd av att evenemanget har skjutits upp.
Vid beräkningen av intäktsbortfallet ska avdrag göras för
1. minskade kostnader som är en följd av att evenemanget har  ställts in,
2. kostnader som kunde ha undvikits när evenemanget ställdes  in, och
3. annat offentligt stöd och andra ersättningar som ges med  anledning av att evenemanget har ställts in.
Stöd får inte omfatta ersättning för utebliven vinst.
Stödets storlek
8 §
Ett stöd enligt 7 § får uppgå till högst 75 procent av  intäktsbortfall eller merkostnader upp till 1 000 000 kronor  och högst 50 procent av intäktsbortfall eller merkostnader  över 1 000 000 kronor.
Stöd till en arrangör eller annan aktör får lämnas med ett  belopp som sammanlagt högst uppgår till 10 000 000 kronor.
Ansökan om stöd
9 §
Frågor om stöd prövas av
1. Stiftelsen Svenska Filminstitutet i fråga om stöd till  verksamhet inom stiftelsens ansvarsområde, och
2. Statens kulturråd i fråga om övrigt stöd.
Det som anges i 10-14 §§ om myndighet gäller även för  Stiftelsen Svenska Filminstitutet.
10 §
En ansökan om stöd ska vara skriftlig och ges in till  myndigheten. Ansökan ska innehålla de uppgifter som behövs för  prövningen.
11 §
När ansökningstiden har gått ut ska myndigheten pröva  samtliga inkomna ansökningar.
12 §
Myndigheten ska vid prövningen av ansökningar ta hänsyn  till sökandens behov av ekonomiskt stöd och att medlen  fördelas till en mångfald av kulturella uttryck.
Hinder mot utbetalning av stöd
13 §
Myndigheten får besluta att stöd helt eller delvis inte  ska betalas ut om
1. mottagaren genom oriktiga uppgifter eller på annat sätt har  orsakat att stödet har bestämts felaktigt eller med för högt  belopp, eller
2. stödet av någon annan orsak har bestämts felaktigt eller  med för högt belopp och mottagaren skäligen borde ha insett  detta.
Återbetalning och återkrav av stöd
14 §
Den som har tagit emot stöd är återbetalningsskyldig om  det finns grund för det enligt 13 §. Myndigheten får i dessa  fall helt eller delvis kräva tillbaka stödet.
Om ett belopp som har återkrävts inte har betalats i rätt tid,  ska dröjsmålsränta enligt räntelagen (1975:635) tas ut på  beloppet.
Om det finns särskilda skäl, får myndigheten helt eller delvis  avstå från krav på återbetalning eller krav på ränta.
Offentliggörande, rapportering och registerföring
15 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Rätt att meddela föreskrifter
16 §
Statens kulturråd får, efter att ha gett Stiftelsen  Svenska Filminstitutet tillfälle att yttra sig, meddela  föreskrifter om verkställigheten av denna förordning.
Överklagande
17 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 13 § får dock inte överklagas.
Övergångsbestämmelser
2020:831
1. Denna förordning träder i kraft den 12 oktober 2020.
2. Äldre föreskrifter gäller fortfarande för stöd som avser  tid före den 1 juni 2020.
2021:123
1. Denna förordning träder i kraft den 4 mars 2021.
2. Äldre föreskrifter gäller fortfarande för stöd som avser  tid före den 1 oktober 2020.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.