Title: Förordning (2024:1056) om statligt stöd till trossamfund
SFS Number: Svensk författningssamling 2024:1056
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241056-om-statligt-stod-till_sfs-2024-1056/
Source Link: http://rkrattsbaser.gov.se/sfst?bet=2024:1056
Amendment Register Link: http://rkrattsbaser.gov.se/sfsr?bet=2024:1056
Ministry/Authority: Socialdepartementet
Issued: 2024-11-21
Metadata: {"Utfärdad": "2024-11-21", "Ändrad": "SFS 2025:904"}

==================================================

Förordning (2024:1056) om statligt stöd till trossamfund
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1056
Departement/myndighet
:   
Socialdepartementet
Utfärdad
:   
2024-11-21
Ändrad
:   
SFS 2025:904
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om sådant  statsbidrag som avses i lagen (2024:487) om statsbidrag till  trossamfund och sådan statlig avgiftshjälp som avses i lagen 
(1998:1593) om trossamfund.
Förordningen är meddelad med stöd av 8 kap. 7 §  regeringsformen.
Uttryck i förordningen
2 §
Uttryck som används i denna förordning har samma innebörd  som i lagen (2024:487) om statsbidrag till trossamfund och i  lagen (1998:1593) om trossamfund.
Handläggning av ärenden
3 §
/Upphör att gälla U:2026-01-01/
Myndigheten för stöd till trossamfund handlägger ärenden  enligt lagen (2024:487) om statsbidrag till trossamfund och  ärenden om statlig avgiftshjälp enligt lagen (1998:1593) om  trossamfund.
Myndigheten prövar även frågor enligt denna förordning.
3 §
/Träder i kraft I:2026-01-01/
Myndigheten för ungdoms- och civilsamhällesfrågor  handlägger ärenden enligt lagen (2024:487) om statsbidrag till  trossamfund och ärenden om statlig avgiftshjälp enligt lagen 
(1998:1593) om trossamfund. Myndigheten prövar även frågor  enligt denna förordning. Förordning (2025:904).
4 §
/Upphör att gälla U:2026-01-01/
En ansökan om statsbidrag eller statlig avgiftshjälp ska  ha kommit in till Myndigheten för stöd till trossamfund senast  vid den tidpunkt som myndigheten bestämmer.
4 §
/Träder i kraft I:2026-01-01/
En ansökan om statsbidrag eller statlig avgiftshjälp ska  ha kommit in till Myndigheten för ungdoms- och  civilsamhällesfrågor senast vid den tidpunkt som myndigheten  bestämmer. Förordning (2025:904).
5 §
Uppgifter om antalet betjänade som är bosatta i Sverige  som lämnas i en ansökan om statsbidrag eller statlig  avgiftshjälp ska ha granskats av en auktoriserad eller godkänd  revisor enligt särskilt uppdrag.
6 §
/Upphör att gälla U:2026-01-01/
Myndigheten för stöd till trossamfund ska skyndsamt  underrätta Skatteverket om beslut enligt 22 och 23 §§ lagen 
(1998:1593) om trossamfund.
6 §
/Träder i kraft I:2026-01-01/
Myndigheten för ungdoms- och civilsamhällesfrågor ska  skyndsamt underrätta Skatteverket om beslut enligt 22 och 
23 §§ lagen (1998:1593) om trossamfund. Förordning (2025:904).
Statsbidrag
Bidragsmottagare
7 §
Statsbidrag får, i mån av tillgång på medel, lämnas till  ett trossamfund som har beslutats vara berättigat till  statsbidrag enligt lagen (2024:487) om statsbidrag till  trossamfund och till församlingar inom ett sådant trossamfund.
Formen för bidrag
8 §
Statsbidrag får lämnas i form av organisationsbidrag och  verksamhetsbidrag.
Organisationsbidrag
9 §
Organisationsbidrag får lämnas till ett trossamfund för  att trossamfundet och dess församlingar ska kunna bedriva en  aktiv och långsiktig religiös verksamhet.
10 §
Organisationsbidrag får användas för trossamfundets  centrala verksamhet och för församlingarnas lokala  verksamheter. Bidrag till den centrala verksamheten får inte  överstiga en femtedel av det sammanlagda organisationsbidrag  som beviljats trossamfundet.
11 §
Om ett trossamfund får statlig avgiftshjälp, ska de  årliga kostnaderna för hjälpen räknas av från  organisationsbidraget i förhållande till det antal betjänade  som omfattas av hjälpen. Kostnaderna för att förbereda hjälpen  ska också räknas av från bidraget det första året som  trossamfundet får avgiftshjälp.
Ett trossamfund som får statlig avgiftshjälp och som inte har  beviljats organisationsbidrag, ska inte betala för  avgiftshjälpen.
Verksamhetsbidrag
12 §
Verksamhetsbidrag får lämnas till ett trossamfund eller  en församling för andlig vård inom sjukvården.
13 §
Verksamhetsbidrag får lämnas till ett trossamfund eller  en församling för teologisk utbildning som avses leda fram  till tjänstgöring som pastor, präst eller motsvarande om  utbildningen anordnas vid
1. Johannelunds teologiska högskola,
2. Prästseminariet i Stockholms katolska stift,
3. Enskilda Högskolan Stockholm,
4. Akademi för ledarskap och teologi, eller
5. Sankt Ignatios folkhögskola.
Verksamhetsbidrag får även lämnas till ett trossamfund eller  en församling för utbildning av trossamfundets eller  församlingens företrädare.
Redovisning
14 §
/Upphör att gälla U:2026-01-01/
En bidragsmottagare ska till Myndigheten för stöd till  trossamfund lämna en redogörelse för vad bidraget har använts  till. Redogörelsen ska lämnas senast vid den tidpunkt som  anges i beslutet.
Redovisningen ska göras på det sätt som myndigheten bestämmer.
Bidragsmottagaren ska även lämna de övriga uppgifter och  handlingar som myndigheten begär.
14 §
/Träder i kraft I:2026-01-01/
En bidragsmottagare ska till Myndigheten för ungdoms- och  civilsamhällesfrågor lämna en redogörelse för vad bidraget har  använts till. Redogörelsen ska lämnas senast vid den tidpunkt  som anges i beslutet.
Redovisningen ska göras på det sätt som myndigheten bestämmer.
Bidragsmottagaren ska även lämna de övriga uppgifter och  handlingar som myndigheten begär. Förordning (2025:904).
Hinder mot utbetalning
15 §
/Upphör att gälla U:2026-01-01/
Myndigheten för stöd till trossamfund får besluta att ett  beviljat statsbidrag helt eller delvis inte ska betalas ut om  det finns grund för återbetalning enligt 16 §. Beslutet gäller  omedelbart.
15 §
/Träder i kraft I:2026-01-01/
Myndigheten för ungdoms- och civilsamhällesfrågor får  besluta att ett beviljat statsbidrag helt eller delvis inte  ska betalas ut om det finns grund för återbetalning enligt 
16 §. Beslutet gäller omedelbart. Förordning (2025:904).
Återbetalningsskyldighet och återkrav
16 §
En bidragsmottagare är skyldig att betala tillbaka  statsbidraget om
1. mottagaren genom att lämna oriktiga uppgifter eller på  något annat sätt har orsakat att bidrag har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. mottagaren inte har lämnat en sådan redovisning som avses i 
14 §,
5. villkor i beslutet om bidrag inte har följts, eller
6. trossamfundet inte uppfyller villkoren för att vara  berättigat till statsbidrag enligt lagen (2024:487) om  statsbidrag till trossamfund.
17 §
/Upphör att gälla U:2026-01-01/
Myndigheten för stöd till trossamfund ska besluta att  helt eller delvis kräva tillbaka statsbidraget, om  bidragsmottagaren är återbetalningsskyldig enligt 16 §.
Om det finns särskilda skäl för det, får myndigheten besluta  att helt eller delvis avstå från ett krav på återbetalning.
Ett beslut om återkrav enligt första stycket får inte avse  statsbidrag som betalats ut till ett trossamfund eller en  församling mer än fem år före beslutet om återkrav.
17 §
/Träder i kraft I:2026-01-01/
Myndigheten för ungdoms- och civilsamhällesfrågor ska  besluta att helt eller delvis kräva tillbaka statsbidraget, om  bidragsmottagaren är återbetalningsskyldig enligt 16 §.
Om det finns särskilda skäl för det, får myndigheten besluta  att helt eller delvis avstå från ett krav på återbetalning.
Ett beslut om återkrav enligt första stycket får inte avse  statsbidrag som betalats ut till ett trossamfund eller en  församling mer än fem år före beslutet om återkrav.
Förordning (2025:904).
Överklagande
18 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om organisationsbidrag enligt 9-11 §§,  verksamhetsbidrag enligt 13 § första stycket, hinder mot  utbetalning enligt 15 § och återkrav enligt 17 § får dock inte  överklagas.
Bemyndigande
19 §
/Upphör att gälla U:2026-01-01/
Myndigheten för stöd till trossamfund får meddela  föreskrifter om
1. fördelning av statsbidrag enligt denna förordning,
2. verkställigheten av lagen (2024:487) om statsbidrag till  trossamfund,
3. verkställigheten av lagen (1998:1593) om trossamfund i  fråga om statlig avgiftshjälp, och
4. verkställigheten av denna förordning.
19 §
/Träder i kraft I:2026-01-01/
Myndigheten för ungdoms- och civilsamhällesfrågor får  meddela föreskrifter om
1. fördelning av statsbidrag enligt denna förordning,
2. verkställigheten av lagen (2024:487) om statsbidrag till  trossamfund,
3. verkställigheten av lagen (1998:1593) om trossamfund i  fråga om statlig avgiftshjälp, och
4. verkställigheten av denna förordning. Förordning (2025:904).
Övergångsbestämmelser
2024:1056
1. Denna förordning träder i kraft den 1 januari 2025.
2. Genom förordningen upphävs förordningen (1999:974) om  statsbidrag till trossamfund.
3.
/Upphör att gälla U:2026-01-01/
Den upphävda förordningen gäller fortfarande för
a) ett trossamfund eller ett samverkansorgan som den 
31 december 2024 var statsbidragsberättigat med stöd av den  upphävda lagen (1999:932) om stöd till trossamfund och som  senast den 31 mars 2025 till Myndigheten för stöd till  trossamfund lämnar in en ansökan om att bli berättigat till  statsbidrag enligt lagen (2024:487) om statsbidrag till  trossamfund, dock längst till den dag som beslutsmyndighetens  beslut får laga kraft, och
b) statsbidrag som har beviljats före den 1 januari 2025.
Vid tillämpningen av den upphävda förordningen ska det som  anges där om Rådet för beslut om statsbidrag till trossamfund  i stället gälla Myndigheten för stöd till trossamfund.
3.
/Träder i kraft I:2026-01-01/
Den upphävda förordningen gäller fortfarande för
a) ett trossamfund eller ett samverkansorgan som den 
31 december 2024 var statsbidragsberättigat med stöd av den  upphävda lagen (1999:932) om stöd till trossamfund och som  senast den 31 mars 2025 till Myndigheten för stöd till  trossamfund lämnar in en ansökan om att bli berättigat till  statsbidrag enligt lagen (2024:487) om statsbidrag till  trossamfund, dock längst till den dag som beslutsmyndighetens  beslut får laga kraft, och
b) statsbidrag som har beviljats före den 1 januari 2025.
Vid tillämpningen av den upphävda förordningen ska det som  anges där om Rådet för beslut om statsbidrag till trossamfund  i stället gälla Myndigheten för ungdoms- och  civilsamhällesfrågor. Förordning (2025:904).
 
2025:904
1. Denna förordning träder i kraft den 1 januari 2026.
2. Om Myndigheten för stöd till trossamfund har lämnat  statligt stöd före ikraftträdandet ska en sådan redogörelse  som avses i 14 § första stycket lämnas till Myndigheten för  ungdoms- och civilsamhällesfrågor senast vid den tidpunkt som  anges i beslutet om statligt stöd.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.