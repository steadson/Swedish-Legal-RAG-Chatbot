Title: Förordning (2018:1486) med instruktion för Myndigheten för digital förvaltning
SFS Number: Svensk författningssamling 2018:1486
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181486-med-instruktion-for_sfs-2018-1486/
Source Link: http://rkrattsbaser.gov.se/sfst?bet=2018:1486
Amendment Register Link: http://rkrattsbaser.gov.se/sfsr?bet=2018:1486
Ministry/Authority: Finansdepartementet DOF
Issued: 2018-07-05
Metadata: {"Utfärdad": "2018-07-05", "Ändrad": "t.o.m. SFS 2024:1065"}

==================================================

Förordning (2018:1486) med instruktion för Myndigheten för digital förvaltning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1486
Departement/myndighet
:   
Finansdepartementet DOF
Utfärdad
:   
2018-07-05
Ändrad
:   
t.o.m. SFS 2024:1065
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Myndigheten för digital förvaltning ska samordna och  stödja den förvaltningsgemensamma digitaliseringen i syfte att  göra den offentliga förvaltningen mer effektiv och  ändamålsenlig.
Med den offentliga förvaltningen avses i denna förordning  kommuner, regioner och statliga myndigheter, med undantag för  Regeringskansliet, Säkerhetspolisen, Fortifikationsverket,  Försvarshögskolan samt myndigheter som hör till  Försvarsdepartementet.
Myndigheten ska ansvara för den förvaltningsgemensamma  digitala infrastrukturen enligt 3-5 §§.
Förordning (2019:1131).
1 a §
Myndigheten för digital förvaltning är  beredskapsmyndighet enligt förordningen (2022:524) om statliga  myndigheters beredskap. Förordning (2022:571).
1 b §
Myndigheten är nationell samordnare enligt  Europaparlamentets och rådets förordning (EU) 2018/1724 av  den 2 oktober 2018 om inrättande av en gemensam digital ingång  för tillhandahållande av information, förfaranden samt hjälp-  och problemlösningstjänster och om ändring av förordning (EU)  nr 1024/2012. Förordning (2022:821).
1 c §
Myndigheten är behörigt organ enligt artikel 7 i  Europaparlamentets och rådets förordning (EU) 2022/868 av den 
30 maj 2022 om europeisk dataförvaltning och om ändring i  förordning (EU) 2018/1724 (dataförvaltningsakten) och har en  samordnande roll i förhållande till andra behöriga organ.
Förordning (2024:504).
1 d §
Myndigheten är behörig myndighet och enda kontaktpunkt  enligt artikel 17 i Europaparlamentets och rådets förordning 
(EU) 2024/903 av den 13 mars 2024 om åtgärder för en hög nivå  av interoperabilitet inom den offentliga sektorn i hela  unionen (förordningen om ett interoperabelt Europa).
Förordning (2024:1065).
2 §
Myndigheten ska särskilt bistå regeringen med underlag för  utvecklingen av digitaliseringen av den offentliga  förvaltningen och samhället i övrigt. I detta ingår att  årligen följa upp, analysera och beskriva den utvecklingen.
Förordning (2021:977).
3 §
Myndigheten ska
1. ansvara för den offentliga förvaltningens tillgång till  infrastruktur och tjänster för elektronisk identifiering och  underskrift,
2. främja användningen av elektronisk identifiering och  underskrift,
3. ansvara för de svenska förbindelsepunkterna (noderna) för  gränsöverskridande elektronisk identifiering i enlighet med  Europaparlamentets och rådets förordning (EU) nr 910/2014 av  den 23 juli 2014 om elektronisk identifiering och betrodda  tjänster för elektroniska transaktioner på den inre marknaden  och om upphävande av direktiv 1999/93/EG (e-IDAS-förordningen)  samt rättsakter som har meddelats med stöd av förordningen,  och
4. tillhandahålla en förvaltningsgemensam infrastruktur för  säker digital kommunikation till verksamheter inom  välfärdsområdet som helt eller delvis är offentligt  finansierade.
Ansvaret enligt första stycket 4 omfattar drift, förvaltning  och utveckling av infrastrukturen. Förordning (2024:504).
4 §
Myndigheten ska vidare
1. främja användningen av den myndighetsgemensamma  infrastrukturen för digital post,
2. samordna frågor om gemensamma standarder, format,  specifikationer och liknande krav för den offentliga  förvaltningens elektroniska informationsutbyte, och
3. främja elektroniska inköpsprocesser inom den offentliga  förvaltningen och ansvara för frågor om anslutning till den  europeiska infrastrukturen för elektroniska inköp.
Förordning (2023:712).
5 §
Myndigheten ska ge stöd och lämna information till  privata leverantörer avseende elektroniska fakturor.
Myndigheten ska besluta om sådana förelägganden som avses i 
7 § lagen (2018:1277) om elektroniska fakturor till följd av  offentlig upphandling.
6 §
Myndigheten ska också
1. delta i och främja nationellt och internationellt  standardiseringsarbete inom sitt verksamhetsområde,
2. främja öppen och datadriven innovation samt  tillgängliggörande och vidareutnyttjande av data från den  offentliga förvaltningen,
3. främja att det vid förvaltningsgemensam utveckling av  digitala tjänster tas hänsyn till användares behov,
4. främja att information och tjänster som tillhandahålls  digitalt av den offentliga förvaltningen är tillgängliga för  alla oavsett funktionsförmåga,
5. ge vägledning till den offentliga förvaltningen i frågor om  digitala investeringar inom ramen för den  förvaltningsgemensamma digitaliseringen, och
6. ge vägledning till den offentliga förvaltningen i juridiska  frågor inom ramen för den förvaltningsgemensamma  digitaliseringen. Förordning (2024:504).
6 a §
Myndigheten ska digitalt publicera en sådan förteckning  över data som har gjorts tillgängliga eller sökbara på  internet som anges i 2 kap. 6 § lagen (2022:818) om den  offentliga sektorns tillgängliggörande av data. Myndigheten  får meddela närmare föreskrifter om innehållet i och  utformningen av förteckningen och om den information som ska  lämnas om data som görs tillgängliga eller sökbara i  förteckningen.
Myndigheten ska också digitalt publicera en sådan förteckning  över de myndigheter som är skyldiga att ta ut en avgift vid  tillgängliggörande av data som anges i 4 kap. 9 § lagen om den  offentliga sektorns tillgängliggörande av data.
Myndigheten ska tillhandahålla en gemensam informationspunkt i  enlighet med artikel 8 i Europaparlamentets och rådets  förordning (EU) 2022/868 av den 30 maj 2022 om europeisk  dataförvaltning och om ändring av förordning (EU) 2018/1724 
(dataförvaltningsakten). Förordning (2024:504).
7 §
Myndigheten ska dessutom
1. uppfylla de samarbetsskyldigheter som gäller för Sverige  som medlemsstat enligt artikel 12 i eIDAS-förordningen samt  enligt rättsakter som har meddelats med stöd av den artikeln  och vara gemensam kontaktpunkt för samarbetet,
2. företräda Sverige i övriga frågor som rör  gränsöverskridande elektronisk identifiering enligt eIDAS-
förordningen samt lämna stöd och information till myndigheter  i sådana frågor, och
3. vara nationellt kontaktorgan för EU:s ramprogram för ett  digitalt Europa 2021-2027, och i anslutning till det arbetet
a) främja, analysera och årligen redovisa det svenska  deltagandet, och
b) samordna det nationella informations- och  rådgivningsarbetet om programmet. Förordning (2021:977).
8 §
Myndigheten ska bedriva arbetet med digitalisering av  den offentliga förvaltningen på ett sätt som säkerställer  skyddet av säkerhetskänslig verksamhet och  informationssäkerhet i övrigt samt skyddet av den personliga  integriteten.
Tjänsteexport
9 §
Myndigheten får bedriva tjänsteexport som är direkt  förenlig med myndighetens uppgifter enligt denna  instruktion.
Samverkan
10 §
Myndigheten ska, i syfte att främja utvecklingen inom  sitt verksamhetsområde, samverka med den offentliga  förvaltningen och enskilda samt stödja samverkan inom den  offentliga förvaltningen.
Ledning
11 §
Myndigheten leds av en myndighetschef.
Särskilda organ
12 §
Vid myndigheten finns ett rådgivande organ. Det  rådgivande organet ska bistå myndigheten med råd i strategiska  frågor som rör myndighetens verksamhetsområde. Det rådgivande  organet består av myndighetschefen, som är ordförande, och  högst nio andra ledamöter. Förordning (2021:977).
13 §
Har upphävts genom förordning (2021:977).
Anställningar och uppdrag
14 §
Generaldirektören är myndighetschef.
15 §
Ledamöterna i det rådgivande organet utses av regeringen  för en bestämd tid. Förordning (2021:977).
Personalansvarsnämnd
16 §
Vid myndigheten ska det finnas en  personalansvarsnämnd.
Tillämpligheten av en viss förordning
17 §
Myndigheten ska tillämpa  personalföreträdarförordningen (1987:1101).
Avgifter
18 §
Myndigheten får ta ut avgifter för utbildningsverksamhet.
Förordning (2023:712).
19 §
Myndigheten ska ta ut avgifter för tjänsteexport.
20 §
Myndigheten får besluta om storleken på avgifterna  enligt 18 och 19 §§ samt disponera intäkterna i  verksamheten.
Rätt att meddela föreskrifter
21 §
Myndigheten får meddela föreskrifter om sådana  strukturerade elektroniska format och övriga former för  elektroniskt översändande av fakturor som avses i 6 § lagen 
(2018:1277) om elektroniska fakturor till följd av offentlig  upphandling.
Övergångsbestämmelser
2018:1486
1. Denna förordning träder i kraft den 1 april 2019 i fråga  om 5 och 21 §§ och i övrigt den 1 september 2018.
2. Genom förordningen upphävs förordningen (2010:1497) med  instruktion för E-legitimationsnämnden.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.