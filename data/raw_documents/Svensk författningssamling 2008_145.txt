Title: Lag (2008:145) om statligt tandvårdsstöd
SFS Number: Svensk författningssamling 2008:145
URL: https://www.riksdagen.se/sv/dokument-och-lagar/dokument/svensk-forfattningssamling/lag-2008145-om-statligt-tandvardsstod_sfs-2008-145/
Source Link: http://rkrattsbaser.gov.se/sfst?bet=2008:145
Amendment Register Link: http://rkrattsbaser.gov.se/sfsr?bet=2008:145
Ministry/Authority: Socialdepartementet
Issued: 2008-04-10
Metadata: {"Utfärdad": "2008-04-10", "Ändrad": "t.o.m. SFS 2025:40"}

==================================================

Lag (2008:145) om statligt tandvårdsstöd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:145
Departement/myndighet
:   
Socialdepartementet
Utfärdad
:   
2008-04-10
Ändrad
:   
t.o.m. SFS 2025:40
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Allmänt och särskilt tandvårdsbidrag samt tandvårdsersättning
3 kap. Vårdgivare
4 kap. Övriga bestämmelser
Övergångsbestämmelser
1 kap. Inledande bestämmelser
Lagens tillämpningsområde och syfte
1 §
Denna lag innehåller bestämmelser om ersättning till vårdgivare för utförd tandvård (statligt tandvårdsstöd).
Statligt tandvårdsstöd lämnas i form av allmänt tandvårdsbidrag, särskilt tandvårdsbidrag och tandvårdsersättning.
Lag (2011:1189)
.
2 §
I denna lag avses med
1. tandvård: åtgärder för att förebygga, utreda och behandla sjukdomar och skador i munhålan,
2. vårdgivare: fysisk eller juridisk person som yrkesmässigt bedriver tandvård.
3 §
Försäkringskassan lämnar statligt tandvårdsstöd för
1. förebyggande tandvård, och
2. tandvård som patienten behöver och som syftar till att åstadkomma
- frihet från smärta och sjukdomar,
- förmåga att äta, tugga och tala utan större hinder, eller
- ett utseendemässigt godtagbart resultat.
Tandvården ska syfta till att så långt möjligt bevara munnens vävnader. Behandlingens kvalitet och hållbarhet ska vägas mot kostnaderna.
Regeringen, eller den myndighet som regeringen bestämmer, meddelar föreskrifter om vilka tandvårdsåtgärder som kan berättiga till ersättning enligt denna lag och under vilka förutsättningar ersättning kan lämnas för åtgärderna
(ersättningsberättigande tandvårdsåtgärder).
Allmänna bestämmelser om rätt till statligt tandvårdsstöd
4 §
Statligt tandvårdsstöd får lämnas för tandvårdsåtgärder  som slutförs från och med det år då patienten fyller 20 år.  Bestämmelser om avgiftsfri tandvård för personer till och med  det år då de fyller 19 år finns i 7 § 1 och 15 a § första  stycket tandvårdslagen (1985:125).
Lag (2024:1100)
.
5 §
/Upphör att gälla U:2027-01-01/
Statligt tandvårdsstöd får lämnas om patienten, när  tandvårdsåtgärden påbörjas,
1. är försäkrad för bosättningsbaserade förmåner enligt 4 och 
5 kap. socialförsäkringsbalken,
2. utan att vara bosatt här har rätt till förmåner som följer  av Europaparlamentets och rådets förordning (EG) nr 883/2004  av den 29 april 2004 om samordning av de sociala  trygghetssystemen, eller
3. har beviljats uppehållstillstånd med tillfälligt skydd,  eller uppehållstillstånd efter tillfälligt skydd, enligt 
21 kap. 2, 3, 4 eller 6 § utlänningslagen (2005:716) och  omfattas av en regions ansvar enligt 5 § tandvårdslagen 
(1985:125).
Lag (2024:696)
.
5 §
/Träder i kraft I:2027-01-01/
Statligt tandvårdsstöd får lämnas om patienten, när  tandvårdsåtgärden påbörjas,
1. är försäkrad för bosättningsbaserade förmåner enligt 4 och 
5 kap. socialförsäkringsbalken, eller
2. utan att vara bosatt här har rätt till förmåner som följer  av Europaparlamentets och rådets förordning (EG) nr 883/2004  av den 29 april 2004 om samordning av de sociala  trygghetssystemen.
Lag (2024:697)
.
6 §
Statligt tandvårdsstöd får inte lämnas för sådan tandvård som avses i 15 a § sjätte stycket tandvårdslagen (1985:125).
Lag (2010:251)
.
2 kap. Allmänt och särskilt tandvårdsbidrag samt tandvårdsersättning
Allmänt tandvårdsbidrag
1 §
/Upphör att gälla U:2027-01-01/
Allmänt tandvårdsbidrag får användas för betalning av  ersättningsberättigande tandvårdsåtgärder under en period av  högst två år räknat från och med den 1 juli varje år, om  patienten detta datum uppfyller kraven i 1 kap. 5 § 1, 2 eller 
3.
Varje bidrag får användas för betalning vid endast ett  tillfälle.
Lag (2024:696)
.
1 §
/Träder i kraft I:2027-01-01/
Allmänt tandvårdsbidrag får användas för betalning av  ersättningsberättigande tandvårdsåtgärder under en period av  högst två år räknat från och med den 1 juli varje år, om  patienten detta datum uppfyller kraven i 1 kap. 5 § 1 eller 2.
Varje bidrag får användas för betalning vid endast ett  tillfälle.
Lag (2024:697)
.
Särskilt tandvårdsbidrag
1 a §
/Upphör att gälla U:2027-01-01/
Särskilt tandvårdsbidrag får användas för betalning av  ersättningsberättigande förebyggande tandvårdsåtgärder under  två perioder om vardera högst sex månader varje år, räknat  från och med den 1 januari respektive den 1 juli, om patienten
1. detta datum uppfyller kraven i 1 kap. 5 § 1, 2 eller 3, och
2. när tandvårdsåtgärden påbörjas har en sjukdom eller  funktionsnedsättning som medför risk för försämrad tandhälsa.
Regeringen eller den myndighet som regeringen bestämmer  meddelar föreskrifter om de sjukdomar och  funktionsnedsättningar som avses i första stycket 2.
Lag (2024:696)
.
1 a §
/Träder i kraft I:2027-01-01/
Särskilt tandvårdsbidrag får användas för betalning av  ersättningsberättigande förebyggande tandvårdsåtgärder under  två perioder om vardera högst sex månader varje år, räknat  från och med den 1 januari respektive den 1 juli, om patienten
1. detta datum uppfyller kraven i 1 kap. 5 § 1 eller 2, och
2. tandvårdsåtgärden påbörjas har en sjukdom eller  funktionsnedsättning som medför risk för försämrad tandhälsa.
Regeringen eller den myndighet som regeringen bestämmer  meddelar föreskrifter om de sjukdomar och  funktionsnedsättningar som avses i första stycket 2.
Lag (2024:697)
.
Gemensamma bestämmelser om tandvårdsbidrag
2 §
Tandvårdsbidrag får även användas för betalning enligt ett avtal om abonnemangstandvård, om avtalet innebär att vårdgivaren under en period av tre år till ett fast pris ska utföra den tandvård som patienten behöver i form av
1. undersökningar och utredningar,
2. hälsofrämjande insatser,
3. behandling av sjukdoms- och smärttillstånd, samt
4. reparativ vård.
Avtalet får även omfatta annan tandvård än som sägs i första stycket.
Lag (2011:1189)
.
3 §
Regeringen meddelar föreskrifter om tandvårdsbidragens storlek.
Lag (2011:1189)
.
Tandvårdsersättning
4 §
För ersättningsberättigande tandvårdsåtgärder som har  slutförts under en ersättningsperiod om ett år, lämnas  tandvårdsersättning med en viss andel av patientens  sammanlagda kostnader, i den mån dessa överstiger det belopp  som har fastställts enligt 6 § 1.
Kostnaderna beräknas med utgångspunkt i referenspriser för  ersättningsberättigande tandvårdsåtgärder. Kostnaden för en  utförd åtgärd får dock inte beräknas högre än ett belopp  motsvarande vårdgivarens pris för åtgärden för den aktuella  patienten.
Ersättningsperioden enligt första stycket påbörjas när en  första ersättningsberättigande åtgärd har slutförts.  Vårdgivaren kan på patientens begäran anmäla hos  Försäkringskassan att en ny ersättningsperiod ska påbörjas  innan den tidigare ersättningsperioden har löpt ut.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om  anmälan enligt tredje stycket samt om när en ny  ersättningsperiod ska börja löpa.
Regeringen kan med stöd av 8 kap. 7 § regeringsformen vid  extraordinära händelser i fredstid meddela sådana föreskrifter  om beräkning av tandvårdsersättning som avviker från  bestämmelserna om ersättningsperioder i första och tredje  styckena.
Lag (2020:712)
.
4 a §
Vid beräkning av tandvårdsersättning enligt 4 § ska sådana kostnader för tandvård, läkemedel eller övriga vårdprodukter som lagts till grund för beslut om ersättning enligt 10 § lagen (2013:513) om ersättning för kostnader till följd av vård i ett annat land inom Europeiska ekonomiska samarbetsområdet medräknas.
Lag (2013:517)
.
5 §
Tandvårdsersättning får inte lämnas för sådana tandvårdsåtgärder som omfattas av ett avtal om abonnemangstandvård enligt 2 §.
Tandvårdsersättning får inte heller lämnas för tandvårdsåtgärder till den del dessa betalas med tandvårdsbidrag.
Lag (2011:1189)
.
6 §
Regeringen, eller den myndighet som regeringen bestämmer, meddelar föreskrifter om
1. vilket belopp som patientens sammanlagda tandvårdskostnader under ersättningsperioden ska överstiga för att tandvårdsersättning ska kunna lämnas,
2. med vilken andel av patientens sammanlagda kostnader överstigande beloppet enligt 1 som tandvårdsersättning ska lämnas, samt
3. referenspriser för ersättningsberättigande tandvårdsåtgärder.
3 kap. Vårdgivare
Förutsättningar för att få statligt tandvårdsstöd
1 §
För att en vårdgivare ska kunna få ersättning enligt denna lag ska vårdgivaren vara ansluten till Försäkringskassans elektroniska system för statligt tandvårdsstöd.
Regeringen, eller den myndighet som regeringen bestämmer, får meddela föreskrifter om kraven för och upphörande av anslutning till det elektroniska systemet för statligt tandvårdsstöd.
Vårdgivarens uppgiftsskyldighet
2 §
Vårdgivaren är på begäran av Försäkringskassan eller domstol skyldig att i ärenden om statligt tandvårdsstöd lämna upplysningar samt visa upp journal och övrigt material som rör undersökning eller behandling av en patient.
3 §
Vårdgivaren ska till Försäkringskassan lämna uppgifter om
1. utförd tandvård, och
2. innehållet i ingångna avtal om abonnemangstandvård enligt 2 kap. 2 § och om ett sådant avtal har upphört att gälla i förtid.
Vårdgivaren ska till Socialstyrelsen lämna uppgifter om sina patienters tandhälsa.
Regeringen eller den myndighet som regeringen bestämmer får meddela föreskrifter om vårdgivarens uppgiftsskyldighet i förhållande till Försäkringskassan och Socialstyrelsen och om den information som vårdgivaren ska lämna till en patient.
Lag (2011:1189)
.
4 kap. Övriga bestämmelser
Försäkringskassans uppgiftsskyldighet
1 §
Försäkringskassan ska på begäran av en vårdgivare tillhandahålla de uppgifter som vårdgivaren behöver för att kunna beräkna en patients kostnad för tandvården.
Återbetalningsskyldighet
2 §
Om en vårdgivare har fått ersättning enligt denna lag med ett för högt belopp, får Försäkringskassan kräva tillbaka den ersättning som felaktigt har betalats ut.
Försäkringskassan får, i stället för att kräva återbetalning, räkna av beloppet från en annan fordran som vårdgivaren har på ersättning enligt denna lag.
Första stycket gäller inte särskilt tandvårdsbidrag, om vårdgivaren har haft skälig anledning att anta att patienten varit berättigad till sådant bidrag.
Lag (2011:1189)
.
3 §
Försäkringskassan får kräva tillbaka den ersättning som har lämnats till en vårdgivare som har utfört en protetisk behandling som behöver göras om, under förutsättning att den nya behandlingen
1. inte är ersättningsberättigande enligt vad som anges i föreskrifter som meddelats med stöd av 1 kap. 3 § tredje stycket, och
2. utförs av en annan vårdgivare än den som utförde den behandling som behöver göras om.
Försäkringskassan får, i stället för att kräva återbetalning, räkna av beloppet från en annan fordran som vårdgivaren har på ersättning enligt denna lag.
Försäkringskassan får lämna ersättning till den vårdgivare som gör om behandlingen.
4 §
Om patienten har lämnat ofullständiga eller oriktiga uppgifter som medfört att vårdgivaren inte har fått begärd ersättning från Försäkringskassan, får vårdgivaren kräva patienten på det belopp som utgör skillnaden mellan begärd och erhållen ersättning.
Förhandsprövning
5 §
I fall som avses i 3 § första stycket, ska behovet av att göra om den protetiska behandlingen förhandsprövas av Försäkringskassan innan den nya behandlingen påbörjas.
5 a §
Försäkringskassan ska på ansökan av en patient eller en vårdgivare göra en förhandsprövning av om förutsättningarna för särskilt tandvårdsbidrag enligt 2 kap. 1 a § första stycket 2 är uppfyllda.
Lag (2011:1189)
.
6 §
Försäkringskassan får besluta att en vårdgivare, för att  kunna få ersättning för vissa tandvårdsåtgärder, i varje  enskilt fall ska begära förhandsprövning hos  Försäkringskassan, om
1. vårdgivaren i väsentlig utsträckning har åsidosatt  bestämmelserna i denna lag, eller i föreskrifter som  meddelats med stöd av lagen, om vårdgivares skyldigheter  eller förutsättningarna för ersättning, och
2. det finns skäl att anta att vårdgivaren kommer att  fortsätta att i väsentlig utsträckning åsidosätta  bestämmelserna.
Ett beslut om förhandsprövning får gälla högst ett år.  Beslutet får begränsas till att avse en viss behandlande  tandläkare eller tandhygienist, en viss mottagning eller en  viss åtgärd.
Lag (2017:431)
.
7 §
Regeringen eller den myndighet som regeringen bestämmer meddelar föreskrifter om när förhandsprövning ska ske i andra fall än som avses i 5-6 §§.
Lag (2011:1189)
.
Ansökan om och utbetalning av statligt tandvårdsstöd
8 §
För att vårdgivaren ska kunna få ersättning enligt denna  lag, ska ansökan om ersättning ges in till Försäkringskassan  inom två veckor från det att den tandvårdsåtgärd för vilken  ersättning begärs har slutförts. Om det finns särskilda skäl,  kan Försäkringskassan betala ut ersättning även om ansökan  har kommit in för sent.
Lag (2017:431)
.
8 a §
Försäkringskassan ska betala ut ersättning inom två  veckor från det att ansökan kom in.
Om en vårdgivare inte fullgör sin uppgiftsskyldighet enligt 3  kap. 2 och 3 §§, får Försäkringskassan vänta med att betala  ut ersättning till dess att rätten till ersättning har  utretts. En sådan utredning före utbetalning får begränsas  till att avse en viss behandlande tandläkare eller  tandhygienist, en viss mottagning eller en viss åtgärd.
Utöver de fall som anges i andra stycket får  Försäkringskassan betala ut ersättning senare än den tidpunkt  som anges i första stycket om det finns särskilda skäl.
Lag (2017:431)
.
Överklagande m.m.
9 §
Om inte annat följer av denna lag, gäller i tillämpliga  delar följande bestämmelser i socialförsäkringsbalken för  ärenden om statligt tandvårdsstöd:
- 107 kap. 9, 10, 12, 17 och 18 §§ om utmätning, preskription  och skadestånd m.m.,
- 108 kap. 2, 11, 15, 16, 19 och 21 §§ samt 22 § första  stycket om återbetalningsskyldighet och ränta m.m.,
- 110 kap. 13 §, 14 § 1 och 2 samt 31 § och 115 kap. 4 § om  uppgiftsskyldighet m.m.,
- 113 kap. 2-17, 19, 20 och 21 §§ om ändring, omprövning och  överklagande.
Bestämmelserna i 108 kap. 2, 11, 15, 16, 19 och 21 §§ samt 
22 § första stycket socialförsäkringsbalken gäller dock inte  i förhållande till vårdgivare.
Försäkringskassans beslut gäller omedelbart, om inte något  annat anges i beslutet.
Lag (2017:431)
.
9 a §
För att säkerställa återbetalning av ersättning samt  betalning av ränta och dröjsmålsränta får egendom som tillhör  den som är betalningsskyldig tas i anspråk 
(betalningssäkring). Vid betalningssäkring ska bestämmelserna  i 108 kap. 27-31 §§ socialförsäkringsbalken tillämpas.
Lag (2025:40)
.
10 §
Vårdgivaren får inte överklaga andra beslut av Försäkringskassan i ärenden om förhandsprövning än sådana som avses i 6 §. Beslut i ärenden om förhandsprövning enligt 5 §
får dock överklagas av den vårdgivare som har utfört den behandling som behöver göras om.
11 §
Regeringen, eller den myndighet som regeringen bestämmer, meddelar föreskrifter om
1. ansökan om samt beräkning och utbetalning av ersättning enligt denna lag,
2. abonnemangstandvård, samt
3. förhandsprövning.
Övergångsbestämmelser
2008:145
1. Denna lag träder i kraft den 1 juli 2008.
2. För tandvårdsåtgärder som har påbörjats före ikraftträdandet gäller äldre ersättningsbestämmelser.
3. Om förhandsprövning har begärts före ikraftträdandet, gäller äldre bestämmelser om förhandsprövning och ersättning för de tandvårdsåtgärder som omfattas av förhandsprövningen.
4. En förutsättning för att kunna få ersättning enligt äldre bestämmelser är att vårdgivaren inom fyra månader från det att tandvårdsåtgärden slutfördes ansöker om ersättning hos Försäkringskassan. Detta gäller dock inte tandvårdsåtgärder som omfattas av en förhandsprövning som har begärts före den 1 juli 2008. För tandvårdsåtgärder som har slutförts före den 1 september 2009 får ansökan om ersättning göras hos Försäkringskassan fram till den 1 september 2011.
Lag (2010:336)
.
5. Det allmänna tandvårdsbidraget får inte användas för betalning enligt ett avtal om abonnemangstandvård, om patienten vid ikraftträdandet redan omfattas av ett gällande avtal om abonnemangstandvård. Äldre bestämmelser om ersättning gäller för avtal om abonnemangstandvård som ingåtts före ikraftträdandet.
2010:1322
1. Denna lag träder i kraft den 1 januari 2011.
2. Äldre bestämmelser såvitt avser punkten 2 gäller fortfarande för den som omfattas av rådets förordning
(EEG) nr 1408/71 av den 14 juni 1971 om tillämpningen av systemen för social trygghet när anställda, egenföretagare eller deras familjemedlemmar flyttar inom gemenskapen.
2011:1189
Denna lag träder i kraft den 1 januari 2012 i fråga om 3 kap.
3 § och i övrigt den 1 januari 2013.
2013:110
1. Denna lag träder i kraft den 1 juli 2013.
2. Äldre föreskrifter gäller för beslut som har meddelats före ikraftträdandet.
2025:40
1. Denna lag träder i kraft den 1 mars 2025.
2. De nya bestämmelserna tillämpas inte på beslut om  återbetalning som har fattats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.