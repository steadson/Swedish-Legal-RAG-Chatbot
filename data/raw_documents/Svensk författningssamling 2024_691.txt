Title: Lag (2024:691) om folkbokföring av utlänningar med tillfälligt skydd i vissa fall
SFS Number: Svensk författningssamling 2024:691
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024691-om-folkbokforing-av-utlanningar-med_sfs-2024-691/
Source Link: http://rkrattsbaser.gov.se/sfst?bet=2024:691
Amendment Register Link: http://rkrattsbaser.gov.se/sfsr?bet=2024:691
Ministry/Authority: Finansdepartementet SKA
Issued: 2024-10-03
Metadata: {"Utfärdad": "2024-10-03"}

==================================================

Lag (2024:691) om folkbokföring av utlänningar med tillfälligt skydd i vissa fall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:691
Departement/myndighet
:   
Finansdepartementet SKA
Utfärdad
:   
2024-10-03
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag innehåller bestämmelser om krav för  folkbokföring av en utlänning som omfattas av rådets  genomförandebeslut (EU) 2022/382 av den 4 mars 2022 om  fastställande av att det föreligger massiv tillströmning av  fördrivna personer från Ukraina i den mening som avses i  artikel 5 i direktiv 2001/55/EG, med följden att tillfälligt  skydd införs, och som har beviljats uppehållstillstånd med  tillfälligt skydd, eller uppehållstillstånd efter tillfälligt  skydd, enligt 21 kap. 2, 3, 4 eller 6 § utlänningslagen 
(2005:716).
2 §
Denna lag ska tillämpas i stället för 4 § andra stycket  folkbokföringslagen (1991:481). I övrigt tillämpas  folkbokföringslagens bestämmelser för en person som omfattas  av denna lag.
3 §
Lagen gäller inte för en utlänning som har beviljats en  flyktingstatusförklaring enligt 4 kap. 3 c § utlänningslagen 
(2005:716) eller ett resedokument enligt 4 kap. 4 §  utlänningslagen eller om det i övrigt finns sådana synnerliga  skäl för folkbokföring som avses i 4 § andra stycket  folkbokföringslagen (1991:481).
4 §
De uttryck som används i denna lag har samma betydelse och  tillämpningsområde som i folkbokföringslagen (1991:481).
När folkbokföring ska ske
5 §
En utlänning som har beviljats uppehållstillstånd med  tillfälligt skydd, eller uppehållstillstånd efter tillfälligt  skydd, enligt 21 kap. 2, 3, 4 eller 6 § utlänningslagen 
(2005:716) får inte folkbokföras under de första tolv  månaderna av uppehållstillståndens sammanlagda giltighetstid.  Därefter ska utlänningen folkbokföras om han eller hon kan  antas komma att regelmässigt tillbringa sin nattvila eller  motsvarande vila (dygnsvilan) i landet under ytterligare minst  sex månader.
6 §
För ett barn som föds levande här i landet och beviljas  uppehållstillstånd med tillfälligt skydd, eller  uppehållstillstånd efter tillfälligt skydd, enligt 21 kap. 2, 
3, 4 eller 6 § utlänningslagen (2005:716) gäller följande. Om  barnet inte har folkbokförts vid födseln enligt 2 §  folkbokföringslagen (1991:481) får barnet, trots det som anges  i 5 §, folkbokföras om modern folkbokförs. Det som sägs om  modern gäller även fadern eller barnets förälder enligt 1 kap. 
9 § föräldrabalken om han eller hon är vårdnadshavare.
Övergångsbestämmelser
2024:691
1. Denna lag träder i kraft den 1 november 2024.
2. En utlänning som har beviljats uppehållstillstånd med  tillfälligt skydd enligt 21 kap. 2, 3 eller 4 §  utlänningslagen (2005:716) före den 1 november 2023 ska  folkbokföras om han eller hon kan antas komma att regelmässigt  tillbringa sin nattvila eller motsvarande vila (dygnsvilan) i  landet åtminstone till och med den 4 mars 2025. En anmälan om  inflyttning enligt 26 § folkbokföringslagen (1991:481) ska  lämnas till Skatteverket inom fyra veckor från  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.