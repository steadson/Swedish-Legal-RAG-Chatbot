Title: Förordning (2015:517) om stöd till lokala klimatinvesteringar
SFS Number: Svensk författningssamling 2015:517
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015517-om-stod-till-lokala_sfs-2015-517/
Source Link: http://rkrattsbaser.gov.se/sfst?bet=2015:517
Amendment Register Link: http://rkrattsbaser.gov.se/sfsr?bet=2015:517
Ministry/Authority: Klimat- och näringslivsdepartementet
Issued: 2015-06-25
Metadata: {"Utfärdad": "2015-06-25", "Ändrad": "t.o.m. SFS 2025:593"}

==================================================

Förordning (2015:517) om stöd till lokala klimatinvesteringar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:517
Departement/myndighet
:   
Klimat- och näringslivsdepartementet
Utfärdad
:   
2015-06-25
Ändrad
:   
t.o.m. SFS 2025:593
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Om det finns medel, får statligt stöd i form av bidrag  ges enligt denna förordning i syfte att varaktigt minska  utsläppen av växthusgaser.
Förordningen är meddelad med stöd av 8 kap. 7 §  regeringsformen.
Ord och uttryck i förordningen
2 §
I denna förordning betyder
växthusgas: koldioxid, metan, dikväveoxid, fluorkolväten,  perfluorkolväten, svavelhexafluorid eller kvävetrifluorid,
laddningspunkt för AC-laddning: en laddningspunkt för  växelström där el kan överföras till elfordon,
laddningspunkt för DC-laddning: en laddningspunkt för likström  där el kan överföras till elfordon,
lätt lastbil: en lätt lastbil enligt lagen (2001:559) om  vägtrafikdefinitioner,
lätt buss: en lätt buss enligt lagen om vägtrafikdefinitioner,
buss i klass I: en buss enligt lagen om vägtrafikdefinitioner  som
1. har en maximal transportkapacitet om minst 15 passagerare,
2. är konstruerad med utrymme för stående passagerare,
3. inte är utrustad med bälten, och
4. används för stadstrafik,
personbil: en personbil enligt lagen om vägtrafikdefinitioner,  och
konkurrensutsatt anbudsförfarande: ett sådant förfarande som  avses i artikel 2.38 i kommissionens förordning (EU)  nr 651/2014 av den 17 juni 2014 genom vilken vissa kategorier  av stöd förklaras förenliga med den inre marknaden enligt  artiklarna 107 och 108 i fördraget.
I övrigt har ord och uttryck i förordningen samma betydelse  som i kommissionens förordning (EU) nr 651/2014.
Förordning (2024:17).
2 a §
Med biodrivmedel, biobränslen och livsmedels- och  fodergrödor avses i denna förordning detsamma som i lagen 
(2010:598) om hållbarhetskriterier för vissa bränslen.
Förordning (2025:593).
Allmänna förutsättningar för stöd
3 §
Stöd får endast ges till en åtgärd som bidrar till att
1. uppfylla strategier, planer eller program för klimat och  energi i det eller de län eller i den eller de kommuner där  åtgärden är avsedd att genomföras, och
2. öka takten för att nå miljökvalitetsmålet Begränsad  klimatpåverkan och dess etappmål. Förordning (2017:815).
4 §
Stöd ska i första hand ges till den eller de åtgärder som  vid varje prövningstillfälle bedöms ge den största varaktiga  minskningen av utsläpp av växthusgaser per investeringskrona.  Om minskningen av utsläpp av växthusgaser är likvärdiga för  flera ansökningar, ska hänsyn också tas till
1. åtgärdernas möjlighet att bidra till att minska utsläpp av  växthusgaser inom jordbruket,
2. åtgärdernas möjlighet att bidra till spridning av teknik  och till marknadsintroduktion, och
3. åtgärdernas effekter på andra miljökvalitetsmål, hälsa och  sysselsättning. Förordning (2019:526).
4 a §
Om stöd ges genom ett konkurrensutsatt anbudsförfarande  får andra urvalskriterier än de som anges i 4 § användas.  Urvalskriterierna ska offentliggöras inför varje  prövningstillfälle. Förordning (2022:439).
5 §
Stöd får inte ges till privatpersoner.
6 §
Stöd får ges till en verksamhet som är tillståndspliktig  enligt 3 kap. 1 § förordningen (2020:1180) om vissa utsläpp av  växthusgaser endast om
1. stödet avser åtgärder som innebär ökad användning av  spillvärme, och
2. sökanden visar att åtgärden medför eller kommer att medföra  utsläpp som väsentligt understiger de relevanta  riktmärkesvärdena för gratis tilldelning av utsläppsrätter  enligt kommissionens genomförandeförordning (EU) 2021/447 av  den 12 mars 2021 om fastställande av reviderade  riktmärkesvärden för gratis tilldelning av utsläppsrätter för  perioden 2021-2025 i enlighet med artikel 10a.2 i  Europaparlamentets och rådets direktiv 2003/87/EG.
Om åtgärden medför utsläpp som inte väsentligt understiger  riktmärkesvärdena får stöd dock ges om ansökan innehåller en  godtagbar förklaring till varför det inte är möjligt att uppnå  så låga utsläpp. Förordning (2022:1848).
6 a §
Stöd får ges till en åtgärd som avser investering i en  anläggning för elproduktion endast om elproduktionen baseras  på biogas som
1. har producerats genom rötning, och
2. omvandlas till el i en eller flera stationära motorer.
Förordning (2021:1277).
6 b §
Om en åtgärd påverkar möjligheten att följa en  miljökvalitetsnorm för luft i ett område där det har  upprättats ett åtgärdsprogram för miljökvalitetsnormen får  stöd endast ges om sökanden visar att åtgärden är förenlig med  åtgärdsprogrammet. Förordning (2022:1848).
6 c §
Stöd för produktion av biodrivmedel och biobränslen och  stöd för användning av biobränslen för produktion av el, värme  och kyla får ges endast om bränslet omfattas av ett  hållbarhetsbesked enligt lagen (2010:598) om  hållbarhetskriterier för vissa bränslen. Om det är fråga om  användning av fasta eller gasformiga biobränslen för  produktion av el, värme eller kyla i en annan anläggning än en  sådan anläggning som avses i 1 kap. 3 § andra stycket lagen om  hållbarhetskriterier för vissa bränslen, får stöd ges även om  bränslet inte omfattas av ett hållbarhetsbesked enligt samma  lag.
Stöd för produktion av biodrivmedel och biobränslen och stöd  för användning av biobränslen för produktion av el, värme och  kyla får inte ges om bränslet är framställt av livsmedels-  eller fodergrödor. Förordning (2025:593).
6 d §
Om finansieringen helt eller delvis kommer från  Europeiska unionen får stöd inte ges till en åtgärd som är  relaterad till fossila bränslen eller som har samband med en  sådan verksamhet.
Stöd får trots första stycket ges till en åtgärd som avser  kraft- eller värmeproduktion samt tillhörande överförings- och  distributionsinfrastruktur där naturgas används, om åtgärden  uppfyller villkoren i bilaga III till kommissionens  tillkännagivande med teknisk vägledning om principen om att  inte orsaka betydande skada inom ramen för förordningen om  faciliteten för återhämtning och resiliens (2021/C 58/01).
Förordning (2022:1848).
6 e §
Om finansieringen helt eller delvis kommer från  Europeiska unionen får stöd inte ges till
1. deponering av avfall, eller
2. förbränning av avfall.
Under förutsättning att åtgärden inte ökar anläggningarnas  kapacitet för avfallshantering eller förlänger anläggningens  livslängd får stöd trots första stycket ges till en åtgärd
1. som uteslutande är avsedd för behandling av farligt avfall  som inte kan återvinnas, eller
2. på en befintlig anläggning, om åtgärden syftar till att
a) öka energieffektiviteten,
b) avskilja avgaser för lagring, eller
c) återvinna material från förbränningsaska.
Förordning (2022:1848).
6 f §
Om finansieringen helt eller delvis kommer från  Europeiska unionen får stöd inte ges till mekanisk biologisk  behandling av avfall.
Under förutsättning att åtgärden inte ökar anläggningarnas  kapacitet för avfallshantering eller förlänger anläggningens  livslängd får stöd trots första stycket ges till en åtgärd på  en befintlig anläggning om åtgärden syftar till att
1. öka energieffektiviteten, eller
2. kompostera eller anaerobt bryta ned bioavfall.
Förordning (2022:1848).
7 §
Stöd får inte ges till en åtgärd som
1. måste genomföras för att uppfylla en skyldighet enligt lag  eller annan författning eller enligt villkor i ett tillstånd,
2. berättigar till bidrag enligt förordningen (2019:525) om  statligt stöd för installation av laddningspunkter för  elfordon,
3. berättigar till bidrag enligt förordningen (2020:750) om  statligt stöd till vissa miljöfordon,
4. berättigar till bidrag enligt förordningen (2016:836) om  elbusspremie,
5. har påbörjats innan beslut i frågan om stöd har fattats,
6. är marknadsföring enligt definitionen i 3 §  marknadsföringslagen (2008:486),
7. avser köp av en personbil, lätt lastbil, lätt buss, eller  buss i klass I, eller
8. huvudsakligen är informationsinsatser.  Förordning (2024:17).
Särskilda förutsättningar för stöd till företag
8 §
Stöd till företag får endast ges
1. i enlighet med de villkor och till sådana åtgärder som  anges i kapitel 1 och i någon av artiklarna 36-41, 46-48, 56, 
56a.1, 56a.3-56a.14, 56b och 56c i kommissionens förordning 
(EU) nr 651/2014,
2. i enlighet med de villkor som anges i kommissionens  förordning (EU) 2023/2831 av den 13 december 2023 om  tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse,  eller
3. i enlighet med de villkor som anges i kommissionens  förordning (EU) nr 1408/2013 av den 18 december 2013 om  tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  inom jordbrukssektorn.
Trots första stycket 1 får stöd ges till företag i de fall då  stödet för någon av de angivna åtgärderna överstiger de  tröskelvärden som anges i artikel 4.1 i kommissionens  förordning (EU) nr 651/2014, om stödet har godkänts av  Europeiska kommissionen.
Stödet får uppgå till högst 70 procent av företagets  investeringskostnad. Förordning (2024:1228).
8 a §
Om uppgifter om ett stöd till ett företag ska  offentliggöras enligt artikel 9 i kommissionens förordning 
(EU) nr 651/2014, får stödet endast beviljas om företaget  samtycker till offentliggörandet. Förordning (2021:1277).
Särskilda förutsättningar för stöd till andra än företag
9 §
Stöd till andra än företag får endast ges i den  omfattning som krävs för att en åtgärd ska genomföras, dock  högst med 50 procent av investeringskostnaden.
Förordning (2016:358).
Särskilda förutsättningar för stöd som avser laddningspunkter  för elfordon
10 §
Stöd som avser en laddningspunkt för AC-laddning eller  DC-laddning av elfordon får ges endast om laddningspunkten
1. är förberedd för elmätning och debitering av elkostnad,
2. utrustas på ett sådant sätt att informationen om  laddningspunkten kan förmedlas i realtid, i de fall  laddningspunkten är tillgänglig för allmänheten, och
3. placeras så att den kan anses bidra till en ändamålsenlig  fördelning av laddningspunkter i det aktuella området.
Stödet får ges med högst 50 procent av investeringskostnaden  om
1. stödet beviljas i enlighet med kommissionens förordning 
(EU) 2023/2831, eller
2. laddningspunkten inte är tillgänglig för allmänheten.
Stöd får inte ges till laddningspunkter som installeras i  privata hushåll. Förordning (2024:375).
10 a §
Om en laddningspunkt som avses i 10 § utrustas med  uttag eller don för kabelanslutning för fordon ska uttaget  eller donet vara utformat i enlighet med typ 2 som beskrivs i  standarden EN 62196-2 för AC-laddning eller typ Combo 2 som  beskrivs i standarden EN 62196-3 för DC-laddning.
Förordning (2022:439).
10 b §
Länsstyrelsen ska hålla öppna offentliga samråd för att  utreda behov av stöd enligt artikel 36a.7 i kommissionens  förordning (EU) nr 651/2014. Ett sådant samråd ska hållas  endast om Naturvårdsverket har bedömt att ett samråd ska  genomföras. Förordning (2022:439).
Ansökan om stöd
11 §
En ansökan om stöd ska göras skriftligen och lämnas till  länsstyrelsen i det län där åtgärden ska genomföras.
12 §
En ansökan om stöd ska innehålla
1. uppgifter om sökanden, åtgärdens plats och åtgärdens start-  och slutdatum,
2. en beskrivning av åtgärden och dess finansiering,  genomförande och tidsplan,
3. en förteckning över kostnaderna för att genomföra åtgärden  och hur stor andel av kostnaderna som det söks stöd för,
4. en investeringskalkyl,
5. en beskrivning av hur stor minskning av utsläppen av  växthusgaser som åtgärden beräknas medföra i förhållande till  om åtgärden inte genomförs och en redovisning av de uppgifter  som använts vid beräkningen av utsläpps-minskningen,
6. en beskrivning dels av hur åtgärden kan bidra till  spridning av teknik och till marknadsintroduktion, dels av  åtgärdens effekter på andra miljömål, människors hälsa och  sysselsättning,
7. i förekommande fall, en beskrivning av samverkan och  synergieffekter med andra verksamheter eller projekt, och
8. en upplysning om huruvida sökanden har sökt eller fått  annat statligt stöd eller stöd från Europeiska unionen för  samma åtgärd. Förordning (2024:1228).
13 §
Om ansökan avser ett företag, ska den också innehålla  uppgifter om företagets namn, antal anställda, årsomsättning  och balansomslutning.
14 §
Om ansökan avser stöd som omfattas av kommissionens  förordning (EU) 2023/2831 eller (EU) nr 1408/2013, ska ansökan  också innehålla en redogörelse för allt annat stöd av mindre  betydelse som sökanden har tagit emot under den senaste  treårsperioden. Förordning (2025:89).
Länsstyrelsens hantering av ansökningar
15 §
Länsstyrelsen ska överlämna ansökningshandlingarna till  Naturvårdsverket tillsammans med ett eget yttrande.
Yttrandet ska innehålla länsstyrelsens bedömning i fråga om
1. åtgärdens förenlighet med den strategi eller plan eller  det program som avses i 3 § 1 eller det mål, den prioritering  och den vision som avses i 3 § 2,
2. huruvida åtgärden kan förbättras, effektiviseras eller  generera synergieffekter genom samarbete med andra sökande i  länet och deras åtgärder,
3. förutsättningarna i 6 och 7 §§, och
4. huruvida specifika villkor för stödet bör fastställas.
Naturvårdsverkets prövning
16 §
Naturvårdsverket prövar ansökningarna och beslutar om  stöd.
Naturvårdsverket beslutar om antalet prövningstillfällen per  år och publicerar uppgifter om prövningstillfällena på sin  webbplats. Förordning (2017:815).
16 a §
En ansökan som avser en sådan åtgärd som anges i 8 §  andra stycket ska prövas av Naturvårdsverket i enlighet med  kommissionens meddelande riktlinjer för statligt stöd till  klimat, miljöskydd och energi 2022 (C/2022/481). Om  Naturvårdsverket bedömer att det finns förutsättningar för att  ge stöd till åtgärden enligt denna förordning, ska verket  enligt 12 § första stycket lagen (2013:388) om tillämpning av  Europeiska unionens statsstödsregler lämna upplysningar om  åtgärderna till regeringen eller den myndighet som regeringen  bestämmer. Förordning (2022:439).
16 b §
I ärenden där stöd ges genom ett konkurrensutsatt  anbudsförfarande får en sökande rätta, förtydliga eller  komplettera en ansökan eller en handling som lämnats in av  sökanden tillsammans med ansökan endast om Naturvårdsverket  tillåter eller begär det.
En åtgärd enligt första stycket ska vara förenlig med  principerna om likabehandling och öppenhet.  Förordning (2022:439).
17 §
Naturvårdsverkets beslut att ge stöd ska förenas med  villkor om när åtgärden senast ska vara slutförd och med de  övriga villkor som behövs för att tillgodose syftet med  stödet.
Om beslutet avser stöd till en laddningspunkt för elfordon  och punkten är avsedd att vara tillgänglig för allmänheten,  ska beslutet förenas med ett villkor om att stödmottagaren  ska säkerställa att information om laddningspunktens  placering görs offentlig och att informationen kan förmedlas  i realtid. Förordning (2017:815).
17 a §
Om finansieringen helt eller delvis kommer från  Europeiska unionen ska Naturvårdsverkets beslut att ge stöd,  utöver det som anges i 17 §, förenas med villkor om att  stödmottagaren
1. ska tillåta Europeiska kommissionen, Europeiska byrån för  bedrägeribekämpning och Europeiska revisionsrätten att utöva  sina rättigheter, däribland att genomföra utredningar,  kontroller på plats och inspektioner, i enlighet med artikel 
129.1 i Europaparlamentets och rådets förordning (EU, Euratom) 
2018/1046 av den 18 juli 2018 om finansiella regler för  unionens allmänna budget, om ändring av förordningarna (EU) nr 
1296/2013, (EU) nr 1301/2013, (EU) nr 1303/2013, (EU) nr 
1304/2013, (EU) nr 1309/2013, (EU) nr 1316/2013, (EU) nr 
223/2014, (EU) nr 283/2014 och beslut nr 541/2014/EU samt om  upphävande av förordning (EU, Euratom) nr 966/2012,
2. ska se till att kraven i 1 även ställs på den som utför  eller medverkar till arbetet med åtgärden,
3. på begäran av Ekonomistyrningsverket ska lämna de uppgifter  till myndigheten som krävs för att följa upp stödet samt ge  myndigheten möjlighet att besöka stödmottagaren och där ta del  av information som behövs för uppföljningen,
4. bevara dokumentation i enlighet med artikel 132 i  Europaparlamentets och rådets förordning (EU, Euratom) 
2018/1046, och
5. lämna information om att åtgärden helt eller delvis  finansieras av medel från Europeiska unionen, i enlighet med  artikel 34.2 i Europaparlamentets och rådets förordning (EU) 
2021/241 av den 12 februari 2021 om inrättande av faciliteten  för återhämtning och resiliens. Förordning (2021:1277).
17 b §
I ärenden där stöd ges genom ett konkurrensutsatt  anbudsförfarande ska Naturvårdsverket inte tillämpa  bestämmelserna i 10 och 25 §§ förvaltningslagen (2017:900) om  partsinsyn och kommunikation. Förordning (2022:439).
Uppgifter från Statens energimyndighet
18 §
Statens energimyndighet ska inför varje  prövningstillfälle lämna uppgifter till Naturvårdsverket om  fördelningen av laddningspunkter för elfordon i varje region,  om vilka prioriteringar som bör göras för att säkerställa en  effektiv utveckling av laddinfrastrukturen i regionerna och  om de övriga uppgifter som har betydelse för en sådan  utveckling. Förordning (2017:815).
Utbetalning av stöd
19 §
Ett beslutat stödbelopp får betalas ut i omgångar. Dock  får högst 75 procent av beloppet betalas ut innan en åtgärd  har slutförts.
En slutlig begäran om utbetalning av stöd ska ha kommit in  till Naturvårdsverket inom tre månader från det att en  åtgärd, enligt Naturvårdsverkets beslut, senast ska vara  slutförd. Till begäran om utbetalning ska stödmottagaren  bifoga specificerade skriftliga underlag för att styrka den  kostnad som stödet avser. Förordning (2016:358).
20 §
Ett stöd enligt denna förordning får inte betalas ut  till ett företag som är föremål för betalningskrav på grund  av ett beslut av Europeiska kommissionen som förklarar ett  stöd olagligt och oförenligt med den inre marknaden.
21 §
Om Naturvårdsverket beslutar att stöd ska betalas ut,  ska beslutet förenas med villkor om att stödmottagaren ska  lämna de uppgifter som krävs för uppföljning och utvärdering  av stödet. Uppgifterna ska lämnas på begäran av  länsstyrelsen, Naturvårdsverket eller Statens  energimyndighet. Förordning (2017:815).
22 §
Naturvårdsverket får besluta att ett stöd inte ska  betalas ut om
1. sökanden genom oriktiga uppgifter eller på annat sätt  orsakat att stödet getts felaktigt eller med för högt belopp,
2. stödet av annan orsak getts felaktigt eller med för högt  belopp och mottagaren skäligen borde ha insett detta,
3. det visar sig att det inte funnits förutsättningar för  stödet och den som ansökt om stödet borde ha insett detta,  eller
4. villkoren för stödet inte har följts.
Återbetalning och återkrav
23 §
Om ett stöd har betalats ut trots att det enligt 22 §  funnits förutsättningar för att inte betala ut det, är  mottagaren återbetalningsskyldig.
Ränta ska betalas på det belopp som en stödmottagare är  återbetalningsskyldig för
- från och med den dag som infaller en månad efter det att  Naturvårdsverket har skickat ett krav på betalning med stöd av  ett beslut enligt 24 § om återkrav, och
- efter en räntesats som vid varje tidpunkt överstiger statens  utlåningsränta med två procentenheter. Förordning (2024:1228).
24 §
Om en stödmottagare är återbetalningsskyldig enligt 23 §,  ska Naturvårdsverket besluta att helt eller delvis kräva  tillbaka stödet tillsammans med ränta. Om det finns särskilda  skäl får Naturvårdsverket helt eller delvis avstå från kravet  på återbetalning eller kravet på ränta. Förordning (2024:17).
Uppföljning och utvärdering
25 §
Stöd enligt denna förordning ska följas upp och  utvärderas av Statens energimyndighet i fråga om  laddningspunkter och av Naturvårdsverket i övrigt.  Länsstyrelsen ska hjälpa myndigheterna med uppföljningen och  utvärderingen.
Om finansieringen helt eller delvis kommer från Europeiska  unionen ska Ekonomistyrningsverket i revisionssyfte följa upp  stödet och begära in nödvändiga uppgifter från stödmottagaren.
Förordning (2021:1277).
26 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler. Förordning (2017:815).
26 a §
Naturvårdsverket ska lämna de upplysningar till  företaget som framgår av
1. artikel 7.4 i kommissionens förordning (EU) 2023/2831, om  ansökan avser stöd enligt den förordningen, eller
2. artikel 7.5 i kommissionens förordning (EU) nr 1408/2013,  om ansökan avser stöd enligt den förordningen.
Förordning (2025:89).
Bemyndigande
27 §
Naturvårdsverket får meddela
1. ytterligare föreskrifter om de uppgifter som ska lämnas i  ansökan om stöd och i samband med begäran om utbetalning,
2. föreskrifter om de uppgifter som ska lämnas inför  uppföljning och utvärdering av stödet, och
3. de övriga föreskrifter som behövs för verkställigheten av  denna förordning.
Innan Naturvårdsverket meddelar förskrifter som avser  laddningspunkter ska verket ge Statens energimyndighet  tillfälle att yttra sig. Förordning (2017:815).
Överklagande
28 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut av Naturvårdsverket enligt 20, 22 eller 24 § får dock  inte överklagas. Förordning (2024:17).
Övergångsbestämmelser
2021:1277
1. Denna förordning träder i kraft den 18 januari 2022.
2. Äldre bestämmelser gäller fortfarande för stöd som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.