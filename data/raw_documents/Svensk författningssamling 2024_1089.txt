Title: Klampningslag (2024:1089)
SFS Number: Svensk författningssamling 2024:1089
URL: https://www.riksdagen.se/sv/dokument-och-lagar/dokument/svensk-forfattningssamling/klampningslag-20241089_sfs-2024-1089/
Source Link: http://rkrattsbaser.gov.se/sfst?bet=2024:1089
Amendment Register Link: http://rkrattsbaser.gov.se/sfsr?bet=2024:1089
Ministry/Authority: Landsbygds- och infrastrukturdepartementet
Issued: 2024-11-21
Metadata: {"Utfärdad": "2024-11-21"}

==================================================

Klampningslag (2024:1089)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1089
Departement/myndighet
:   
Landsbygds- och infrastrukturdepartementet
Utfärdad
:   
2024-11-21
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna lag innehåller bestämmelser om åtgärder för att  hindra fortsatt färd med ett fordon eller ett fordonståg.  Sådana åtgärder består i att förbjuda fortsatt färd,  omhänderta föremål som behövs för färden och ytterst att  klampa fordonet eller fordonståget.
Åtgärderna får vidtas endast om det enligt annan lag eller  föreskrifter som regeringen har meddelat framgår att fortsatt  färd får hindras enligt denna lag.
Ordförklaringar
2 §
Med klampning avses i denna lag att ett fordon eller ett  fordonståg förses med en mekanisk, elektronisk eller annan typ  av låsanordning som hindrar fortsatt färd med fordonet.
3 §
I denna lag har fordon och fordonståg samma betydelse som  i lagen (2001:559) om vägtrafikdefinitioner och bilinspektör  samma betydelse som i fordonslagen (2002:574).
Förbud mot fortsatt färd för att säkra verkställighet av  sanktionsavgift
4 §
En polisman, bilinspektör eller tulltjänsteman ska  förbjuda ett fordons eller fordonstågs fortsatta färd, om ett  förskott för sanktionsavgift som har beslutats vid en  vägkontroll inte betalas omedelbart i samband med kontrollen.  Om förskottet avser en sanktionsavgift som endast ska påföras  föraren, ska förbudet endast gälla fortsatt färd med den  föraren.
Det som sägs i första stycket om sanktionsavgift gäller även  överlast-avgift enligt lagen (1972:435) om överlastavgift.
Polismannen, bilinspektören eller tulltjänstemannen får avstå  från ett förbud enligt första stycket, om det finns synnerliga  skäl.
Förbud mot fortsatt färd för att hindra överträdelser av  yrkestrafiklagstiftningen
5 §
En polisman, bilinspektör eller tulltjänsteman får  förbjuda ett fordons fortsatta färd, om fordonet framförs i  strid med bestämmelser om yrkesmässig trafik eller taxitrafik  eller i strid med villkor som har meddelats för ett tillstånd  att bedriva taxitrafik.
Förbud mot fortsatt färd för att hindra trafikfarliga förare
6 §
En polisman ska förbjuda ett fordons fortsatta färd, om  föraren
1. brutit mot bestämmelser om kör- och vilotider vid  vägtransporter eller mot bestämmelser om att vara i stånd att  framföra fordonet på ett betryggande sätt, och
2. vid fortsatt färd skulle utgöra en påtaglig fara för  trafiksäkerheten.
Förbud mot fortsatt färd för att hindra bristfälliga fordon
7 §
En polisman eller bilinspektör ska förbjuda ett fordons  fortsatta färd, om
1. fordonet eller dess utrustning inte är i föreskrivet skick  eller inte upp-fyller föreskrivna egenskaper vid färd på väg,  och
2. den fortsatta färden skulle utgöra en påtaglig fara för  trafiksäkerheten eller annars innebära en väsentlig olägenhet.
Upphävande av förbud mot fortsatt färd
8 §
En polisman, bilinspektör eller tulltjänsteman ska inom  sitt ansvars-område
1. upphäva ett förbud enligt 4 § när förskottet har betalats  eller när avgiften har påförts och betalats, och
2. upphäva ett förbud enligt 5, 6 eller 7 § när det inte  längre finns skäl för förbudet.
9 §
Om det finns synnerliga skäl, får ett förbud mot fortsatt  färd upphävas av
1. Polismyndigheten, om förbudet beslutats av en polisman  eller bil-inspektör, och
2. Tullverket, om förbudet beslutats av en tulltjänsteman.
Omhändertagande av föremål för att hindra fortsatt färd
10 §
Om ett förbud mot fortsatt färd har beslutats enligt  denna lag och det kan antas att förbudet inte kommer att  följas, får en polisman, bilinspektör eller tulltjänsteman  omhänderta
1. fordonsnycklar och andra föremål som behövs för att starta  eller framföra fordonet eller fordonståget,
2. frakthandlingar, och
3. registreringsskyltar.
Den som har beslutat om omhändertagande ska omgående anmäla  det till sin förman, som omedelbart ska pröva om  omhändertagandet ska bestå.
11 §
Om ett förbud har beslutats enligt 6 eller 7 § får en  polisman eller tulltjänsteman kroppsvisitera fordonets förare  och genomsöka fordonet eller fordonståget för att söka efter  egendom för omhändertagande enligt 10 §, om egendomen inte är  tillgänglig på annat sätt. Om det finns synnerliga skäl, får  även fordonets passagerare kroppsvisiteras.
Klampning
12 §
Polismyndigheten eller Tullverket får besluta om  klampning, om
1. det inte är möjligt att omhänderta egendom enligt 10 §  eller om det finns särskilda skäl att anta att ett  omhändertagande inte är tillräckligt för att säkerställa att  förbudet mot fortsatt färd följs, eller
2. klampning är lämpligare än ett omhändertagande.
Restriktioner för omhändertagande och klampning
13 §
En åtgärd enligt 10-12 §§ får vidtas endast om det är  försvarligt med hänsyn till åtgärdens syfte och övriga  omständigheter. Om tvång behöver användas, ska det ske endast  i den form och den utsträckning som behövs för att uppnå det  avsedda resultatet.
14 §
Ett omhändertagande eller en klampning ska upphöra så  snart det inte längre finns något förbud som hindrar den  fortsatta färden.
Flytt till lämplig plats
15 §
Trots ett förbud mot fortsatt färd, ett omhändertagande  eller en klampning får en polisman, bilinspektör eller  tulltjänsteman medge att fordonet eller fordonståget enligt  tjänstemannens anvisningar förs till en annan lämplig plats  som tjänstemannen bestämmer.
Vid förbud enligt 5 § får det medges att ett fordon som är  registrerat i utlandet omedelbart förs ut ur landet.
Delgivning och underrättelse
16 §
Ett beslut om förbud mot fortsatt färd, om  omhändertagande eller om klampning ska snarast delges föraren,  den som egendom har omhändertagits från och fordonets  registrerade ägare. De ska underrättas om hur egendomen och  fordonet kan komma att hanteras och om möjligheten att begära  omprövning.
Omprövning
17 §
Om föraren, den som egendom har omhändertagits från eller  fordonets registrerade ägare skriftligen begär det, ska ett  beslut om förbud mot fortsatt färd, ett omhändertagande eller  en klampning omprövas av
1. Polismyndigheten, om beslutet fattats av en polisman,  bilinspektör eller Polismyndigheten, eller
2. Tullverket, om beslutet fattats av en tulltjänsteman eller  Tullverket.
Det beslut som fattas med anledning av omprövningen ska vara  skriftligt.
Överklagande
18 §
Ett beslut enligt 17 § som innebär att förbudet eller  åtgärden ska bestå får, utan begränsning till viss tid,  överklagas skriftligen till den tingsrätt inom vars domkrets  åtgärden vidtagits. Andra beslut enligt denna lag får inte  överklagas.
19 §
Vid domstolens handläggning tillämpas lagen (1996:242) om  dom-stolsärenden.
Skyndsam handläggning
20 §
Ärenden om omprövning och överklagande ska handläggas  skyndsamt.
Förfarandet när förbud, omhändertagande eller klampning upphör
21 §
När ett förbud, ett omhändertagande eller en klampning  upphör, ska föraren, den som egendom har omhändertagits från  och fordonets registrerade ägare underrättas om upphörandet  och om hur egendomen eller fordonet kan komma att hanteras.
22 §
När ett omhändertagande upphör ska egendomen lämnas ut  till den som egendomen omhändertogs från, om det inte finns  särskilda skäl att lämna egendomen till någon annan.
Om egendomen inte hämtas ut när ett omhändertagande har  upphört, tillämpas lagen (1974:1066) om förfarande med  förverkad egendom och hittegods m.m.
Protokoll
23 §
Protokoll ska föras över omhändertagande, klampning,  kroppsvisitation och genomsökning. Av protokollet över  omhändertagande, klampning eller genomsökning ska det framgå
1. vilket fordon åtgärden rör och vilken egendom som har  omhänder-tagits,
2. vem som har fattat beslut om åtgärden,
3. grunden för beslutet och tidpunkten när det har fattats,
4. vem eller vilka som har deltagit vid åtgärden,
5. vem eller vilka som åtgärden har riktat sig mot,
6. tiden för åtgärden och när den upphörde, och
7. vad som i övrigt har förekommit vid ingripandet.
Vid kroppsvisitation ska bestämmelserna om protokoll över  kropps-visitation i 28 kap. rättegångsbalken tillämpas.
Bemyndigande
24 §
Regeringen får meddela föreskrifter om att fortsatt färd  får hindras enligt denna lag.
Övergångsbestämmelser
2024:1089
1. Denna lag träder i kraft den 1 januari 2025.
2. Genom lagen upphävs lagen (2014:1437) om åtgärder vid  hindrande av fortsatt färd.
3. Den upphävda lagen gäller dock fortfarande för åtgärder som  har vidtagits före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.