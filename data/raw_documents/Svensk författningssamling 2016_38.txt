Title: Lag (2016:38) om mottagande av vissa nyanlända invandrare för bosättning
SFS Number: Svensk författningssamling 2016:38
URL: https://www.riksdagen.se/sv/dokument-och-lagar/dokument/svensk-forfattningssamling/lag-201638-om-mottagande-av-vissa-nyanlanda_sfs-2016-38/
Source Link: http://rkrattsbaser.gov.se/sfst?bet=2016:38
Amendment Register Link: http://rkrattsbaser.gov.se/sfsr?bet=2016:38
Ministry/Authority: Arbetsmarknadsdepartementet IU
Issued: 2016-02-04
Metadata: {"Utfärdad": "2016-02-04", "Ändrad": "t.o.m. SFS 2025:59"}

==================================================

Lag (2016:38) om mottagande av vissa nyanlända invandrare för bosättning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:38
Departement/myndighet
:   
Arbetsmarknadsdepartementet IU
Utfärdad
:   
2016-02-04
Ändrad
:   
t.o.m. SFS 2025:59
Övrig text
:   
Rättelseblad 2016:38 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens innehåll och tillämpningsområde
1 §
Denna lag innehåller bestämmelser om mottagande av vissa  nyanlända invandrare för bosättning genom anvisning till en  kommun.
2 §
Lagen gäller en nyanländ som har beviljats ett  uppehållstillstånd som kan ligga till grund för  folkbokföring, om det har beviljats enligt
1. 5 kap. 1, 2, 4 eller 6 § utlänningslagen (2005:716),
2. 12 kap. 18 § utlänningslagen, eller
3. 21 eller 22 kap. utlänningslagen.
3 §
Lagen gäller även en nyanländ som har
1. beviljats ett uppehållstillstånd som kan ligga till grund  för folkbokföring på grund av anknytning till en person som  har beviljats uppehållstillstånd med stöd av någon av  bestämmelserna i 2 §, och
2. ansökt om uppehållstillstånd inom sex år från det att den  person som den nyanlände har anknytning till först togs emot  i en kommun.
Första stycket gäller inte om den person som den nyanlände  har anknytning till var svensk medborgare vid tidpunkten för  den nyanländes ansökan om uppehållstillstånd.
4 §
Lagen gäller dock inte barn under 18 år som vid ankomsten  till Sverige var skilda från båda sina föräldrar eller från  någon annan vuxen person som får anses ha trätt i  föräldrarnas ställe, eller som efter ankomsten står utan  sådan ställföreträdare (ensamkommande barn), om inte barnet  har beviljats uppehållstillstånd enligt 5 kap. 2 §  utlänningslagen (2005:716).
Anvisning till en kommun
5 §
En kommun är skyldig att efter anvisning ta emot en  nyanländ för bosättning i kommunen.
6 §
Den myndighet som regeringen bestämmer får i enskilda  fall besluta om anvisning enligt 5 §.
7 §
Anvisningar till kommuner ska i första hand omfatta  nyanlända som är registrerade och bor på Migrationsverkets  asylboenden och nyanlända som har beviljats uppehållstillstånd  enligt 5 kap. 2 § utlänningslagen (2005:716).
Vid fördelningen av anvisningar mellan kommuner ska hänsyn tas  till kommunens arbetsmarknadsförutsättningar,  befolkningsstorlek, sammantagna mottagande av nyanlända och  ensamkommande barn samt omfattningen av asylsökande som vistas  i kommunen.
Lag (2025:59)
.
Bemyndigande
8 §
Regeringen får meddela föreskrifter om
- fastställande av antalet nyanlända som ska anvisas under  ett visst år,
- den närmare prioriteringen av vilka nyanlända som ska  omfattas av anvisningar under året,
- förfarandet för fördelningen av anvisningar mellan  kommuner,
- vilka kriterier, utöver de som anges i 7 § andra stycket,  som får beaktas vid fördelningen av anvisningar, och
- inom vilken tidsfrist mottagande i kommunen ska ske.
Överklagandeförbud
9 §
Beslut enligt denna lag får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.