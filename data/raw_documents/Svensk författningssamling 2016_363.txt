Title: Förordning (2016:363) om elektromagnetisk kompatibilitet
SFS Number: Svensk författningssamling 2016:363
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016363-om-elektromagnetisk_sfs-2016-363/
Source Link: http://rkrattsbaser.gov.se/sfst?bet=2016:363
Amendment Register Link: http://rkrattsbaser.gov.se/sfsr?bet=2016:363
Ministry/Authority: Klimat- och näringslivsdepartementet RSE
Issued: 2016-04-21
Metadata: {"Utfärdad": "2016-04-21", "Ändrad": "t.o.m. SFS 2022:1192"}

==================================================

Förordning (2016:363) om elektromagnetisk kompatibilitet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:363
Departement/myndighet
:   
Klimat- och näringslivsdepartementet RSE
Utfärdad
:   
2016-04-21
Ändrad
:   
t.o.m. SFS 2022:1192
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning är meddelad med stöd av
- 1 § lagen (1992:1512) om elektromagnetisk kompatibilitet i  fråga om 6-9 §§ och 10 § 1-6,
- 2 § lagen om elektromagnetisk kompatibilitet i fråga om 
12 §,
- 5 § lagen om elektromagnetisk kompatibilitet i fråga om 
10 § 7,
- 7 § lagen om elektromagnetisk kompatibilitet i fråga om 
16-22 §§, och
- 8 kap. 7 § regeringsformen i fråga om övriga  bestämmelser.
Ordförklaringar
2 §
I denna förordning avses med apparat en färdig anordning  eller en kombination av färdiga anordningar som  tillhandahålls som en funktionell enhet och är avsedd för en  användare, om anordningen eller kombinationen kan alstra  elektromagnetiska störningar eller om dess funktion kan  påverkas av elektromagnetiska störningar.
Med apparat likställs i denna förordning
1. en komponent eller en sammansatt inbyggnadsdel som  tillhandahålls för att monteras in i en apparat av en  användare och som kan alstra elektromagnetiska störningar  eller vars funktion kan påverkas av sådana störningar, och
2. en installation som är avsedd att flyttas och användas på  olika platser och består av en kombination av apparater och  andra anordningar.
3 §
I denna förordning avses med
fast installation: en särskild kombination av olika apparater  och andra anordningar som är monterade på en i förhand  bestämd plats och avsedda för permanent användning på den  platsen, och
utrustning: en apparat eller en fast installation.
4 §
I denna förordning avses med elektromagnetisk störning  ett elektromagnetiskt fenomen i form av ett brus, en oönskad  signal, en förändring i själva överföringsmediet eller något  annat som kan försämra funktionen hos en utrustning.
5 §
I denna förordning avses med ekonomisk aktör en fysisk  eller juridisk person som
1. tillverkar eller låter konstruera eller tillverka en  apparat och saluför apparaten, i eget namn eller under eget  varumärke (tillverkare),
2. är etablerad inom Europeiska unionen och som enligt  fullmakt från tillverkaren har rätt att i tillverkarens  ställe utföra särskilda uppgifter (tillverkarens  representant),
3. är etablerad inom Europeiska unionen och släpper ut en  apparat från ett tredjeland på unionsmarknaden (importör),  eller
4. tillhandahåller en apparat på marknaden och inte är  apparatens tillverkare eller importör (distributör).
Skyddskrav
6 §
Utrustning ska med hänsyn till tillämpbar teknik vara  konstruerad och tillverkad så att den
1. inte alstrar en elektromagnetisk störning som överskrider  en nivå som tillåter radio- eller teleutrustning eller annan  utrustning att fungera som avsett, och
2. har en sådan tålighet att den elektromagnetiska störning  som kan förväntas vid avsedd användning inte medför att  utrustningens funktion försämras i en oacceptabel  utsträckning.
En fast installation ska dessutom installeras enligt god  branschpraxis och i enlighet med information om hur de  ingående komponenterna är avsedda att användas för att  uppfylla skyddskraven.
Marknadstillträde
7 §
Utrustning får släppas ut på marknaden eller tas i bruk  endast om den
1. när den är korrekt installerad och underhållen samt  används för avsedda ändamål, uppfyller skyddskraven enligt 
6 §, och
2. uppfyller de krav i övrigt på utrustningen som följer av  denna förordning eller av föreskrifter som har meddelats med  stöd av förordningen.
Användning av utrustning
8 §
Utrustning får bara användas så att den fungerar  tillfredsställande i sin elektromagnetiska omgivning och inte  orsakar oacceptabla elektromagnetiska störningar för annan  utrustning.
Ändring av utrustning
9 §
Utrustning som är konstruerad och tillverkad samt  installerad på föreskrivet sätt får inte ändras av användaren  så att den inte längre uppfyller kraven på elektromagnetisk  kompatibilitet.
Bemyndiganden
10 §
Elsäkerhetsverket får meddela
1. närmare föreskrifter om skyddskraven enligt 6 §,
2. föreskrifter om undantag från kraven enligt 6-9 §§,
3. föreskrifter om dokumentation av god branschpraxis vid  installation av fasta installationer,
4. föreskrifter om kontroll och märkning av utrustning i  fråga om dess elektromagnetiska kompatibilitet,
5. föreskrifter om information som ska följa med utrustning  och som avser uppgifter
a) av betydelse för utrustningens elektromagnetiska  kompatibilitet, och
b) om tillverkaren av utrustningen eller den som fört in  utrustningen till ett land som omfattas av avtalet om  Europeiska ekonomiska samarbetsområdet,
6. föreskrifter om skyldighet att bedriva skadeförebyggande  arbete och vidta åtgärder när det finns anledning att anta  att utrustning inte överensstämmer med de krav som följer av  föreskrifter som har meddelats i anslutning till lagen, och
7. föreskrifter om ersättning för kostnader i samband med  kontroll av utrustning.
Dispens
11 §
Elsäkerhetsverket får i det enskilda fallet i fråga om  utrustning som inte tillhandahålls på marknaden men som är  avsedd att användas och som kan alstra elektromagnetiska  störningar, eller vars funktion kan påverkas av sådana  störningar, ge dispens från skyddskraven i 6 § och från det  som sägs i 8 §, om det inte medför oacceptabla  elektromagnetiska störningar för annan utrustning.
Tillsyn
12 §
Elsäkerhetsverket utövar tillsynen över att denna  förordning och föreskrifter som har meddelats med stöd av  förordningen följs. I fråga om användning av utrustning hos  Försvarsmakten, Fortifikationsverket, Försvarets radioanstalt  och Totalförsvarets forskningsinstitut utövas dock tillsynen  av Försvarets materielverk.
13 §
Elsäkerhetsverket är marknadskontrollmyndighet och utövar  marknadskontroll enligt Europaparlamentets och rådets  förordning (EU) 2019/1020 av den 20 juni 2019 om  marknadskontroll och överensstämmelse för produkter och om  ändring av direktiv 2004/42/EG och förordningarna (EG)  nr 765/2008 och (EU) nr 305/2011 över att produkter  överensstämmer med kraven i Europaparlamentets och rådets  direktiv 2014/30/EU av den 26 februari 2014 om harmonisering  av medlemsstaternas lagstiftning om elektromagnetisk  kompatibilitet.
Bestämmelser om en marknadskontrollmyndighets befogenhet att  besluta om åtgärder enligt förordning (EU) 2019/1020 finns i  lagen (1992:1512) om elektromagnetisk kompatibilitet.
Förordning (2022:1192).
Information och samråd
14 §
Elsäkerhetsverket ska underrätta Europeiska kommissionen  och andra medlemsstater om
1. en apparat som inte uppfyller gällande krav, om  Elsäkerhetsverket anser att den bristande överensstämmelsen  inte bara gäller i Sverige, och i underrättelsen informera om  den bristande överensstämmelsen, utvärderingsresultat,  fattade beslut och eventuella synpunkter från den som beslut  har riktats mot, och
2. de åtgärder som Elsäkerhetsverket har vidtagit med  anledning av information som en annan medlemsstat har lämnat  på ett motsvararande sätt som i 1.
15 §
Elsäkerhetsverket ska
1. när det är befogat, för Sveriges räkning invända mot ett  beslut som en marknadskontrollmyndighet i en annan  medlemsstat har fattat om en apparat och skyndsamt informera  Europeiska kommissionen, andra medlemsstater och regeringen  om invändningen och skälen för den, och
2. delta i samråd mellan kommissionen och andra medlemsstater  när Europeiska kommissionen har utvärderat sådana beslut och  invändningar som avses i 1 eller som följer av invändningar  från en annan medlemsstat.
Sanktionsavgift
16 §
En ekonomisk aktör ska åläggas att betala en  sanktionsavgift om aktören eller någon som handlar på  aktörens vägnar uppsåtligen eller av oaktsamhet har brutit  mot denna förordning eller föreskrifter som har  meddelats  med stöd av denna förordning.
17 §
Sanktionsavgiften ska uppgå till lägst femtusen kronor  och högst fem miljoner kronor.
Avgiften får inte överstiga tio procent av den ekonomiska  aktörens årsomsättning. Årsomsättningen ska avse omsättningen  under det närmast föregående räkenskapsåret. Om överträdelsen  har skett under aktörens första verksamhetsår eller om  uppgifter om årsomsättning av annan anledning saknas, kan  antas vara missvisande eller är bristfälliga, får  årsomsättningen uppskattas.
Om en ansökan om att ta ut sanktionsavgift avser flera  aktörer, ska en särskild avgift bestämmas för var och en av  dem.
18 §
När en sanktionsavgift bestäms ska det tas särskild  hänsyn till hur allvarlig överträdelsen är och betydelsen av  den bestämmelse som överträdelsen avser.
19 §
En sanktionsavgift ska inte tas ut
1. för en överträdelse av ett beslut om förbud som har  förenats med vite eller för att ett föreläggande som har  förenats med vite inte har följts,
2. om överträdelsen är ringa, eller
3. om ansökan har delgetts den som anspråket riktas mot  senare än fem år efter det att överträdelsen upphörde.
20 §
Avgiften behöver inte tas ut, om det finns synnerliga  skäl för det.
21 §
En sanktionsavgift ska betalas inom trettio dagar efter  det att beslutet att ta ut avgiften har fått laga kraft eller  inom den längre tid som anges i beslutet. Avgiften ska  betalas till Kammarkollegiet och tillfaller staten.
22 §
Skyldigheten att betala en sanktionsavgift upphör om  beslutet att ta ut avgiften inte har kunnat verkställas inom  fem år från det att beslutet fick laga kraft.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.