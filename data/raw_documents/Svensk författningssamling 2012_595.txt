Title: Lag (2012:595) om införsel av och handel med sprutor och kanyler
SFS Number: Svensk författningssamling 2012:595
URL: https://www.riksdagen.se/sv/dokument-och-lagar/dokument/svensk-forfattningssamling/lag-2012595-om-inforsel-av-och-handel-med_sfs-2012-595/
Source Link: http://rkrattsbaser.gov.se/sfst?bet=2012:595
HTML Document Link: None
Amendment Register Link: http://rkrattsbaser.gov.se/sfsr?bet=2012:595
Ministry/Authority: Socialdepartementet
Issued: 2012-09-20
Metadata: {"Utfärdad": "2012-09-20", "Ändrad": "t.o.m. SFS 2024:871"}

==================================================

Lag (2012:595) om införsel av och handel med sprutor och kanyler
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
: 
2012:595
Departement/myndighet
: 
Socialdepartementet
Utfärdad
: 
2012-09-20
Ändrad
: 
t.o.m. SFS 2024:871
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna lag innehåller bestämmelser om införsel av och handel med sprutor och kanyler som kan användas för injektion i människokroppen genom huden.
I lagen avses med
spruta: injektionsspruta,
kanyl: injektionsnål, som kan användas för insprutning genom hud,
familjemedlem: make, sambo, barn, förälder eller syskon.
Införselförbud
2 §
En privatperson får inte föra in sprutor eller kanyler till Sverige. Detta gäller dock inte om privatpersonen för in produkterna för sitt eget eller familjemedlems medicinska bruk eller annat lovligt ändamål.
Handel
3 §
Handel i Sverige med sprutor eller kanyler får bedrivas av den som
1. får bedriva sådan handel med läkemedel som avses i 4 kap.
1 § lagen (2009:366) om handel med läkemedel, eller
2. har anmält handeln till den myndighet som regeringen bestämmer.
Åldersgräns
4 §
Försäljning av sprutor eller kanyler till den som inte har fyllt 20 år får endast ske om köparen kan styrka att produkterna behövs för köparens eget eller familjemedlems medicinska bruk.
Tillsyn
5 §
Den myndighet som regeringen bestämmer utövar tillsyn över dem som bedriver handel enligt 3 § denna lag och de föreskrifter som har meddelats i anslutning till lagen
(tillsynsmyndigheten).
6 §
Tillsynsmyndigheten har rätt att på begäran få de upplysningar och ta del av de handlingar som behövs för tillsynen.
Tillsynsmyndigheten har rätt att på begäran få tillträde till områden, lokaler och andra utrymmen där sprutor och kanyler hanteras i den utsträckning det behövs för tillsynen. Denna rätt omfattar inte bostäder.
Om det behövs för tillsynen får myndigheten göra undersökningar och ta prover av sprutor och kanyler. För kostnader på grund av undersökningar eller för uttagna prov lämnas inte ersättning.
Den som får bedriva handel enligt 3 § och som förfogar över sprutor och kanyler ska lämna det biträde vid undersökningen som tillsynsmyndigheten begär.
7 §
Tillsynsmyndigheten får meddela de förelägganden som behövs för tillsynen.
Ett beslut om föreläggande får förenas med vite.
8 §
På begäran av en tillsynsmyndighet ska Polismyndigheten lämna den hjälp som behövs när tillsynsmyndigheten vidtar åtgärder enligt 6 § om
1. det på grund av särskilda omständigheter kan befaras att åtgärden inte kan vidtas utan att en polismans särskilda befogenheter enligt 10 § polislagen (1984:387) behöver tillgripas, eller
2. det annars finns synnerliga skäl.
Lag (2014:772)
.
Ansvar
9 §
Den som uppsåtligen eller av oaktsamhet bryter mot 3 eller 4 § döms till böter.
Den som inte har rättat sig efter ett vitesföreläggande ska inte dömas till ansvar enligt denna lag för gärning som omfattas av föreläggandet.
Bestämmelser om straff för olovlig införsel av sprutor eller kanyler och försök till sådant brott finns i lagen (2000:1225)
om straff för smuggling.
10 §
Har upphävts genom
lag (2024:871)
.
Överklagande
11 §
Tillsynsmyndighetens beslut om föreläggande enligt 7 § får överklagas till allmän förvaltningsdomstol.
Prövningstillstånd krävs vid överklagande till kammarrätt.
Beslut enligt denna lag gäller omedelbart, om inte annat anges i beslutet.
Bemyndigande
12 §
Regeringen eller den myndighet som regeringen bestämmer får meddela ytterligare föreskrifter om yrkesmässig hantering av sprutor och kanyler som kan användas för injektion i människokroppen.
Övergångsbestämmelser
2012:595
1. Denna lag träder i kraft den 1 november 2012, då förordningen (1968:70) med vissa bestämmelser om injektionssprutor och kanyler ska upphöra att gälla.
2. Den som vid ikraftträdandet har ett tillstånd att bedriva handel med sprutor och kanyler enligt den upphävda förordningen ska anses ha anmält handeln enligt 3 § 2 denna lag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.