Title: Lag (2024:172) om infrastrukturavgifter på väg
SFS Number: Svensk författningssamling 2024:172
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024172-om-infrastrukturavgifter-pa-vag_sfs-2024-172/
Source Link: http://rkrattsbaser.gov.se/sfst?bet=2024:172
Amendment Register Link: http://rkrattsbaser.gov.se/sfsr?bet=2024:172
Ministry/Authority: Landsbygds- och infrastrukturdepartementet
Issued: 2024-03-21
Metadata: {"Utfärdad": "2024-03-21", "Ändrad": "t.o.m. SFS 2025:396"}

==================================================

Lag (2024:172) om infrastrukturavgifter på väg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:172
Departement/myndighet
:   
Landsbygds- och infrastrukturdepartementet
Utfärdad
:   
2024-03-21
Ändrad
:   
t.o.m. SFS 2025:396
Övrig text
:   
Rättelsesida 2024:172 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna lag gäller avgifter som, för att täcka kostnader för  en väginfrastruktur och kostnader för luftföroreningar, buller  och koldioxidutsläpp som användningen av väginfrastrukturen  orsakar, tas ut för användning av
1. allmänna vägar som inte är färjor, eller
2. enskilda vägar som är motorvägar eller som ingår i det  transeuropeiska vägnätet i Sverige.
Kostnader får täckas med infrastrukturavgifter på allmän väg  endast om avgifterna inte differentieras enligt 24, 26 eller 
29 §.
Lagen gäller inte avgifter som avser utrustning som är inbyggd  i eller uppsatt längs med eller över en väg och som behövs för  att tillhandahålla energi till fordon i rörelse och för att ta  betalt för energin.
Ordförklaringar
2 §
I denna lag avses med
vägavsnitt: en avgränsad del av en infrastruktur för  vägtransport,
transeuropeiska stomtransportnätet: de vägavsnitt som avses i  kapitel III i Europaparlamentets och rådets förordning (EU) nr 
1315/2013 av den 11 december 2013 om unionens riktlinjer för  utbyggnad av det transeuropeiska transportnätet och om  upphävande av beslut nr 661/2010/EU och som illustreras med  hjälp av kartor i bilaga I till förordningen, och
transeuropeiska vägnätet: det vägnät som avses i kapitel II  avsnitt 3 i Europaparlamentets och rådets förordning (EU) nr 
1315/2013 och som illustreras med hjälp av kartor i bilaga I  till förordningen.
3 §
Med transportör avses i denna lag ett företag som utför  vägtransporter av gods eller passagerare.
4 §
I denna lag avses med
kostnad för trafikrelaterade koldioxidutsläpp: kostnaden för  de skador som uppstår till följd av utsläpp av koldioxid i  samband med att ett fordon används,
kostnad för trafikrelaterade luftföroreningar: kostnaden för  de skador på människors hälsa och de miljöskador som uppstår  till följd av utsläpp av partiklar och ozonbildande ämnen,  såsom kväveoxid och flyktiga organiska föreningar, i samband  med att ett fordon används, och
kostnad för trafikrelaterat buller: kostnaden för de skador på  människors hälsa och de miljöskador som uppstår till följd av  buller från ett fordon eller från växelverkan mellan fordonet  och vägens yta.
5 §
I denna lag avses med
avgiftssystem: ett tekniskt och administrativt system som  används för uttag av avgifter enligt denna lag,
infrastrukturavgift: en distansbaserad avgift som tas ut för  att täcka kostnader för uppförande, drift, underhåll och  utveckling av ett vägavsnitt med tillhörande avgiftssystem,  och
avgift för externa kostnader: en avgift som tas ut för att  täcka kostnader för trafikrelaterad luftförorening,  trafikrelaterat buller eller trafikrelaterade  koldioxidutsläpp.
6 §
I denna lag avses med
fordon: ett motorfordon med minst fyra hjul eller en ledad  motorfordonskombination, som är avsedd för eller används för  person- eller godstransport på väg,
lätt fordon: ett fordon som har en totalvikt av högst 3 500  kilogram,
tungt fordon: ett fordon som har en totalvikt över 3 500  kilogram, och
typ av tungt fordon: den typ av fordon som ett tungt fordon  tillhör beroende på antal axlar, dimensioner, vikt eller andra  fordonsegenskaper som avspeglar vägskador och som är synliga  eller anges i fordonshandlingar.
7 §
I denna lag avses med utsläppsfritt fordon:
1. en personbil, lätt buss eller lätt lastbil utan  förbränningsmotor, och
2. ett tungt fordon enligt artikel 3.11 a eller b i  Europaparlamentets och rådets förordning (EU) 2019/1242 av den 
20 juni 2019 om fastställande av normer för koldioxidutsläpp  från nya tunga fordon och om ändring av Europaparlamentets och  rådets förordningar (EG) nr 595/2009 och (EU) 2018/956 och  rådets direktiv 96/53/EG.
Lag (2025:396)
.
8 §
Med euro-utsläppsklass avses i denna lag en sådan  utsläppsklass för ett tungt fordon som avses i bilaga 0 till  Europaparlamentets och rådets direktiv 1999/62/EG av den 
17 juni 1999 om avgifter för fordon för användningen av  väginfrastrukturer, i lydelsen enligt Europaparlamentets och  rådets direktiv (EU) 2022/362.
9 §
I övrigt har ord och uttryck i denna lag samma betydelse  som i lagen (2001:559) om vägtrafikdefinitioner.
Avgifter behöver inte tas ut för alla kategorier av fordon
10 §
Om avgifter tas ut enligt denna lag, får de tas ut för  olika kategorier av fordon oberoende av varandra. Om avgifter  tas ut för personbilar, ska dock avgifter även tas ut för  lätta lastbilar.
Avgiftssystem
11 §
Ett avgiftssystem för ett vägavsnitt ska innebära att  avgifterna tas ut och drivs in på ett sätt som påverkar  trafikflödet så lite som möjligt och som gör att normal  trafiksäkerhetsstandard upprätthålls.
12 §
Avgiftssystemet får inte innebära diskriminering
1. som leder till en snedvridning av konkurrensen mellan  transportörer,
2. på grund av användares, transportörers eller fordons  nationalitet, eller
3. på grund av transporters ursprung eller destination.
13 §
Om avgiftssystemet kräver användning av fordonsutrustning  som avses i lagen (2013:1164) om elektroniska vägtullssystem,  ska den som tar ut infrastrukturavgiften se till att alla  användare kan få tillgång till sådan utrustning.  Fordonsutrustningen ska uppfylla de tekniska kraven i samma  lag och föreskrifter som har meddelats i anslutning till den.
Kostnader på allmän väg
14 §
Om infrastrukturavgifter tas ut för fordons användning av  ett vägavsnitt på en allmän väg, får de endast tas ut för att  täcka kostnader för
1. uppförandet och utvecklingen av vägavsnittet, och
2. uppförandet, driften, underhållet och utvecklingen av det  avgiftssystem som hör till vägavsnittet.
Avgifterna får endast tas ut för sådana kostnader som  finansieras med lån som ska återbetalas med  infrastrukturavgifter eller direkt med intäkter från  infrastrukturavgifter.
15 §
I fråga om fordon som omfattas av lagen (1997:1137) om  vägavgift för vissa tunga fordon, får en infrastrukturavgift  enligt 14 § för användning av vägavsnitt som ingår i det  transeuropeiska vägnätet i Sverige eller är motorväg endast  tas ut om vägavsnittet är en bro, en tunnel eller en väg genom  ett bergspass.
Infrastrukturavgifter på allmän väg
16 §
Infrastrukturavgifter enligt 14 § ska bestämmas så att  avgiftsintäkterna
1. fördelas över en tidsperiod som motsvarar vägavsnittets  planerade livslängd eller en tid som inte understiger 20 år,  och
2. totalt inte överstiger de kostnader som avgifterna får  täcka.
17 §
Infrastrukturavgifter enligt 14 § ska bestämmas så att de  fördelas mellan olika kategorier av fordon med hänsyn till hur  mycket varje kategori belastar vägavsnittet och hur stor  kostnadsandel som kategorin därför bör bära. En kategoris  andel får på motsvarande sätt fördelas mellan olika typer av  fordon inom kategorin.
Varje andel ska motsvara fordonskategorins eller fordonstypens  beräknade andel av trafiken på vägavsnittet. Om särskilda  kostnader kan hänföras till en viss fordonskategoris eller  fordonstyps belastning på vägavsnittet eller om andelen av  trafiken av någon annan orsak inte är representativ för  belastningen, får andelarna justeras så att andelsfördelningen  återspeglar belastningen. Om infrastrukturavgifter tas ut för  alla tunga fordon, får avgifterna bestämmas så att de täcker  en viss procentandel av de beräknade kostnadsandelarna för  tunga bussar och en annan procentandel av de beräknade  kostnadsandelarna för tunga lastbilar.
Andelsfördelningen ska ses över regelbundet och justeras vid  behov.
18 §
Om en avgift som har bestämts enligt 17 § för en viss  fordons-kategori eller fordonstyp inte tas ut helt eller  delvis, får det inte medföra höjda avgifter för andra  fordonskategorier eller fordonstyper.
Kostnader på enskild väg
19 §
Om infrastrukturavgifter tas ut för tunga fordons  användning av ett sådant vägavsnitt på en enskild väg som  ingår i det transeuropeiska vägnätet i Sverige eller är  motorväg, får avgifterna tas ut endast för att täcka kostnader  för uppförandet, driften, underhållet och utvecklingen av  vägavsnittet och det avgiftssystem som hör till vägavsnittet,  inklusive marknadsmässig avkastning på kapital och  marknadsmässig vinstmarginal.
Avgifterna får tas ut endast för att täcka den andel av  kostnaderna som bör bäras av tunga fordon med hänsyn till hur  mycket tunga fordon belastar vägavsnittet.
Infrastrukturavgifter på enskild väg
20 §
Infrastrukturavgifter enligt 19 § ska bestämmas så att  avgiftsintäkterna
1. fördelas över en tidsperiod som motsvarar vägavsnittets  planerade livslängd eller en tid som inte understiger 20 år,  och
2. totalt inte överstiger de kostnader som avgifterna får  täcka.
21 §
Infrastrukturavgifterna ska bestämmas genom att man först  beräknar de tunga fordonens andel av vägavsnittets totala  kostnader enligt 19 §. De tunga fordonens andel får på  motsvarande sätt fördelas mellan olika kategorier eller typer  av tunga fordon.
Varje andel ska motsvara fordonskategorins eller fordonstypens  beräknade andel av trafiken på vägavsnittet. Om särskilda  kostnader kan hänföras till en viss fordonskategoris eller  fordonstyps belastning på vägavsnittet eller om andelen av  trafiken av någon annan orsak inte är representativ för  belastningen, får andelarna justeras så att andelsfördelningen  återspeglar belastningen. Om infrastrukturavgifter tas ut för  alla tunga fordon, får avgifterna bestämmas så att de täcker  en viss procentandel av de beräknade kostnadsandelarna för  tunga bussar och personbilar klass II och en annan  procentandel av de beräknade kostnadsandelarna för tunga  lastbilar.
Andelsfördelningen ska ses över regelbundet och justeras vid  behov.
22 §
Trots 19 § andra stycket, 20 § 1 och 21 § får  infrastrukturavgifter tas ut för färd på Öresundsbron enligt  det ursprungliga avgiftssystemet på bron så länge  avgiftssystemet inte ändras i väsentlig omfattning.
Differentiering för euro-utsläppsklass
23 §
Infrastrukturavgifter som tas ut för tunga fordons  användning av ett vägavsnitt som ingår i det transeuropeiska  vägnätet i Sverige eller är motorväg ska differentieras med  hänsyn till fordonens euro-utsläppsklass. Avgifterna ska  differentieras så att ingen avgift för ett fordon är mer än  dubbelt så hög som den avgift som tas ut för ett likvärdigt  fordon som uppfyller det strängaste utsläppskravet.
24 §
Avgifterna behöver inte differentieras enligt 23 §, om
1. en sådan differentiering
a) skulle allvarligt skada avgiftssystemets enhetlighet med  andra avgiftssystem,
b) inte är tekniskt genomförbar, eller
c) skulle leda till att de mest förorenande fordonen leds bort  från vägavsnittet med negativa konsekvenser för  trafiksäkerheten och folkhälsan,
2. avgifterna differentieras enligt 25 §, eller
3. avgifter tas ut enligt 35 §.
Differentiering för koldioxidutsläpp
25 §
Infrastrukturavgifter som tas ut för tunga fordons  användning av ett vägavsnitt som ingår i det transeuropeiska  vägnätet i Sverige eller är motorväg ska differentieras med  hänsyn till fordonens koldioxidutsläppsklasser enligt 9 §  lagen (2024:173) om indelning av tunga fordon i  koldioxidutsläppsklasser eller motsvarande  koldioxidutsläppsklasser för fordon som inte är registrerade i  Sverige. Avgifterna ska differentieras så att den högsta  avgiften tas ut för fordon i koldioxidutsläppsklass 1 och  avgifterna för fordon i
- koldioxidutsläppsklass 2 är minst 5 men inte mer än 
15 procent lägre än i klass 1,
- koldioxidutsläppsklass 3 är mer än 15 men inte mer än 
30 procent lägre än i klass 1,
- koldioxidutsläppsklass 4 är mer än 30 men inte mer än 
50 procent lägre än i klass 1, och
- koldioxidutsläppsklass 5 är mer än 50 men inte mer än 
75 procent lägre än i klass 1.
Om avgifterna också differentieras med hänsyn till fordonens  euro-utsläppsklass enligt 23 §, ska avgifterna i  koldioxidutsläppsklasserna 2-5 beräknas i förhållande till  avgiften för sådana fordon i koldioxidutsläppsklass 1 som  uppfyller det strängaste euro-utsläppskravet.
26 §
Avgifterna behöver inte differentieras enligt 25 §, om  avgifter i stället tas ut för trafikrelaterade utsläpp av  koldioxid enligt 37 §.
27 §
Avgifter för användning av en bro, av en tunnel eller av  en väg genom ett bergspass behöver inte differentieras enligt 
25 §, om differentieringen
1. inte är tekniskt genomförbar, eller
2. skulle leda till att de mest förorenande fordonen leds bort  från vägavsnittet med negativa konsekvenser för  trafiksäkerheten och folkhälsan.
Differentiering för utsläppsfria fordon
28 §
Infrastrukturavgifter som tas ut för utsläppsfria lätta  lastbilar där förarutrymmet och lastutrymmet finns inom samma  enhet och för utsläppsfria lätta bussar ska vara lägre än för  andra lätta fordon, om
1. det är tekniskt möjligt, och
2. avgifterna tas ut för användning av ett vägavsnitt som  ingår i det transeuropeiska vägnätet i Sverige eller är  motorväg.
Avgifterna ska dock motsvara minst 25 procent av den högsta  avgift som tas ut för andra lätta fordon.
29 §
Avgifter för användning av en bro, av en tunnel eller av  en väg genom ett bergspass behöver inte differentieras enligt 
28 §, om differentieringen skulle leda till att de mest  förorenande fordonen leds bort från vägavsnittet med negativa  konsekvenser för trafiksäkerheten och folkhälsan.
30 §
En infrastrukturavgift som tas ut för ett utsläppsfritt  fordon med en totalvikt över 3 500 kilogram men högst 
4 250 kilogram ska uppgå till samma belopp som avgiften för  ett lätt fordon av motsvarande fordonstyp som är  utsläppsfritt.
Differentiering för att styra trafiken på enskild väg
31 §
Infrastrukturavgifter som tas ut för användning av ett  vägavsnitt på en enskild väg som ingår i det transeuropeiska  vägnätet i Sverige eller är motorväg får differentieras för  att minska trängsel, främja trafiksäkerheten eller minimera  slitage på vägavsnittet eller optimera användningen av det.  Sådan differentiering får dock endast göras om
1. den görs med hänsyn till tider på dygnet, till typ av dag  eller till årstid,
2. den är tydlig, offentliggjord och tillgänglig för alla  användare på lika villkor,
3. ingen avgift är mer än 175 procent högre än den  genomsnittliga avgiften för motsvarande fordon,
4. högre avgifter för att minska trängsel tas ut under högst  sex timmar per dygn, och
5. differentiering för att minska trängsel innebär högre  avgiftsnivåer under perioder då många fordon använder  vägavsnittet och lägre avgiftsnivåer under övriga tider.
Differentiering i transeuropeiska stomtransportnätet
32 §
Infrastrukturavgifter som tas ut för användning av ett  vägavsnitt som ingår i ett stort projekt inom det  transeuropeiska stomtransportnätet får differentieras på annat  sätt än det som följer av 23, 25, 28 och 31 §§, om
1. vägavsnittet är direkt utsatt för konkurrens från andra  trafikslag,
2. en avvikande differentiering behövs för att säkra  projektets lönsamhet, och
3. differentieringen
a) innebär en linjär och proportionell avgiftsstruktur,
b) är offentliggjord och tillgänglig för alla användare på  lika villkor, och
c) inte leder till att kostnader i form av höjda avgifter förs  över på användare som inte omfattas av differentieringen.
33 §
Om avgifter differentieras enligt 32 § för att minska  trängsel, främja trafiksäkerheten eller minimera slitage på  vägavsnittet eller optimera användningen av det, ska  differentieringen innebära en styrning till tider på dygnet,  till typ av dag eller till årstid.
Differentiering får inte ge en större totalintäkt
34 §
En avgiftsdifferentiering enligt 23, 25, 28, 31 eller 
32 § får inte utformas så att de totala avgiftsintäkterna blir  större än om avgifterna inte differentieras.
Avgifter för externa kostnader
35 §
Om infrastrukturavgifter tas ut för användning av ett  vägavsnitt som ingår i det transeuropeiska vägnätet i Sverige  eller är motorväg, ska också avgifter för externa kostnader  tas ut för tunga fordons användning av vägavsnittet.  Avgifterna ska täcka externa kostnader i form av  trafikrelaterade luftföroreningar som de tunga fordonen  orsakar när de använder vägavsnittet.
36 §
Avgifter för externa kostnader enligt 35 § behöver inte  tas ut
1. för tunga fordon som uppfyller det strängaste euro-
utsläppskravet under fyra år från och med det datum då euro-
utsläppskravet infördes,
2. för användning av en bro, av en tunnel eller av en väg  genom ett bergspass, om ett sådant avgiftsuttag inte är  tekniskt genomförbart, eller
3. om avgifterna skulle leda till att de mest förorenande  fordonen leds bort från vägavsnittet med negativa konsekvenser  för trafiksäkerheten och folkhälsan.
37 §
Avgifter för externa kostnader får tas ut för användning  av ett vägavsnitt som ingår i det transeuropeiska vägnätet i  Sverige eller är motorväg i den utsträckning sådana avgifter  inte ska tas ut enligt 35 §.
38 §
Avgifter enligt 35 eller 37 § för tunga fordon ska  bestämmas i enlighet med de minikrav och beräkningsmetoder som  anges i bilaga IIIa till Europaparlamentets och rådets  direktiv 1999/62/EG, i lydelsen enligt Europaparlamentets och  rådets direktiv (EU) 2022/362, och med hänsyn till de  referensvärden som anges i bilagorna IIIb och IIIc till  direktivet.
Avgifternas storlek får bestämmas så att de totala intäkterna  från avgifter för externa kostnader som tas ut för tunga  fordon på vägavsnittet endast motsvarar en andel av de externa  kostnader som dessa fordon orsakar.
39 §
Avgifter enligt 35 eller 37 § som tas ut för att täcka  kostnader för trafikrelaterade luftföroreningar eller  trafikrelaterat buller ska bestämmas så att de totala  intäkterna från sådana avgifter inte överstiger de externa  kostnader för trafikrelaterade luftföroreningar eller  trafikrelaterat buller som de avgiftsbelagda fordonens  användning av vägavsnittet orsakar.
40 §
En avgift enligt 37 § som tas ut för att täcka kostnader  för trafikrelaterade koldioxidutsläpp får vara högst dubbelt  så hög som referensvärdet enligt bilaga IIIc till  Europaparlamentets och rådets direktiv 1999/62/EG, i lydelsen  enligt Europaparlamentets och rådets direktiv (EU) 2022/362.  Samma avgiftsnivå ska tillämpas för likvärdiga fordon. En  avgift för en tung buss får dock bestämmas till ett lägre  belopp än motsvarande avgift för en tung lastbil.
Avgiftsrabatt
41 §
Om infrastrukturavgifter tas ut för användning av ett  sådant vägavsnitt på en enskild väg som ingår i det  transeuropeiska vägnätet i Sverige eller är motorväg, får  rabatt på avgiften ges till förmån för personbilar som  regelbundet använder vägavsnittet. Rabatten får inte leda till  att kostnader i form av höjda avgifter förs över på användare  som inte omfattas av rabatten.
Uppgifter om fordons utsläppsklass när avgift tas ut
42 §
Om ett fordons utsläppsklass har betydelse för en  infrastrukturavgift som tas ut för användning av ett  vägavsnitt, ska den som tar ut avgiften se till
1. att uppgiften kan lämnas elektroniskt till avgiftssystemet  innan fordonet använder vägavsnittet, och
2. om uppgiften saknas när avgiften tas ut, att avgiften inte  tas ut med högre belopp än det som gäller för likvärdiga  fordon i den mest förorenande utsläppsklassen.
Kvitto
43 §
Totalbeloppet av de avgifter som med stöd av denna lag  tas ut för ett fordons användning av ett vägavsnitt ska framgå  av ett kvitto eller en motsvarande handling som tillhandahålls  den betalningsskyldige eller någon annan som har betalat  avgiften. Om det är möjligt, ska tillhandahållandet ske  elektroniskt.
Ett kvitto behöver inte tillhandahållas den som avstår från  kvittot. Ett sådant avstående befriar inte från den  underrättelseskyldighet som följer av 33 § förvaltningslagen 
(2017:900).
Användningsförbud för fordon när avgift inte har betalats
44 §
Ett fordon får inte användas, om
1. avgifter för fordonets användning av ett vägavsnitt på en  allmän väg eller avgifter med anledning av försenad betalning  tas ut enligt denna lag eller enligt föreskrifter som  meddelats med stöd av lagen och avgifterna inte har betalats  inom föreskriven tid,
2. den totala avgiftsskulden för fordonet uppgår till mer än 
5 000 kronor, och
3. minst sex månader har gått från den dag då mer än 
5 000 kronor av den totala avgiftsskulden skulle ha betalats.
45 §
En avgift ska inte räknas in i den totala avgiftsskulden  enligt 44 § om
1. en tidigare ägare av fordonet är skyldig att betala  avgiften och avgiften har beslutats efter ägarbytet,
2. ett anstånd med betalningen gäller för avgiften, eller
3. en EETS-betalningsförmedlare är skyldig att betala avgiften  enligt 17 § lagen (2013:1164) om elektroniska vägtullssystem.
46 §
Användningsförbudet gäller till dess den totala  avgiftsskuld som har lett till förbudet har betalats.
47 §
Den myndighet som regeringen bestämmer får i det enskilda  fallet medge att ett fordon får användas trots  användningsförbudet, om det finns särskilda skäl.
48 §
Den som förvärvat ett fordon vid en exekutiv försäljning,  från ett konkursbo eller enligt lagen (1982:129) om flyttning  av fordon i vissa fall får använda fordonet trots  användningsförbudet, om förbudet har inträtt på grund av  obetalda avgifter som en tidigare ägare eller  konkursgäldenären är betalningsskyldig för. Även den som  därefter förvärvat fordonet får använda det trots  användningsförbudet.
49 §
Ett konkursbo får trots användningsförbudet använda ett  fordon som tillhör konkursboet, om förbudet har inträtt på  grund av obetalda avgifter som konkursgäldenären eller en  tidigare ägare är betalningsskyldig för.
50 §
En polisman eller en bilinspektör
1. ska ta hand om registreringsskyltarna för ett fordon som  används i strid med användningsförbudet, och
2. får medge att fordonet trots användningsförbudet och trots  att registreringsskyltar saknas förs till närmaste lämpliga  avlastningsplats eller uppställningsplats.
Verkställighet
51 §
En avgift som inte har betalats i rätt tid ska lämnas för  indrivning, om avgiften
1. avser ett fordons användning av ett vägavsnitt på en allmän  väg, eller
2. är en avgift med anledning av försenad betalning som har  beslutats enligt föreskrifter som har meddelats med stöd av  denna lag.
Bestämmelser om indrivning finns i lagen (1993:891) om  indrivning av statliga fordringar m.m.
52 §
Ett beslut om avgift som avses i 51 § får verkställas  enligt utsökningsbalken även om det inte har fått laga kraft,  om inte något annat anges i beslutet.
Överklagande
53 §
Beslut i fråga om att medge användning av ett fordon  enligt 47 § får överklagas till allmän förvaltningsdomstol.  Andra beslut enligt denna lag får inte överklagas.
Prövningstillstånd krävs vid överklagande till kammarrätten.
Personuppgiftsansvar
54 §
Den som tar ut avgifter för användning av en enskild väg  är personuppgiftsansvarig för den behandling av  personuppgifter som verksamheten innebär.
55 §
I vägtrafikdatalagen (2019:369) finns bestämmelser om  personuppgiftsansvar i fråga om avgifter för användning av  allmän väg.
Bemyndiganden
56 §
Regeringen eller den myndighet som regeringen bestämmer  får i fråga om infrastrukturavgifter på allmän väg meddela  föreskrifter om
1. vilka vägavsnitt som avgifter ska tas ut på,
2. vilka fordon som ska omfattas av avgifterna,
3. avgifternas storlek,
4. avgiftspliktens inträde,
5. beslut om och betalning av avgifterna, och
6. avgifter med anledning av försenad betalning.
57 §
Regeringen eller den myndighet som regeringen bestämmer  får meddela föreskrifter om
1. vilka kostnader som ska innefattas i kostnader för  uppförande och utveckling av ett vägavsnitt och tillhörande  avgiftssystem, och
2. vad som utgör en väsentlig förändring av ett avgiftssystem.
58 §
Regeringen eller den myndighet som regeringen bestämmer  får i fråga om vägar i det transeuropeiska vägnätet och  motorvägar meddela föreskrifter om rapportering av uppgifter  som har betydelse för tillämpningen av denna lag.
59 §
Regeringen får meddela föreskrifter om att avgifter som  uppgår till ringa belopp inte behöver lämnas för indrivning  enligt 51 §.
Övergångsbestämmelser
2024:172
1. Denna lag träder i kraft den 1 januari 2026 i fråga om 28  och 29 §§, den 25 mars 2026 i fråga om 35-40 §§ och i övrigt  den 1 maj 2024.
2. Genom lagen upphävs lagen (2014:52) om  infrastrukturavgifter på väg.
3. Äldre föreskrifter gäller fortfarande för
a) användningsförbud och överklagande av beslut som har  meddelats före den 1 maj 2024, och
b) verkställighet av sådana infrastrukturavgifter på allmän  väg och avgifter med anledning av att infrastrukturavgifterna  inte har betalats i rätt tid som har beslutats före den 1 maj 
2024.
4. Följande gäller för tillämpningen av 25-27 §§ på  undergrupper av tunga fordon som omfattas av artikel 2.1 i  Europaparlamentets och rådets förordning (EU) 2019/1242. Om  Europeiska kommissionen för en sådan undergrupp har fastställt  referensvärden för koldioxidutsläpp i en genomförandeakt som  antagits efter den 30 april 2022 eller om sådana  referensvärden inte har fastställts, ska bestämmelserna om  differentiering av infrastrukturavgifter i 25-27 §§ tillämpas  på fordon i den undergruppen först från och med den dag som  inträffar två år efter offentliggörandet av den  genomförandeakt där referensvärdena fastställs.
Lag (2025:396)
.
5. Följande gäller för tillämpningen av 25-27 §§ på grupper av  tunga fordon som inte omfattas av artikel 2.1 i  Europaparlamentets och rådets förordning (EU) 2019/1242:
a) bestämmelserna om koldioxidutsläppsklasserna 1, 4 och 5  tillämpas först från och med den dag som inträffar två år  efter det att referensvärden för koldioxidutsläpp för den  gruppen av fordon har fastställts i en genomförandeakt som har  antagits med stöd av artikel 7ga.7 i Europaparlamentets och  rådets direktiv 1999/62/EG, i lydelsen enligt  Europaparlamentets och rådets direktiv (EU) 2022/362, och
b) bestämmelserna om koldioxidutsläppsklasserna 2 och 3  tillämpas först från och med den dag då en  utsläppsminskningskurva för den gruppen av fordon har  fastställts enligt artikel 7ga.1 fjärde stycket i  Europaparlamentets och rådets direktiv 1999/62/EG, i lydelsen  enligt Europaparlamentets och rådets direktiv (EU) 2022/362,  och trätt i kraft.
Lag (2025:396)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.