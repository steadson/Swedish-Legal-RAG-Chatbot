Title: Lag (2016:1117) om registrering och hantering av gåvor mottagna av riksdagsledamöter
SFS Number: Svensk författningssamling 2016:1117
URL: https://www.riksdagen.se/sv/dokument-och-lagar/dokument/svensk-forfattningssamling/lag-20161117-om-registrering-och-hantering-av_sfs-2016-1117/
Source Link: http://rkrattsbaser.gov.se/sfst?bet=2016:1117
Amendment Register Link: http://rkrattsbaser.gov.se/sfsr?bet=2016:1117
Ministry/Authority: Justitiedepartementet L6
Issued: 2016-11-24
Metadata: {"Utfärdad": "2016-11-24", "Ändrad": "t.o.m. SFS 2018:241"}

==================================================

Lag (2016:1117) om registrering och hantering av gåvor mottagna av riksdagsledamöter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1117
Departement/myndighet
:   
Justitiedepartementet L6
Utfärdad
:   
2016-11-24
Ändrad
:   
t.o.m. SFS 2018:241
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens syfte
1 §
Syftet med denna lag är att göra det möjligt för  Riksdagsförvaltningen att behandla personuppgifter för att på  ett ändamålsenligt sätt föra ett register med information om  gåvor mottagna av riksdagsledamöter och att skydda den  enskildes personliga integritet vid sådan behandling.
Gåvoregistret
2 §
Riksdagsförvaltningen ska föra ett register med uppgifter  om gåvor mottagna av riksdagsledamöter (gåvoregistret).  Registret får föras med hjälp av automatiserad behandling.
Lagens tillämpningsområde
3 §
Denna lag gäller vid Riksdagsförvaltningens behandling av  personuppgifter för att föra gåvoregistret.
Lagen gäller för sådan behandling av personuppgifter som är  helt eller delvis automatiserad eller om personuppgifterna  ingår i eller är avsedda att ingå i en strukturerad samling  av personuppgifter som är tillgängliga för sökning eller  sammanställning enligt särskilda kriterier.
4 §
Vad som sägs i lagen om riksdagsledamöter gäller på  motsvarande sätt för talmannen i hans eller hennes uppdrag  och samtliga ersättare som utövar uppdrag som ledamot.
Förhållandet till annan reglering
5 §
Vid behandling av personuppgifter i gåvoregistret  kompletterar denna lag Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG.
Även lagen (2018:218) med kompletterande bestämmelser till  EU:s dataskyddsförordning gäller vid behandling av  personuppgifter, om inte annat följer av denna lag.
Lag (2018:241)
.
Personuppgiftsansvar
6 §
Riksdagsförvaltningen är personuppgiftsansvarig för den  behandling av personuppgifter som myndigheten utför enligt  denna lag.
Ändamål
7 §
Riksdagsförvaltningen får behandla personuppgifter i  gåvoregistret om det är nödvändigt för att ge samlad  information om de gåvor som riksdagsledamöter tar emot  huvudsakligen på grund av sitt ledamotsuppdrag.
Personuppgifterna får också behandlas av  Riksdagsförvaltningen om det är nödvändigt för att fullgöra  myndighetens uppgiftslämnande som sker i överensstämmelse med  lag.
Lag (2018:241)
.
Anmälan
8 §
En ledamot som tar emot en gåva huvudsakligen på grund av  sitt ledamotsuppdrag ska anmäla detta för registrering i  gåvoregistret. Detta gäller dock inte om gåvan saknar eller  har ett obetydligt ekonomiskt värde.
Anmälan ska göras skriftligen till Riksdagsförvaltningen  senast två veckor efter att gåvan har tagits emot.
9 §
En ledamot ska vid anmälningstillfället till  gåvoregistret anmäla de uppgifter som anges i 11 § 1-4.
Den registrerades inställning
10 §
Behandling av personuppgifter som är tillåten enligt  denna lag får utföras även om den registrerade motsätter sig  den.
Gåvoregistrets innehåll
11 §
Gåvoregistret ska innehålla uppgift om
1. namn på den ledamot som tagit emot gåvan,
2. namn på den som har skänkt gåvan och i förekommande fall  uppgift om namn på den som har överlämnat gåvan,
3. när och i vilket sammanhang gåvan togs emot,
4. vilken sorts föremål gåvan är,
5. var gåvan förvaras, och
6. om gåvan har gallrats.
Varje gåva som antecknas i registret ska ges ett löpnummer.  Gåvan ska, när det är möjligt, märkas med detta nummer.
12 §
Har upphävts genom
lag (2018:241)
.
Hantering och förvaring av gåvor
13 §
Gåvor som en ledamot anmält för registrering enligt 8 §  ska förvaras eller placeras på sådant sätt att de bäst kan  användas i riksdagens verksamhet.
Inventering och gallring av gåvorna
14 §
Alla gåvor som är antecknade i gåvoregistret ska  regelbundet inventeras. Gåvor får gallras ut tidigast tre år  efter att de togs emot. Om det finns särskilda skäl kan en  gåva dock gallras ut tidigare.
Riksdagsförvaltningen får fatta beslut om gallring.
Bemyndigande
15 §
Riksdagsförvaltningen får meddela föreskrifter om  hanteringen av gåvorna.
Överklagande
16 §
Beslut enligt denna lag får inte överklagas.
Lag (2018:241)
.
Övergångsbestämmelser
2016:1117
1. Denna lag träder i kraft den 1 januari 2017.
2. Lagen tillämpas inte på gåvor som tagits emot före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.