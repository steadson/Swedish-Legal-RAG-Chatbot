Title: Förvaltningslag (2017:900)
SFS Number: Svensk författningssamling 2017:900
URL: https://www.riksdagen.se/sv/dokument-och-lagar/dokument/svensk-forfattningssamling/forvaltningslag-2017900_sfs-2017-900/
Source Link: http://rkrattsbaser.gov.se/sfst?bet=2017:900
Amendment Register Link: http://rkrattsbaser.gov.se/sfsr?bet=2017:900
Ministry/Authority: Justitiedepartementet L6
Issued: 2017-09-28
Metadata: {"Utfärdad": "2017-09-28", "Ändrad": "t.o.m. SFS 2025:582"}

==================================================

Förvaltningslag (2017:900)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:900
Departement/myndighet
:   
Justitiedepartementet L6
Utfärdad
:   
2017-09-28
Ändrad
:   
t.o.m. SFS 2025:582
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
Lagen gäller i förvaltningsverksamhet
1 §
Denna lag gäller för handläggning av ärenden hos  förvaltningsmyndigheterna och handläggning av  förvaltningsärenden hos domstolarna.
Bestämmelserna i 5-8 §§ om grunderna för god förvaltning  gäller även i annan förvaltningsverksamhet hos  förvaltningsmyndigheter och domstolar.
Undantag för kommunala ärenden där besluten kan  laglighetsprövas
2 §
Vid handläggning av sådana ärenden hos myndigheter i  kommuner och regioner där besluten kan laglighetsprövas genom  att överklagas enligt 13 kap. kommunallagen (2017:725)  tillämpas inte 9 § andra stycket, 10-12, 16-20 och 23-49 §§.
Lag (2019:981)
.
Undantag för brottsbekämpande verksamhet
3 §
I brottsbekämpande verksamhet hos Kustbevakningen,  Polismyndigheten, Skatteverket, Säkerhetspolisen, Tullverket  eller en åklagarmyndighet tillämpas inte 9 § andra stycket  och 10-49 §§.
Avvikande bestämmelser i andra lagar eller i förordningar
4 §
Om en annan lag eller en förordning innehåller någon  bestämmelse som avviker från denna lag, tillämpas den  bestämmelsen.
Grunderna för god förvaltning
Legalitet, objektivitet och proportionalitet
5 §
En myndighet får endast vidta åtgärder som har stöd i  rättsordningen.
I sin verksamhet ska myndigheten vara saklig och opartisk.
Myndigheten får ingripa i ett enskilt intresse endast om  åtgärden kan antas leda till det avsedda resultatet. Åtgärden  får aldrig vara mer långtgående än vad som behövs och får  vidtas endast om det avsedda resultatet står i rimligt  förhållande till de olägenheter som kan antas uppstå för den  som åtgärden riktas mot.
Service
6 §
En myndighet ska se till att kontakterna med enskilda  blir smidiga och enkla.
Myndigheten ska lämna den enskilde sådan hjälp att han eller  hon kan ta till vara sina intressen. Hjälpen ska ges i den  utsträckning som är lämplig med hänsyn till frågans art, den  enskildes behov av hjälp och myndighetens verksamhet. Den ska  ges utan onödigt dröjsmål.
Tillgänglighet
7 §
En myndighet ska vara tillgänglig för kontakter med  enskilda och informera allmänheten om hur och när sådana kan  tas.
Myndigheten ska vidta de åtgärder i fråga om tillgänglighet  som behövs för att den ska kunna uppfylla sina skyldigheter  gentemot allmänheten enligt 2 kap. tryckfrihetsförordningen  om rätten att ta del av allmänna handlingar.
Samverkan
8 §
En myndighet ska inom sitt verksamhetsområde samverka med  andra myndigheter.
En myndighet ska i rimlig utsträckning hjälpa den enskilde  genom att själv inhämta upplysningar eller yttranden från  andra myndigheter.
Allmänna krav på handläggningen av ärenden
Utgångspunkter för handläggningen
9 §
Ett ärende ska handläggas så enkelt, snabbt och  kostnadseffektivt som möjligt utan att rättssäkerheten  eftersätts.
Handläggningen ska vara skriftlig. Myndigheten får dock  besluta att handläggningen helt eller delvis ska vara  muntlig, om det inte är olämpligt.
Partsinsyn
10 §
Den som är part i ett ärende har rätt att ta del av allt  material som har tillförts ärendet. Rätten att ta del av  uppgifter gäller med de begränsningar som följer av 10 kap. 
3 § offentlighets- och sekretesslagen (2009:400).
Åtgärder om handläggningen försenas
11 §
Om en myndighet bedömer att avgörandet i ett ärende som  har inletts av en enskild part kommer att bli väsentligt  försenat, ska myndigheten underrätta parten om detta. I en  sådan underrättelse ska myndigheten redovisa anledningen till  förseningen.
12 §
Om ett ärende som har inletts av en enskild part inte  har avgjorts i första instans senast inom sex månader, får  parten skriftligen begära att myndigheten ska avgöra ärendet.  Myndigheten ska inom fyra veckor från den dag då en sådan  begäran kom in antingen avgöra ärendet eller i ett särskilt  beslut avslå begäran.
Ett beslut enligt första stycket att avslå en begäran om att  ärendet ska avgöras får överklagas till den domstol eller  förvaltningsmyndighet som är behörig att pröva ett  överklagande av avgörandet i ärendet.
Myndighetens prövning enligt första stycket får begäras av  parten vid ett tillfälle under ärendets handläggning.
Tolkning och översättning
13 §
En myndighet ska använda tolk och se till att översätta  handlingar om det behövs för att den enskilde ska kunna ta  till vara sin rätt när myndigheten har kontakt med någon som  inte behärskar svenska.
En myndighet ska under samma förutsättningar använda tolk och  göra innehållet i handlingar tillgängligt när den har kontakt  med någon som har en funktionsnedsättning som allvarligt  begränsar förmågan att se, höra eller tala.
Ombud och biträde
14 §
Den som är part i ett ärende får som ombud eller biträde  anlita någon som är lämplig för uppdraget. Den som anlitar  ombud ska dock medverka personligen om myndigheten begär  det.
Om ett ombud eller biträde bedöms vara olämplig för sitt  uppdrag får myndigheten besluta att han eller hon inte längre  får medverka i ärendet.
15 §
En myndighet får begära att ett ombud ska styrka sin  behörighet genom en skriftlig eller muntlig fullmakt. En  sådan fullmakt ska innehålla uppgift om ombudets namn och  uppdragets omfattning. Om ombudet får sätta någon annan i  sitt ställe, ska även detta framgå av fullmakten.
Om ett ombud inte följer en begäran om att styrka sin  behörighet genom en fullmakt, får myndigheten besluta ett  föreläggande om samma sak. Ett sådant föreläggande får riktas  till ombudet eller parten.
Om en handling som inleder ett ärende har skrivits under av  ett ombud, ska det i föreläggandet anges att följden av att  det inte följs kan bli att framställningen inte tas upp till  prövning.
Jäv
16 §
Den som för en myndighets räkning tar del i  handläggningen på ett sätt som kan påverka myndighetens  beslut i ärendet är jävig om
1. han eller hon eller någon närstående är part i ärendet  eller annars kan antas bli påverkad av beslutet i en inte  oväsentlig utsträckning,
2. han eller hon eller någon närstående är eller har varit  ställföreträdare eller ombud för en part i ärendet eller för  någon annan som kan antas bli påverkad av beslutet i en inte  oväsentlig utsträckning,
3. han eller hon har medverkat i den slutliga handläggningen  av ett ärende hos en annan myndighet och till följd av detta  redan har tagit ställning till frågor som myndigheten ska  pröva i egenskap av överordnad instans, eller
4. det finns någon annan särskild omständighet som gör att  hans eller hennes opartiskhet i ärendet kan ifrågasättas.
Om det är uppenbart att frågan om opartiskhet saknar  betydelse, ska myndigheten bortse från jäv.
17 §
Den som är jävig får inte ta del i handläggningen av  ärendet och inte heller närvara när ärendet avgörs. Han eller  hon får dock utföra sådana uppgifter som inte någon annan kan  utföra utan att handläggningen försenas avsevärt.
18 §
Den som känner till en omständighet som kan antas göra  honom eller henne jävig ska omedelbart anmäla detta till  myndigheten.
En myndighet ska pröva en jävsfråga så snart som möjligt.
Den som jävet gäller får ta del i prövningen av jävsfrågan  endast om det krävs för att myndigheten ska vara beslutsför  och någon ersättare inte kan kallas in utan att prövningen  försenas avsevärt.
Hur ärenden inleds och åtgärder när handlingar ges in
Framställningar från enskilda
19 §
En enskild kan inleda ett ärende hos en myndighet genom  en ansökan, anmälan eller annan framställning.  Framställningen ska innehålla uppgifter om den enskildes  identitet och den information som behövs för att myndigheten  ska kunna komma i kontakt med honom eller henne.
Det ska framgå av framställningen vad ärendet gäller och vad  den enskilde vill att myndigheten ska göra. Det ska också  framgå vilka omständigheter som ligger till grund för den  enskildes begäran, om det inte är uppenbart obehövligt.
Åtgärder för att rätta till brister i en framställning
20 §
Om en framställning är ofullständig eller oklar ska en  myndighet i första hand hjälpa den enskilde till rätta inom  ramen för sin allmänna serviceskyldighet enligt 6 § andra  stycket.
En myndighet får besluta att förelägga den enskilde att  avhjälpa en brist som finns kvar, om bristen medför att  framställningen inte kan läggas till grund för en prövning i  sak. I föreläggandet ska det anges att följden av att det  inte följs kan bli att framställningen inte tas upp till  prövning.
Bekräftelse av handlingar
21 §
En handling ska bekräftas av avsändaren om myndigheten  anser att det behövs.
Hur ankomstdagen för handlingar bestäms
22 §
En handling har kommit in till en myndighet den dag som  handlingen når myndigheten eller en behörig  befattningshavare.
Om en handling genom en postförsändelse eller en avi om en  betald postförsändelse som innehåller handlingen har nått en  myndighet eller behörig befattningshavare en viss dag, ska  handlingen dock anses ha kommit in närmast föregående  arbetsdag, om det inte framstår som osannolikt att handlingen  eller avin redan den föregående arbetsdagen skilts av för  myndigheten på ett postkontor.
En handling som finns i en myndighets postlåda när  myndigheten tömmer den första gången en viss dag ska anses ha  kommit in närmast föregående arbetsdag.
Beredning av ärenden
Utredningsansvaret
23 §
En myndighet ska se till att ett ärende blir utrett i  den omfattning som dess beskaffenhet kräver.
En enskild part som inleder ett ärende ska medverka genom att  så långt som möjligt ge in den utredning som parten vill  åberopa till stöd för sin framställning.
Om det behövs ska myndigheten genom frågor och påpekanden  verka för att parten förtydligar eller kompletterar  framställningen.
När får man lämna uppgifter muntligt?
24 §
Om en enskild part vill lämna uppgifter muntligt i ett  ärende ska myndigheten ge parten tillfälle till det, om det  inte framstår som obehövligt. Myndigheten bestämmer hur detta  ska ske.
Kommunikation
25 §
Innan en myndighet fattar ett beslut i ett ärende ska  den, om det inte är uppenbart obehövligt, underrätta den som  är part om allt material av betydelse för beslutet och ge  parten tillfälle att inom en bestämd tid yttra sig över  materialet. Myndigheten får dock avstå från sådan  kommunikation, om
1. ärendet gäller anställning av någon och det inte är fråga  om prövning i högre instans efter överklagande,
2. det kan befaras att det annars skulle bli avsevärt svårare  att genomföra beslutet, eller
3. ett väsentligt allmänt eller enskilt intresse kräver att  beslutet meddelas omedelbart.
Myndigheten bestämmer hur underrättelse ska ske.  Underrättelse får ske genom delgivning.
Underrättelseskyldigheten gäller med de begränsningar som  följer av 10 kap. 3 § offentlighets- och sekretesslagen 
(2009:400).
Remiss
26 §
En myndighet kan inom ramen för sitt utredningsansvar  enligt 23 § begära ett yttrande från en annan myndighet eller  från någon enskild (remiss).
Om en myndighet behöver inhämta yttranden från flera ska det  göras samtidigt, om inte ett annat tillvägagångssätt framstår  som lämpligare.
Det ska framgå av remissen vad yttrandet ska avse och när det  senast ska ha kommit in till myndigheten.
Dokumentation av uppgifter
27 §
En myndighet som får uppgifter på något annat sätt än  genom en handling ska snarast dokumentera dem, om de kan ha  betydelse för ett beslut i ärendet. Det ska framgå av  dokumentationen när den har gjorts och av vem.
Myndighetens beslut
Hur beslut fattas
28 §
Ett beslut kan fattas av en befattningshavare ensam  eller av flera gemensamt eller automatiserat. Vid den  slutliga handläggningen kan föredragande och andra  befattningshavare medverka utan att delta i avgörandet.
När flera ska fatta beslut gemensamt och de inte kan enas,  ska ordföranden presentera de olika förslag till beslut som  har förts fram. Varje förslag ska presenteras så att det kan  besvaras med antingen ja eller nej.
När de som deltar i avgörandet har fått ta ställning till  förslagen, meddelar ordföranden vad som enligt hans eller  hennes uppfattning har beslutats. Detta blir beslutet, om  inte omröstning begärs.
Omröstning
29 §
En omröstning ska genomföras öppet. Om det vid  omröstningen finns fler än två förslag, ska man först avgöra  vilket förslag som ska ställas mot det som ordföranden anser  har beslutats.
Omröstningen avgörs genom enkel majoritet. Om det blir lika  röstetal har ordföranden utslagsröst.
Varje ledamot som deltar i den slutliga handläggningen ska  delta även i avgörandet. Ordföranden ska alltid rösta om det  behövs för att ärendet ska kunna avgöras. Andra ledamöter  behöver dock inte rösta för mer än ett förslag.
Reservation och avvikande mening
30 §
När ett beslut fattas av flera gemensamt har den som  deltar i avgörandet rätt att reservera sig mot beslutet genom  att få en avvikande mening antecknad. Den som inte gör det  ska anses ha ställt sig bakom beslutet.
Den som medverkar vid den slutliga handläggningen av ett  ärende utan att delta i avgörandet har alltid rätt att få en  avvikande mening antecknad.
En avvikande mening ska anmälas innan myndigheten expedierar  beslutet eller på annat sätt gör det tillgängligt för  utomstående. Om beslutet inte ska göras tillgängligt för  utomstående, ska anmälan göras senast när beslutet får sin  slutliga form.
Dokumentation av beslut
31 §
För varje skriftligt beslut ska det finnas en handling  som visar
1. dagen för beslutet,
2. vad beslutet innehåller,
3. vem eller vilka som har fattat beslutet,
4. vem eller vilka som har varit föredragande, och
5. vem eller vilka som har medverkat vid den slutliga  handläggningen utan att delta i avgörandet.
Motivering av beslut
32 §
Ett beslut som kan antas påverka någons situation på ett  inte obetydligt sätt ska innehålla en klargörande motivering,  om det inte är uppenbart obehövligt. En sådan motivering ska  innehålla uppgifter om vilka föreskrifter som har tillämpats  och vilka omständigheter som har varit avgörande för  myndighetens ställningstagande.
En motivering får helt eller delvis utelämnas, om
1. beslutet gäller anställning av någon,
2. ett väsentligt allmänt eller enskilt intresse kräver att  beslutet meddelas omedelbart,
3. det är nödvändigt med hänsyn till rikets säkerhet, skyddet  för enskildas personliga eller ekonomiska förhållanden eller  något annat jämförbart förhållande, eller
4. beslutet gäller meddelande av föreskrifter som avses i 8  kap. regeringsformen.
Om motiveringen har utelämnats enligt andra stycket 1, 2  eller 3 ska myndigheten om möjligt ge en motivering i  efterhand, om någon enskild begär det och det behövs för att  han eller hon ska kunna ta till vara sin rätt.
Underrättelse om innehållet i beslut och hur ett överklagande  går till
33 §
En myndighet som meddelar ett beslut i ett ärende ska så  snart som möjligt underrätta den som är part om det  fullständiga innehållet i beslutet, om det inte är uppenbart  obehövligt.
Om parten får överklaga beslutet ska han eller hon även  underrättas om hur det går till. Myndigheten ska samtidigt  upplysa parten om avvikande meningar som har antecknats enligt 
30 § eller enligt särskilda bestämmelser i någon annan  författning. En underrättelse om hur man överklagar ska  innehålla information om vilka krav som ställs på  överklagandets form och innehåll och vad som gäller i fråga om  ingivande och överklagandetid.
Myndigheten bestämmer hur underrättelsen ska ske. En  underrättelse ska dock alltid vara skriftlig om en part begär  det. Underrättelse får ske genom delgivning.
En skriftlig underrättelse behöver inte innehålla uppgift om  en sådan person som avses i 31 §, om det kan befaras att  personen utsätts för hot, trakasserier eller annan allvarlig  olägenhet.
Lag (2025:582)
.
34 §
Bestämmelserna i 33 § om underrättelse om innehållet i  beslut och hur ett överklagande går till tillämpas också om  någon som inte är part begär att få ta del av ett beslut som  han eller hon får överklaga.
När beslut får verkställas
35 §
Ett beslut som får överklagas inom en viss tid får  verkställas när överklagandetiden har gått ut, om beslutet  inte har överklagats.
Ett beslut får alltid verkställas omedelbart, om
1. beslutet gäller anställning av någon,
2. beslutet gäller endast tillfälligt, eller
3. kretsen av dem som har rätt att överklaga är så vid eller  obestämd att det inte går att avgöra när överklagandetiden  går ut.
En myndighet får även verkställa ett beslut omedelbart om ett  väsentligt allmänt eller enskilt intresse kräver det.  Myndigheten ska dock först noga överväga om det finns skäl  att avvakta med att verkställa beslutet på grund av
1. att beslutet medför mycket ingripande verkningar för någon  enskild,
2. att verkställigheten inte kan återgå om ett överklagande  av beslutet leder till att det upphävs, eller
3. någon annan omständighet.
Rättelse och ändring av beslut
Rättelse av skrivfel och liknande
36 §
Ett beslut som innehåller en uppenbar felaktighet till  följd av myndighetens eller någon annans skrivfel, räknefel  eller något annat liknande förbiseende får rättas av den  myndighet som har meddelat beslutet.
När en myndighet får ändra ett beslut
37 §
En myndighet får ändra ett beslut som den har meddelat  som första instans om den anser att beslutet är felaktigt på  grund av att det har tillkommit nya omständigheter eller av  någon annan anledning.
Ett beslut som till sin karaktär är gynnande för någon  enskild part får dock ändras till den enskildes nackdel bara  om
1. det framgår av beslutet eller de föreskrifter som det har  grundats på att beslutet under vissa förutsättningar får  återkallas,
2. tvingande säkerhetsskäl kräver att beslutet ändras  omedelbart, eller
3. felaktigheten beror på att parten har lämnat oriktiga  eller vilseledande uppgifter.
När en myndighet ska ändra ett beslut
38 §
En myndighet ska ändra ett beslut som den har meddelat  som första instans om
1. den anser att beslutet är uppenbart felaktigt i något  väsentligt hänseende på grund av att det har tillkommit nya  omständigheter eller av någon annan anledning, och
2. beslutet kan ändras snabbt och enkelt och utan att det  blir till nackdel för någon enskild part.
När en myndighet får ändra ett beslut som har överklagats
39 §
Ett beslut som har överklagats får ändras av den  myndighet som har meddelat det som första instans enbart i  sådana fall som avses i 38 § och bara om överklagandet och  övriga handlingar i ärendet ännu inte har överlämnats till  den högre instans som ska pröva överklagandet.
Överklagande
Till vilken myndighet överklagas beslut?
40 §
Beslut överklagas till allmän förvaltningsdomstol.
Prövningstillstånd krävs vid överklagande till  kammarrätten.
Vilka beslut får överklagas?
41 §
Ett beslut får överklagas om beslutet kan antas påverka  någons situation på ett inte obetydligt sätt.
Vem får överklaga ett beslut?
42 §
Ett beslut får överklagas av den som beslutet angår, om  det har gått honom eller henne emot.
Hur överklagar man ett beslut?
43 §
Ett överklagande av ett beslut ska göras skriftligen  till den högre instans som ska pröva överklagandet 
(överinstansen). Överklagandet ska dock ges in till den  myndighet som har meddelat beslutet (beslutsmyndigheten).
I överklagandet ska den som överklagar ange vilket beslut som  överklagas och på vilket sätt han eller hon vill att beslutet  ska ändras.
I 3 och 4 §§ förvaltningsprocesslagen (1971:291) finns  ytterligare bestämmelser om vad ett överklagande som ska  prövas av allmän förvaltningsdomstol ska innehålla.
Överklagandetiden
44 §
Ett överklagande av ett beslut ska ha kommit in till  beslutsmyndigheten inom tre veckor från den dag då den som  överklagar fick del av beslutet genom den myndigheten. Om den  som överklagar är en part som företräder det allmänna, ska  överklagandet dock ha kommit in inom tre veckor från den dag  då beslutet meddelades.
Beslutsmyndighetens åtgärder
45 §
Beslutsmyndigheten prövar om överklagandet har kommit in  i rätt tid. Om det har kommit in för sent ska myndigheten  besluta att överklagandet inte får tas upp till prövning 
(avvisning).
Ett överklagande ska dock inte avvisas om
1. förseningen beror på att myndigheten inte har lämnat en  korrekt underrättelse om hur man överklagar, eller
2. överklagandet har kommit in till överinstansen inom  överklagandetiden.
46 §
Om överklagandet inte avvisas ska beslutsmyndigheten  skyndsamt överlämna överklagandet och övriga handlingar i  ärendet till överinstansen.
Om en myndighet ändrar ett beslut som har överklagats, ska  den överlämna även det nya beslutet till överinstansen.  Överklagandet ska anses omfatta det nya beslutet.
Överinstansens åtgärder
47 §
Överinstansen prövar frågor om att avvisa ett  överklagande på någon annan grund än att det har kommit in  för sent.
Om ett överklagande felaktigt har getts in till  överinstansen, ska den myndigheten vidarebefordra  överklagandet till beslutsmyndigheten och samtidigt ange  vilken dag som överklagandet kom in till överinstansen.
48 §
Överinstansen får bestämma att det överklagade beslutet  tills vidare inte ska gälla.
Föreläggande när handläggningen har försenats
49 §
Om en domstol eller en förvaltningsmyndighet bifaller  ett överklagande av ett sådant avslagsbeslut som avses i 12 §  andra stycket, ska den besluta att förelägga den myndighet  som har meddelat avslagsbeslutet att snarast eller inom den  tid som överinstansen bestämmer avgöra det ärende som  överklagandet avser.
Överinstansens beslut får inte överklagas.
Övergångsbestämmelser
2017:900
1. Denna lag träder i kraft den 1 juli 2018.
2. Genom lagen upphävs förvaltningslagen (1986:223).
3. Den upphävda lagen gäller dock fortfarande i den  utsträckning som det i en annan lag eller förordning finns  bestämmelser som innehåller hänvisningar till den lagen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.