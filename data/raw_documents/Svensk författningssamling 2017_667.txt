Title: Förordning (2017:667) om registrering av verkliga huvudmän
SFS Number: Svensk författningssamling 2017:667
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017667-om-registrering-av-verkliga_sfs-2017-667/
Source Link: http://rkrattsbaser.gov.se/sfst?bet=2017:667
Amendment Register Link: http://rkrattsbaser.gov.se/sfsr?bet=2017:667
Ministry/Authority: Finansdepartementet FMA B
Issued: 2017-06-22
Metadata: {"Utfärdad": "2017-06-22", "Ändrad": "t.o.m. SFS 2018:1850"}

==================================================

Förordning (2017:667) om registrering av verkliga huvudmän
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:667
Departement/myndighet
:   
Finansdepartementet FMA B
Utfärdad
:   
2017-06-22
Ändrad
:   
t.o.m. SFS 2018:1850
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelse
2 kap. Anmälan till Bolagsverket
3 kap. Registret över verkliga huvudmän
4 kap. Avgifter
5 kap. Övriga bestämmelser
Övergångsbestämmelser
1 kap. Inledande bestämmelse
1 §
Denna förordning innehåller närmare bestämmelser för  tillämpningen av lagen (2017:631) om registrering av verkliga  huvudmän.
2 §
Denna förordning är meddelad med stöd av
- 3 kap. 12 § lagen (2017:631) om registrering av verkliga  huvudmän i fråga om 2 kap. 1-3 och 5-9 §§, 3 kap. 2, 3 och 
5 §§ samt 4 kap. 1-4 §§, och
- 8 kap. 7 § regeringsformen i fråga om övriga  bestämmelser.
2 kap. Anmälan till Bolagsverket
1 §
En anmälan om registrering enligt lagen (2017:631) om  registrering av verkliga huvudmän ska överföras elektroniskt  till Bolagsverket enligt föreskrifter som verket får meddela.
Om det finns särskilda skäl får Bolagsverket efter ansökan  besluta om undantag från kravet på elektronisk anmälan enligt  föreskrifter som verket får meddela.
2 §
En anmälan om registrering ska undertecknas av en  styrelseledamot eller, i förekommande fall, av den  verkställande direktören, om inte annat följer av andra  stycket.
Anmälan ska undertecknas av
1. en bolagsman, om anmälan görs av ett handelsbolag,
2. komplementären, om anmälan görs av ett kommanditbolag,
3. en företagsledare eller samtliga medlemmar, om anmälan  görs av en europeisk ekonomisk intressegruppering,
4. förvaltarens ställföreträdare, om anmälan görs av en  stiftelse med anknuten förvaltning,
5. förvaltaren eller motsvarande funktion, om anmälan avser  en trust eller liknande juridisk konstruktion, eller
6. likvidatorn eller, när flera likvidatorer har utsetts, en  av likvidatorerna, om anmälan görs av ett bolag i  likvidation.
Om förvaltaren eller motsvarande funktion i en trust eller  liknande juridisk konstruktion är en juridisk person, ska  anmälan undertecknas av en fysisk person som avses i första  eller andra stycket.
3 §
En anmälan som överförs elektroniskt till Bolagsverket  ska vara undertecknad med en elektronisk underskrift.
Bolagsverket får meddela föreskrifter om elektronisk  underskrift.
4 §
Den som har undertecknat en anmälan för registrering ska  antas vara behörig att företräda den juridiska personen,  trusten eller den liknande juridiska konstruktionen i fråga  om registrering, om det inte finns anledning att anta att han  eller hon saknar behörighet.
Bolagsverket får begära in behörighetshandlingar för den som  har undertecknat anmälan.
5 §
En anmälan om registrering eller om ändrade  förhållanden ska innehålla uppgift om
1. företagsnamn eller namn och, i förekommande fall,  organisationsnummer för den juridiska person eller den trust  eller den liknande juridiska konstruktion som anmälan avser,
2. fullständigt namn, medborgarskap, bosättningsland,  personnummer eller samordningsnummer eller, om sådant saknas,  födelsedatum för den eller de fysiska personer som är verklig  huvudman, och
3. art och omfattning av den verkliga huvudmannens intresse i  den juridiska personen eller trusten eller den liknande  juridiska konstruktionen.
Vid indirekt kontroll enligt 1 kap. 4 § andra stycket lagen 
(2017:631) om registrering av verkliga huvudmän ska anmälan  innehålla uppgift om samtliga mellanliggande juridiska  personers, trusters eller liknande juridiska konstruktioners  företagsnamn eller namn och, i förekommande fall,  organisationsnummer.
En anmälan ska också innehålla uppgift om den juridiska  personens eller trustens eller den liknande juridiska  konstruktionens postadress och, i förekommande fall,  e-postadress.
Bolagsverket får meddela föreskrifter om hur uppgifter enligt  första stycket ska anmälas. Förordning (2018:1850).
6 §
Om en juridisk person som avses i 2 kap. 4 eller 5 §  lagen (2017:631) om registrering av verkliga huvudmän med  stöd av 2 kap. 6 § den lagen inte anmäler uppgifter enligt 
5 § första stycket 2, ska anmälan i stället för sådana  uppgifter innehålla uppgift om att det finns fysiska personer  som är verkliga huvudmän.
7 §
Om det saknas en verklig huvudman, eller om det inte går  att fastställa vem som är verklig huvudman, ska det anges i  anmälan.
8 §
En anmälan som avses i 5 § ska innehålla en försäkran på  heder och samvete om att uppgifterna i anmälan är riktiga och  att den som har undertecknat anmälan är behörig att göra  detta.
9 §
Bestämmelserna i 5-8 §§ ska tillämpas också på en anmälan  enligt 2 kap. 5 § lagen (2017:631) om registrering av  verkliga huvudmän. En sådan anmälan ska dessutom innehålla  uppgift om fullständigt namn, personnummer eller  samordningsnummer eller, om sådant saknas, födelsedatum för  styrelseledamot eller motsvarande befattningshavare och  firmatecknare.
3 kap. Registret över verkliga huvudmän
1 §
Registret över verkliga huvudmän förs med hjälp av  automatiserad behandling. Registret ska hållas tillgängligt  hos Bolagsverket.
Bolagsverket är personuppgiftsansvarigt för registret över  verkliga huvudmän. Förordning (2018:345).
2 §
Registret ska innehålla de uppgifter som anges i 2 kap. 
5 § första stycket 1-3 och andra stycket samt 6, 7 och 9 §§.
3 §
Registret ska ge offentlighet åt den information som  ingår i registret. I fråga om personuppgifter ska registret  ha till ändamål att tillhandahålla uppgifter för
1. verksamhet som myndigheter bedriver,
2. åtgärder för kundkännedom enligt lagen (2017:630) om  åtgärder mot penningtvätt och finansiering av terrorism,
3. enskild verksamhet när informationen utgör underlag för  prövningar och beslut, och
4. information till allmänheten om verkliga huvudmän som har  införts i registret.
4 §
Bolagsverket ska se till att det inte uppkommer något  otillbörligt intrång i de registrerades personliga integritet  eller några risker från säkerhetssynpunkt. För dessa syften  får myndigheten i enskilda fall ställa upp villkor för  behandlingen av personuppgifter.
5 §
Bolagsverket får för de ändamål som anges i 3 § medge  direktåtkomst till registret.
Myndigheter som medges direktåtkomst till registret ska utan  dröjsmål på begäran tillhandahålla behöriga myndigheter och  finansunderrättelseenheter inom EES uppgifter ur registret.
6 §
Har upphävts genom förordning (2018:345).
7 §
Har upphävts genom förordning (2018:345).
 
8 § En personuppgift i registret ska rättas om uppgiften  innehåller någon uppenbar felaktighet till följd av  Bolagsverkets eller någon annans skrivfel, räknefel eller  något annat liknande förbiseende. Detta gäller i stället för  rätten till rättelse enligt artikel 16 i Europaparlamentets  och rådets förordning (EU) 2016/679 av den 27 april 2016 om  skydd för fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning), här benämnd EU:s  dataskyddsförordning. Förordning (2018:345).
9 §
Vid sökning i registret får personuppgifter som avses  i artikel 9.1 i EU:s dataskyddsförordning inte användas som  sökbegrepp. Förordning (2018:345).
10 §
Om det kan antas att en uppgift i registret är felaktig,  ska det framgå av registret.
11 §
Om en juridisk person eller en fysisk person som är  förvaltare av en trust eller liknande juridisk konstruktion  inte längre är anmälningsskyldig enligt lagen (2017:631) om  registrering av verkliga huvudmän, ska det framgå av  registret.
4 kap. Avgifter
1 §
För Bolagetsverkets handläggning av en anmälan om  registrering enligt 2 kap. 1 § första stycket ska en avgift  betalas med 250 kronor.
2 §
För Bolagsverkets prövning av ansökan om undantag från  kravet på att anmälan ska göras elektroniskt enligt 2 kap. 
1 § andra stycket ska en avgift betalas med 400 kronor.
För Bolagsverkets handläggning av en anmälan om registrering  som inte överförs elektroniskt ska en avgift betalas med 400  kronor.
3 §
Bolagsverket fastställer avgift för prövning av begäran  om utlämnande av uppgifter i registret enligt 3 kap. 3 § och  om verksamhetsutövares direktåtkomst till registret enligt 
3 kap. 5 §. Avgiften får inte överstiga Bolagsverkets kostnader  för åtgärden.
4 §
En avgift enligt 1-3 §§ ska betalas inom den tid som  Bolagsverket bestämmer. Avgift enligt 1 och 2 §§ ska inte  betalas tillbaka, om handläggningen av ett ärende har  påbörjats.
5 kap. Övriga bestämmelser
Underrättelser
1 §
När en registrering har skett i registret, ska  Bolagsverket underrätta den juridiska personen eller den  fysiska person som är förvaltare av trusten eller den  liknande juridiska konstruktionen om åtgärden.
2 §
När någon registreras som verklig huvudman,  styrelseledamot eller motsvarande befattningshavare eller  firmatecknare, ska Bolagsverket underrätta den registrerade  om åtgärden. När Bolagsverket tar bort en sådan registrering  från registret, ska den som berörs av åtgärden underrättas.
3 §
Underrättelse enligt 2 § ska omedelbart efter  registreringen eller borttagandet av registreringen skickas  till den som berörs av åtgärden på folkbokföringsadressen  eller, om en sådan adressuppgift saknas, till den  adressuppgift som har uppgetts i ärendet.
Bolagsverket behöver inte skicka någon underrättelse, om det  är uppenbart att en sådan inte fyller något syfte.
Gallring
4 §
En uppgift i registret som har blivit inaktuell på grund  av en senare registrering eller på grund av att den juridiska  personen eller trusten eller den liknande juridiska  konstruktionen har upphört ska gallras efter fem år.
Överklagande
5 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 2 kap. 1 § andra stycket och 
3 kap. 8 § får dock inte överklagas. Förordning (2018:919).
Övergångsbestämmelser
2017:667
Denna förordning träder i kraft den 2 februari 2018 i fråga  om 4 kap. 1 och 2 §§ och i övrigt den 1 augusti 2017.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.