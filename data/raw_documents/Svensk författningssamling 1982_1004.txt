Title: Lag (1982:1004) om skyldighet för näringsidkare, arbetsmarknadsorganisationer m.fl. att delta i totalförsvarsplaneringen
SFS Number: Svensk författningssamling 1982:1004
URL: https://www.riksdagen.se/sv/dokument-och-lagar/dokument/svensk-forfattningssamling/lag-19821004-om-skyldighet-for-naringsidkare_sfs-1982-1004/
Source Link: http://rkrattsbaser.gov.se/sfst?bet=1982:1004
Amendment Register Link: http://rkrattsbaser.gov.se/sfsr?bet=1982:1004
Ministry/Authority: Arbetsmarknadsdepartementet AA
Issued: 1982-11-25
Metadata: {"Utfärdad": "1982-11-25", "Ändrad": "t.o.m. SFS 2019:859"}

==================================================

Lag (1982:1004) om skyldighet för näringsidkare, arbetsmarknadsorganisationer m.fl. att delta i totalförsvarsplaneringen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1982:1004
Departement/myndighet
:   
Arbetsmarknadsdepartementet AA
Utfärdad
:   
1982-11-25
Ändrad
:   
t.o.m. SFS 2019:859
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Ägare eller innehavare av industriella anläggningar, andra  näringsidkare samt sådana arbetsgivarorganisationer och  arbetstagarorganisationer som avses i 6 § lagen (1976:580) om  medbestämmande i arbetslivet, är skyldiga att på begäran av  den myndighet som regeringen bestämmer (total-
försvarsmyndighet), delta i totalförsvarsplaneringen enligt  bestämmelserna i denna lag.
Lagen gäller varken statliga eller kommunala myndigheter och  inte heller den som i stället omfattas av särskilda  föreskrifter för totalförsvaret.
Lag (2019:859)
.
2 §
Ägare eller innehavare av industriella anläggningar och andra näringsidkare skall lämna de upplysningar om personal, lokaler, maskiner och annan utrustning, produktion, förbrukning av energi, råvaror och andra förnödenheter, lagerhållning, inköp, leveranser och annat dylikt som totalförsvarsmyndigheterna behöver för sitt planeringsarbete samt, om det behövs, i övrigt medverka vid planeringen av de egna uppgifterna inom totalförsvaret.
Den som på grund av bestämmelserna i första stycket har fått utföra arbete som har medfört betydande kostnader, kan få ersättning för detta av allmänna medel. Kan överenskommelse om ersättningen inte träffas med den myndighet som har begärt arbetet, skall frågan hänskjutas till avgörande av skiljemän enligt lagen (1929:145) om skiljemän. Skiljemännen avgör om ersättning skall utgå och bestämmer i så fall ersättningens storlek.
Lag (1994:1725)
.
3 §
Arbetsgivarorganisationer och arbetstagarorganisationer är skyldiga att
1. överlägga med totalförsvarsmyndigheterna om organisationernas uppgifter inom eller i anslutning till totalförsvaret på central, regional och lokal nivå,
2. medverka vid övningar inom totalförsvaret,
3. lämna upplysningar eller annat biträde som totalförsvarsmyndigheterna behöver för sitt planeringsarbete.
4 §
Arbetsgivare samt arbetsgivarorganisationer och arbetstagarorganisationer som i fredstid är eller brukar vara parter i kollektivavtalsförhandlingar, är skyldiga att överlägga med sina motparter om kollektivavtal för krissituationer som omfattas av totalförsvarsplaneringen.
5 §
Totalförsvarsmyndigheterna får meddela de förelägganden som behövs för efterlevnaden av 2 §. I beslut om föreläggande kan vite sättas ut.
Beslut om föreläggande får överklagas till regeringen.
6 §
Till böter eller fängelse i högst ett år döms den som uppsåtligen eller av grov oaktsamhet har lämnat oriktiga uppgifter om förhållanden av vikt, när en totalförsvarsmyndighet har begärt upplysningar enligt 2 §.
7 §
Den som på grund av bestämmelser i denna lag har fått kännedom om en enskilds affärs- eller driftförhållanden eller förhållande av betydelse för totalförsvaret eller annars för rikets säkerhet får inte obehörigen röja eller utnyttja vad han eller hon har fått veta.
I det allmännas verksamhet tillämpas i stället bestämmelserna i offentlighets- och sekretesslagen (2009:400).
Lag (2009:431)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.