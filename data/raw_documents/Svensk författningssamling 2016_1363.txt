Title: Förordning (2016:1363) om länsstyrelsernas uppdrag avseende insatser för asylsökande och vissa nyanlända invandrare
SFS Number: Svensk författningssamling 2016:1363
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20161363-om-lansstyrelsernas-uppdrag_sfs-2016-1363/
Source Link: http://rkrattsbaser.gov.se/sfst?bet=2016:1363
Amendment Register Link: http://rkrattsbaser.gov.se/sfsr?bet=2016:1363
Ministry/Authority: Arbetsmarknadsdepartementet IU
Issued: 2016-12-22
Metadata: {"Utfärdad": "2016-12-22", "Ändrad": "t.o.m. SFS 2025:65"}

==================================================

Förordning (2016:1363) om länsstyrelsernas uppdrag avseende insatser för asylsökande och vissa nyanlända invandrare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1363
Departement/myndighet
:   
Arbetsmarknadsdepartementet IU
Utfärdad
:   
2016-12-22
Ändrad
:   
t.o.m. SFS 2025:65
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning är meddelad med stöd av 8 kap. 7 §  regeringsformen och innehåller bestämmelser om  länsstyrelsernas uppdrag när det gäller
1. insatser för asylsökande m.fl.,
2. mottagandet av ensamkommande barn, och
3. mottagandet av vissa nyanlända invandrare.
Med ensamkommande barn avses barn under 18 år som vid  ankomsten till Sverige är skilda från båda sina föräldrar  eller från någon annan vuxen person som får anses ha trätt i  föräldrarnas ställe, eller som efter ankomsten står utan  sådan ställföreträdare.
Insatser för asylsökande m.fl.
2 §
Länsstyrelsen ska verka för att det inom länet finns  insatser för personer som har fyllt 18 år och som
1. omfattas av lagen (1994:137) om mottagande av asylsökande  m.fl., eller
2. avses i förordningen (2010:1122) om statlig ersättning för  insatser för vissa utlänningar och som bor på  Migrationsverkets asylboende.
Med insatser enligt första stycket avses verksamhet som har  till syfte att främja
1. kunskaper i svenska språket,
2. kunskaper om det svenska samhället och den svenska  arbetsmarknaden, eller
3. hälsa. Förordning (2025:65).
3 §
Länsstyrelsen ska verka för
1. en jämn fördelning av likartade insatser i hela landet,  med utgångspunkt i regionala och lokala förutsättningar,
2. att tillgången på insatser för asylsökande m.fl. motsvarar  det behov som finns i länet och att personer som avses i 2 §  första stycket har möjlighet att delta, och
3. att kvinnor och män kan delta i insatser på lika villkor  och i samma utsträckning.
4 §
Länsstyrelsen ska även verka för regional samverkan  mellan kommuner, statliga myndigheter, organisationer i det  civila samhället och andra relevanta aktörer.
5 §
Länsstyrelsen ska på regional och kommunal nivå följa upp  organisering och genomförande av insatser.
6 §
Länsstyrelsen ska lämna uppgifter till Migrationsverket  om vilka insatser som finns inom länet. Länsstyrelsen ska  även hålla information om sådana insatser tillgänglig för  allmänheten.
Mottagandet av ensamkommande barn
7 §
Länsstyrelsen ska verka för att det finns beredskap och  kapacitet hos kommunerna att ta emot ensamkommande barn som  omfattas av 1 § lagen (1994:137) om mottagande av asylsökande  m.fl., eller som har beviljats uppehållstillstånd.
Länsstyrelsen ska föra dialog med kommunerna om mottagandet  av ensamkommande barn och verka för samverkan mellan kommuner  inom länet.
Länsstyrelsen ska i sitt arbete enligt första och andra  styckena verka för långsiktighet och hållbarhet i  mottagandet.
8 §
Länsstyrelsen ska på regional och kommunal nivå följa upp  kommunernas beredskap och kapacitet avseende mottagandet av  ensamkommande barn.
Mottagandet av vissa nyanlända invandrare
9 §
Länsstyrelsen ska verka för att det finns beredskap och  kapacitet hos kommunerna att ta emot personer som omfattas av  lagen (2016:38) om mottagande av vissa nyanlända invandrare  för bosättning. Myndigheten ska i det sammanhanget verka för  regional samverkan.
Länsstyrelsen ska även verka för regional samverkan mellan  kommuner, statliga myndigheter och andra relevanta aktörer i  planering, organisering och genomförande av insatser för  personer som avses i första stycket.
10 §
Länsstyrelsen ska på regional och kommunal nivå följa  upp kommunernas beredskap och kapacitet för mottagande av  personer som omfattas av lagen (2016:38) om mottagande av  vissa nyanlända invandrare för bosättning. Länsstyrelsen ska  även följa upp organisering och genomförande av insatser för  dessa personer.
Övriga uppgifter för länsstyrelserna
11 §
Länsstyrelsen ska verka för att stärka det civila  samhällets roll när det gäller insatser enligt denna  förordning.
Uppgifter för Migrationsverket
12 §
Migrationsverket ska hålla sådan information tillgänglig  för länsstyrelsen som behövs för länsstyrelsens uppdrag om  insatser enligt 2 §, till exempel information om
1. antal personer inom varje kommun i respektive län, och
2. fördelningen av dessa personer i fråga om kön och  åldersintervall.
13 §
Migrationsverket ska hålla information om insatser  enligt 2 § andra stycket tillgänglig för personer enligt 2 §  första stycket.
14 §
Migrationsverket ska beakta möjligheten för personer som  avses i 2 § första stycket att delta i insatser enligt 2 §  andra stycket.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.