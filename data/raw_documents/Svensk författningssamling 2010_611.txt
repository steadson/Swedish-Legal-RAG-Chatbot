Title: Häkteslag (2010:611)
SFS Number: Svensk författningssamling 2010:611
URL: https://www.riksdagen.se/sv/dokument-och-lagar/dokument/svensk-forfattningssamling/hakteslag-2010611_sfs-2010-611/
Source Link: http://rkrattsbaser.gov.se/sfst?bet=2010:611
Amendment Register Link: http://rkrattsbaser.gov.se/sfsr?bet=2010:611
Ministry/Authority: Justitiedepartementet L5
Issued: 2010-06-10
Metadata: {"Utfärdad": "2010-06-10", "Ändrad": "t.o.m. SFS 2025:130"}

==================================================

Häkteslag (2010:611)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:611
Departement/myndighet
:   
Justitiedepartementet L5
Utfärdad
:   
2010-06-10
Ändrad
:   
t.o.m. SFS 2025:130
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Placering och vissa rättigheter
3 kap. Besök och andra kontakter
4 kap. Särskilda kontroll- och tvångsåtgärder
5 kap. Hälso- och sjukvård
6 kap. Restriktioner för intagna som är misstänkta för brott
7 kap. Beslut och överklagande
8 kap. Övriga bestämmelser
Övergångsbestämmelser
1 kap. Inledande bestämmelser
Lagens innehåll och tillämpningsområde
1 §
Denna lag innehåller bestämmelser om verkställighet av beslut om häktning och vissa andra tillfälliga frihetsberövanden i häkte eller i annan förvaringslokal.
Bestämmelserna avser
- placering och vissa rättigheter (2 kap.),
- besök och andra kontakter (3 kap.),
- särskilda kontroll- och tvångsåtgärder (4 kap.),
- hälso- och sjukvård (5 kap.),
- restriktioner för intagna som är misstänkta för brott (6 kap.), samt
- beslut och överklagande m.m. (7 och 8 kap.).
2 §
Denna lag gäller den som är
1. häktad, anhållen eller gripen på grund av misstanke om  brott,
2. häktad av annan anledning än misstanke om brott,
3. intagen i ett häkte eller en polisarrest i avvaktan på att  han eller hon ska förpassas till en kriminalvårdsanstalt eller  ett särskilt ungdomshem,
4. tillfälligt placerad i ett häkte med stöd av fängelselagen 
(2010:610), eller
5. omhändertagen enligt 28 kap. 11 § fjärde stycket  brottsbalken i avvaktan på att ett beslut om undanröjande av  skyddstillsyn får laga kraft.
Första stycket 1 gäller inte den som är gripen enligt 35 §  lagen (1964:167) med särskilda bestämmelser om unga  lagöverträdare.
Lag (2022:932)
.
3 §
Denna lag gäller, om inte annat föreskrivs i lag eller annan författning, också den som är intagen i
1. en kriminalvårdsanstalt eller ett häkte för annat ändamål än verkställighet av påföljd för brott, eller
2. en polisarrest för förvar.
Verkställighetens utformning
4 §
Varje intagen ska bemötas med respekt för sitt människovärde och med förståelse för de särskilda svårigheter som är förenade med frihetsberövandet.
5 §
Verkställigheten ska utformas så att negativa följder av frihetsberövandet motverkas. I den utsträckning det är lämpligt och den intagne samtycker till det, ska åtgärder vidtas för att ge honom eller henne det stöd och den hjälp som behövs.
6 §
Verkställigheten får inte innebära andra begränsningar i den intagnes frihet än som följer av denna lag eller som är nödvändiga för att ordningen eller säkerheten ska kunna upprätthållas.
En kontroll- eller tvångsåtgärd får endast användas om den står i rimlig proportion till syftet med åtgärden. Om en mindre ingripande åtgärd är tillräcklig ska den användas.
2 kap. Placering och vissa rättigheter
Placering
1 §
En intagen har rätt att placeras i enrum.
Två eller flera intagna får placeras i samma rum om det är nödvändigt av utrymmesskäl eller någon annan särskild anledning.
2 §
En intagen får inte placeras så att han eller hon vistas  tillsammans med intagna av motsatt kön. En sådan placering får  dock göras om det finns särskilda skäl för det och om det i  övrigt är lämpligt.
Lag (2024:245)
.
3 §
En intagen som är under arton år får inte placeras så att  han eller hon vistas tillsammans med intagna över arton år, om  det inte kan anses vara till hans eller hennes bästa.
Om en intagen fyller arton år under tiden för  frihetsberövandet får den intagne även fortsättningsvis  placeras så att han eller hon vistas tillsammans med intagna  under arton år, om det är motiverat med hänsyn till hans eller  hennes personliga förhållanden och i övrigt anses lämpligt.
Lag (2019:265)
.
4 §
En intagen får medges att ha sitt spädbarn hos sig, om det kan anses vara till barnets bästa.
Vistelse i gemensamhet och avskildhet
5 §
En intagen ska ges möjlighet att dagtid vistas tillsammans med andra intagna (gemensamhet), om inte
1. den intagne är placerad i en annan förvaringslokal än i ett häkte och lokalförhållandena inte tillåter gemensamhet,
2. det av säkerhetsskäl är nödvändigt att hålla den intagne avskild från andra intagna, eller
3. det är nödvändigt för att genomföra en kroppsbesiktning.
Vistelse med en annan person
5 a §
Den som är under arton år och som är häktad eller  anhållen och intagen i häkte har rätt att vistas med personal  eller någon annan minst fyra timmar varje dag.
Lag (2021:289)
.
Sysselsättning och ersättning
6 §
En intagen ska, om det är möjligt, beredas lämplig sysselsättning i form av arbete eller annan jämförbar verksamhet.
En intagen som utför eller deltar i den sysselsättning som anordnas av Kriminalvården har rätt till ersättning.
Om en intagen uppsåtligen har skadat egendom som tillhör eller har upplåtits till Kriminalvården, får Kriminalvården av den ersättning som avses i andra stycket ta ut ett belopp som motsvarar kostnaderna för att ersätta eller på annat sätt återställa egendomen.
Vistelse utomhus
7 §
En intagen ska ges möjlighet att vistas utomhus minst en timme varje dag, om det inte finns synnerliga skäl mot det.
Förströelse
8 §
En intagen ska ges möjlighet att på lämpligt sätt ägna sig åt förströelse.
Utbud av massmedier
9 §
En intagen ska ges möjlighet att på lämpligt sätt följa vad som händer i omvärlden.
Religionsutövning
10 §
En intagen ska ges möjlighet att på lämpligt sätt utöva sin religion.
Personliga tillhörigheter
11 §
En intagen får ta emot och inneha böcker, tidskrifter, tidningar och andra personliga tillhörigheter som inte kan äventyra ordningen eller säkerheten.
12 §
Tillhörigheter som en intagen inte får ta emot och inneha enligt 11 § får omhändertas och förvaras för den intagnes räkning. Tillhörigheter som omhändertagits ska lämnas ut till den intagne senast i samband med att han eller hon inte längre ska vara berövad friheten.
Permission
13 §
En intagen får, om det finns särskilt ömmande skäl, beviljas tillstånd att vistas utanför förvaringslokalen för viss kort tid (permission), om det inte finns hinder mot det av säkerhetsskäl.
Ett tillstånd till permission ska förenas med de villkor som behövs. Om det inte är uppenbart obehövligt, ska den intagne stå under bevakning.
Innan ett tillstånd till permission beviljas den som är ålagd restriktioner enligt 6 kap. ska medgivande inhämtas från undersökningsledaren eller åklagaren.
3 kap. Besök och andra kontakter
Besök
1 §
En intagen får ta emot besök i den utsträckning det lämpligen kan ske. Ett besök får dock vägras om det kan äventyra säkerheten på ett sätt som inte kan avhjälpas genom kontroll enligt 2 eller 3 §.
Bestämmelser om rätten för den som är häktad eller anhållen att ta emot besök från sin försvarare finns i 21 kap. 9 §
rättegångsbalken.
2 §
Ett besök får, om det är nödvändigt av säkerhetsskäl, kontrolleras genom att
1. personal övervakar besöket, eller
2. besöket äger rum i ett besöksrum som är så utformat att det omöjliggör att föremål överlämnas.
3 §
Ett besök får, om det är nödvändigt av säkerhetsskäl, villkoras av att besökaren underkastar sig kroppsvisitation eller ytlig kroppsbesiktning.
Elektronisk kommunikation
4 §
En intagen får stå i förbindelse med en annan person  genom elektronisk kommunikation i den utsträckning det  lämpligen kan ske.
Elektronisk kommunikation får vägras om den kan äventyra  säkerheten på ett sätt som inte kan avhjälpas genom  avlyssning enligt 5 §. Om den intagne har utsett en  försvarare som inte uppfyller de krav som ställs i 21 kap. 
5 § första stycket rättegångsbalken, får dock elektronisk  kommunikation mellan den intagne och försvararen endast  vägras om det är nödvändigt för att avvärja fara för någons  liv, fysiska hälsa eller frihet.
Elektronisk kommunikation mellan en intagen och hans eller  hennes offentliga försvarare får inte vägras. Detsamma gäller  elektronisk kommunikation mellan en intagen och en försvarare  som den intagne har utsett om försvararen uppfyller de krav  som ställs i 21 kap. 5 § första stycket rättegångsbalken.
Lag (2016:931)
.
5 §
Elektronisk kommunikation mellan en intagen och en annan  person får avlyssnas, om det är nödvändigt av säkerhetsskäl.  De som ska kommunicera med varandra ska i förväg informeras  om kontrollen.
Elektronisk kommunikation mellan en intagen och hans eller  hennes försvarare får inte avlyssnas.
Lag (2016:931)
.
Försändelser
6 §
Försändelser mellan en intagen och hans eller hennes  offentliga försvarare, en svensk myndighet eller ett  internationellt organ som har av Sverige erkänd behörighet  att ta emot klagomål från enskilda ska vidarebefordras utan  granskning. Detsamma gäller försändelser mellan en intagen  och en försvarare som den intagne har utsett om försvararen  uppfyller de krav som ställs i 21 kap. 5 § första stycket  rättegångsbalken. En sådan försändelse till en intagen ska  dock inte vidarebefordras utan hållas kvar, om det finns  anledning att anta att uppgiften om avsändare av försändelsen  är oriktig.
Lag (2016:931)
.
7 §
Om en intagen har utsett en försvarare som inte uppfyller  de krav som ställs i 21 kap. 5 § första stycket  rättegångsbalken, ska försändelser mellan den intagne och  försvararen vidarebefordras såvida det inte är nödvändigt att  vägra vidarebefordran för att avvärja fara för någons liv,  fysiska hälsa eller frihet.
I andra fall än som avses i första stycket eller i 6 § får en  intagen vägras att sända eller ta emot en försändelse, om det  är nödvändigt med hänsyn till ordningen eller säkerheten.
En försändelse som den intagne inte får sända eller ta emot  får hållas kvar.
Lag (2016:931)
.
8 §
En försändelse som hålls kvar får granskas endast om
1. den intagne har medgett det, eller
2. det i fall som avses i 7 § andra stycket är absolut  nödvändigt av säkerhetsskäl.
En försändelse som avses i 6 § eller 7 § första stycket får  endast granskas för att utreda vem avsändaren är.
Lag (2016:931)
.
9 §
En försändelse som hålls kvar ska, om inte särskilda skäl talar mot det, lämnas ut till den intagne så snart som möjligt och senast när han eller hon inte längre ska vara berövad friheten.
Gemensamma bestämmelser
10 §
Den som är placerad i ett häkte för utredning av misskötsamhet enligt 6 kap. 8 § tredje stycket fängelselagen
(2010:610) får hindras från kontakter med andra personer genom besök, elektronisk kommunikation eller försändelser, om det är absolut nödvändigt för att syftet med utredningen inte ska äventyras.
11 §
Om det behövs för att kunna bedöma om besök eller elektronisk kommunikation kan tillåtas enligt 1 § första stycket eller 4 § eller ska kontrolleras enligt 2 eller 5 §, ska det i förväg undersökas om den som kontakten ska äga rum med är dömd eller misstänkt för brott eller för att utöva brottslig verksamhet. I den utsträckning det behövs ska upplysningar också inhämtas om hans eller hennes personliga förhållanden i övrigt.
4 kap. Särskilda kontroll- och tvångsåtgärder
Kontroll av bostadsrum
1 §
En intagens bostadsrum och hans eller hennes tillhörigheter får kontrolleras i den utsträckning det är nödvändigt för att ordningen eller säkerheten ska kunna upprätthållas.
Första stycket gäller även andra slutna förvaringsställen som den intagne disponerar.
Kroppsvisitation och kroppsbesiktning
2 §
Den som ska tas in i en förvaringslokal ska senast vid ankomsten kroppsvisiteras eller kroppsbesiktigas för eftersökande av otillåtna föremål, om det inte är uppenbart obehövligt.
3 §
En intagen får kroppsvisiteras eller kroppsbesiktigas för eftersökande av otillåtna föremål om
1. det finns anledning att anta att ett sådant föremål kommer att anträffas på honom eller henne,
2. han eller hon återkommer efter en vistelse utanför förvaringslokalen,
3. han eller hon ska ha eller har haft ett besök utan sådan kontroll som avses i 3 kap. 2 §, eller
4. det sker i en stickprovskontroll eller i anslutning till en större undersökning som av säkerhetsskäl görs av ett utrymme inom förvaringslokalen och den intagne har eller har haft särskild anknytning till utrymmet.
4 §
En intagen får även i andra fall än som avses i 2 och 3 §§
kroppsvisiteras för eftersökande av vapen och andra farliga föremål, om det är nödvändigt av säkerhetsskäl.
5 §
Urin-, utandnings-, saliv-, svett-, blod- eller hårprov får, om inte annat motiveras av medicinska eller liknande skäl, tas på en intagen som skäligen kan misstänkas vara påverkad av alkohol, narkotika, något annat berusningsmedel, något sådant medel som avses i 1 § lagen (1991:1969) om förbud mot vissa dopningsmedel eller någon sådan vara som omfattas av lagen (1999:42) om förbud mot vissa hälsofarliga varor.
6 §
Prov som avses i 5 § får också tas när en intagen själv önskar det, om det behövs för att utreda hans eller hennes drogkonsumtion inför en vård- eller behandlingsinsats.
7 §
Kroppsvisitation eller kroppsbesiktning får inte utföras eller bevittnas av någon av motsatt kön som inte är läkare eller legitimerad sjuksköterska. Detta gäller dock inte
1. en kroppsvisitation som avses i 4 §,
2. en kroppsvisitation som enbart innebär att föremål som en person bär med sig undersöks,
3. en kroppsvisitation med metalldetektor eller liknande teknisk anordning, eller
4. en kroppsbesiktning som enbart innebär att andra prov än urinprov tas enligt 5 eller 6 §.
Om det är nödvändigt får en kroppsvisitation eller en kroppsbesiktning av en man utföras eller bevittnas av en kvinna även i andra fall än som avses i första stycket.
Omhändertagande av otillåtna föremål
8 §
Alkohol, narkotika, andra berusningsmedel, sådana medel som avses i 1 § lagen (1991:1969) om förbud mot vissa dopningsmedel eller sådana varor som omfattas av lagen
(1999:42) om förbud mot vissa hälsofarliga varor får omhändertas och förstöras
1. om de medförs av någon som ska tas in i en förvaringslokal,
2. om de påträffas hos en intagen,
3. om de sänds till en intagen, eller
4. om de på annat sätt påträffas inom en förvaringslokal och det inte finns någon känd ägare till dem.
Första stycket gäller även injektionssprutor, kanyler och andra föremål som är särskilt ägnade att användas vid narkotikamissbruk eller för annan befattning med narkotika.
9 §
Ett föremål som påträffas i en förvaringslokal får i andra fall än som anges i 8 § och 2 kap. 12 § omhändertas, om det kan antas att föremålet kommer att tas i beslag.
Omhändertagandet ska så snart som möjligt anmälas till den som får besluta om beslag.
Fängsel
10 §
En intagen får beläggas med fängsel
1. vid förflyttning inom förvaringslokalen och vid transport eller annan vistelse utanför lokalen, om det är nödvändigt av säkerhetsskäl, eller
2. om han eller hon uppträder våldsamt och det är absolut nödvändigt med hänsyn till den intagnes egen eller någon annans säkerhet till liv eller hälsa.
En läkare ska så snart som möjligt undersöka en intagen som belagts med fängsel enligt första stycket 2.
Allmän inpasseringskontroll
11 §
Om det är nödvändigt för att säkerheten ska kunna upprätthållas vid ett häkte får Kriminalvården besluta att alla personer som passerar in i häktet ska kroppsvisiteras
(allmän inpasseringskontroll). Syftet med allmän inpasseringskontroll ska vara att söka efter otillåtna föremål. Skriftliga meddelanden får inte granskas.
Ett beslut om allmän inpasseringskontroll får gälla i högst tre månader.
Kriminalvården får i enskilda fall medge undantag från allmän inpasseringskontroll, om det finns särskilda skäl.
Kontroll av fordon
12 §
Om det är nödvändigt för att säkerheten ska kunna upprätthållas vid ett häkte, får ett fordon i anslutning till att det passerar in i eller ut ur häktet genomsökas efter otillåtna föremål eller personer som utan tillåtelse försöker ta sig in i eller ut ur häktet. Skriftliga meddelanden får inte granskas.
Vissa åtgärder enligt rättegångsbalken
13 §
I 28 kap. 12 a och 14 §§ rättegångsbalken finns  bestämmelser om att prov för dna-analys, fingeravtryck och  fotografi av ansikte ska tas av den som är anhållen eller  häktad misstänkt för brott.
Lag (2025:130)
.
5 kap. Hälso- och sjukvård
1 §
En intagen som behöver hälso- och sjukvård ska undersökas av läkare. Läkare ska också tillkallas om en intagen begär det och det inte är uppenbart att en sådan undersökning inte behövs.
En intagen som behöver hälso- och sjukvård ska vårdas enligt de anvisningar som ges av läkare. Om en intagen inte kan undersökas eller behandlas på ett lämpligt sätt i förvaringslokalen, ska den allmänna sjukvården anlitas. Om det behövs, ska den intagne föras över till sjukhus.
Ett tillstånd till vistelse utanför förvaringslokalen enligt andra stycket ska förenas med de villkor som behövs. Om det är nödvändigt av säkerhetsskäl, ska den intagne stå under bevakning.
2 §
Bestämmelser om psykiatrisk tvångsvård av den som är intagen finns i lagen (1991:1129) om rättspsykiatrisk vård.
Om en intagen har förts över till en sjukvårdsinrättning eller en undersökningsenhet som avses i 6 § lagen om rättspsykiatrisk vård, gäller denna lag endast i fråga om restriktioner enligt 6 kap. När det gäller en undersökningsenhet inom Rättsmedicinalverket finns även bestämmelser i lagen (1991:1137) om rättspsykiatrisk undersökning.
Bestämmelserna i 18-24 §§ lagen (1991:1128) om psykiatrisk tvångsvård och bestämmelserna i 8 § andra stycket lagen om rättspsykiatrisk vård om befogenhet för Kriminalvården att besluta om särskilda restriktioner för en viss intagen och i 8 a § ska tillämpas på en intagen som för frivillig psykiatrisk vård eller rättspsykiatrisk undersökning har förts över till en sjukvårdsinrättning eller undersökningsenhet inom hälso- och sjukvården.
Lag (2014:815)
.
3 §
Om en transport kan befaras skada den intagnes hälsa, ska läkares medgivande till transporten inhämtas.
6 kap. Restriktioner för intagna som är misstänkta för brott
1 §
En intagen som är häktad, anhållen eller gripen på grund av misstanke om brott får åläggas inskränkningar i sin rätt till kontakt med omvärlden (restriktioner), om det finns risk för att han eller hon undanröjer bevis eller på något annat sätt försvårar sakens utredning.
För den som är häktad får restriktioner enligt första stycket meddelas endast om han eller hon får underkastas restriktioner enligt 24 kap. 5 a § rättegångsbalken.
2 §
Ett beslut om restriktioner enligt 1 § får avse  inskränkningar i rätten att
1. placeras tillsammans med andra intagna enligt 2 kap. 1 §  andra stycket,
2. vistas i gemensamhet enligt 2 kap. 5 §,
3. följa vad som händer i omvärlden enligt 2 kap. 9 §,
4. inneha tidskrifter och tidningar enligt 2 kap. 11 §,
5. ta emot besök enligt 3 kap. 1 § första stycket,
6. stå i förbindelse med annan genom elektronisk  kommunikation enligt 3 kap. 4 § första och andra styckena,  eller
7. sända och ta emot försändelser enligt 3 kap. 7 §.
Lag (2016:931)
.
3 §
En fråga om restriktioner prövas av undersökningsledaren eller åklagaren. Ett beslut i en sådan fråga ska omprövas så ofta det finns anledning till det.
4 §
Har upphävts genom
lag (2021:289)
.
7 kap. Beslut och överklagande
Beslut
1 §
Om inte annat anges fattas beslut enligt denna lag av Kriminalvården eller, om den intagne är placerad i en förvaringslokal som står under annan myndighets tillsyn, av den myndigheten.
2 §
Ett beslut enligt denna lag gäller omedelbart, om inte något annat förordnas.
Överklagande
3 §
Ett beslut som avses i 1 § får överklagas till allmän förvaltningsdomstol.
Ett beslut överklagas till den förvaltningsrätt inom vars domkrets den förvaringslokal är belägen där klaganden var intagen när det första beslutet i ärendet fattades.
Prövningstillstånd krävs vid överklagande till kammarrätten.
4 §
Kriminalvårdens beslut enligt 1 § får inte överklagas innan beslutet har omprövats av Kriminalvården. En sådan omprövning får begäras av den som beslutet angår om det har gått honom eller henne emot. Ett överklagande av ett beslut som inte har omprövats ska anses som en begäran om omprövning.
Vid omprövning enligt första stycket får beslutet inte ändras till den klagandes nackdel.
5 §
En begäran om omprövning ska vara skriftlig och ha kommit in till Kriminalvården inom tre veckor från den dag då den klagande fick del av beslutet. I begäran om omprövning ska den klagande ange vilket beslut som avses och vilken ändring i beslutet som han eller hon begär.
Kriminalvården prövar om skrivelsen med begäran om omprövning har kommit in i rätt tid. Om skrivelsen har kommit in för sent
ska den      avvisas, om inte förseningen beror på att
myndigheten lämnat den klagande felaktig underrättelse om hur man begär omprövning.
8 kap. Övriga bestämmelser
Bevakningsföretag
1 §
Kriminalvården får förordna en väktare i ett auktoriserat bevakningsföretag att, inom ramen för sin anställning i företaget, utföra vissa bevakningsuppdrag när en intagen ska vistas utanför en förvaringslokal. Om det finns särskilda skäl, får ett sådant förordnande avse vissa bevakningsuppgifter inom en förvaringslokal. I förordnandet ska uppdragets art och omfattning anges. Förordnandet får återkallas.
2 §
En väktare med ett förordnande enligt 1 § får inte obehörigen röja eller utnyttja vad han på grund av sitt uppdrag har fått veta om en enskilds personliga förhållanden eller förhållanden av betydelse för rikets säkerhet eller för att utreda och lagföra brott.
I det allmännas verksamhet tillämpas i stället offentlighets-
och sekretesslagen (2009:400).
Hjälp vid transport
2 a §
Om det på grund av risk för fritagning eller av någon  annan särskild anledning behövs för att en transport ska  kunna genomföras på ett betryggande sätt, får Kriminalvården  begära hjälp av Polismyndigheten.
Lag (2017:125)
.
Verkställighetsföreskrifter
3 §
Föreskrifter om verkställighet av lagen meddelas av regeringen eller den myndighet som regeringen bestämmer.
Övergångsbestämmelser
2021:289
1. Denna lag träder i kraft den 1 juli 2021.
2. Den upphävda 6 kap. 4 § gäller dock fortfarande för  överklagande av beslut som har meddelats före den 1 juli 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.