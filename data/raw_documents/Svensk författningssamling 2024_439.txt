Title: Förordning (2024:439) om statligt stöd för köp av testutrustning för funktionstest av lantbrukssprutor
SFS Number: Svensk författningssamling 2024:439
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024439-om-statligt-stod-for-kop-av_sfs-2024-439/
Source Link: http://rkrattsbaser.gov.se/sfst?bet=2024:439
Amendment Register Link: http://rkrattsbaser.gov.se/sfsr?bet=2024:439
Ministry/Authority: Landsbygds- och infrastrukturdepartementet
Issued: 2024-06-05
Metadata: {"Utfärdad": "2024-06-05"}

==================================================

Förordning (2024:439) om statligt stöd för köp av testutrustning för funktionstest av lantbrukssprutor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:439
Departement/myndighet
:   
Landsbygds- och infrastrukturdepartementet
Utfärdad
:   
2024-06-05
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Om det finns medel, får statligt stöd lämnas enligt denna  förordning till företag för köp av testutrustning i syfte att  utföra funktionstest av lantbrukssprutor och fläktsprutor.
Förordningen är meddelad med stöd av 8 kap. 7 §  regeringsformen.
Förutsättningar för stöd
2 §
Stöd får endast lämnas i enlighet med kommissionens  förordning (EU) 2023/2831 av den 13 december 2023 om  tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse.
3 §
Stöd får lämnas som bidrag.
4 §
Stöd får lämnas till företag som avser att utföra  funktionstest av lantbrukssprutor och fläktsprutor.
5 §
Som förutsättning för stöd gäller att
1. den som använder testutrustningen hos företaget har  godkänts av Statens jordbruksverk, och
2. funktionstestet utförs i enlighet med Jordbruksverkets  föreskrifter.
Stödets storlek
6 §
Stöd får lämnas med högst 75 procent av kostnaden för  testutrustningen, dock högst 165 ww kronor.
Handläggning av stödärenden
7 §
Jordbruksverket prövar frågor om stöd enligt denna  förordning.
8 §
En ansökan om stöd ska vara skriftlig och ska lämnas in  till Jordbruksverket innan testutrustningen köps in.
9 §
En ansökan om stöd ska innehålla en redogörelse för
1. allt annat stöd av mindre betydelse som företaget har fått  under den senaste treårsperioden, och
2. allt annat stöd som företaget tidigare ansökt om eller  beviljats och som avser samma stödberättigande kostnader som  ansökan omfattar.
Till ansökan om stöd ska stödmottagaren bifoga en offert på  den utrustning som ansökan avser.
10 §
Innan stöd beviljas ska Jordbruksverket genomföra den  kontroll och lämna de upplysningar till sökanden som följer av  artiklarna 6.4 och 7.4 i förordning (EU) 2023/2831.
Beslut om stöd
11 §
Ett beslut om stöd ska innehålla uppgifter om när en  ansökan om utbetalning senast ska ha kommit in till  Jordbruksverket.
Beslutet ska förenas med de villkor som behövs för att  säkerställa att kraven i denna förordning uppfylls och att  syftet med stödet tillgodoses. Villkoren ska framgå av  beslutet.
Utbetalning av stöd
12 §
En ansökan om utbetalning ska ha kommit in till  Jordbruksverket senast det datum som anges i beslutet om stöd.  Till ansökan ska stödmottagaren bifoga skriftliga underlag som  styrker kostnaden för inköpet av testutrustningen.
13 §
Ett stöd får inte betalas ut innan testutrustningen har  köpts in.
Hinder mot utbetalning
14 §
Jordbruksverket ska besluta att ett stöd helt eller  delvis inte ska betalas ut, om
1. sökanden genom oriktiga uppgifter eller på något annat sätt  orsakat att stödet beviljats felaktigt eller med för högt  belopp,
2. stödet av någon annan orsak beviljats felaktigt eller med  ett för högt belopp och mottagaren skäligen borde ha insett  detta,
3. förutsättningarna för stödet inte är uppfyllda, eller
4. villkoren för stödet inte har följts.
Uppgiftsskyldighet och registrering
15 §
En stödmottagare ska på Jordbruksverkets begäran lämna de  uppgifter som behövs för uppföljning eller utvärdering av den  åtgärd som stöd har lämnats för.
16 §
Jordbruksverket ska föra ett register som innehåller de  uppgifter som behövs för att det ska vara möjligt att  fastställa att de villkor för stöd som anges i förordning (EU) 
2023/2831 är uppfyllda.
Uppgifterna i registret ska bevaras i tio år från den dag då  stödet beslutades.
Återbetalning och återkrav
17 §
En stödmottagare är återbetalningsskyldig för ett stöd  som har betalats ut, om
1. det finns grund för att helt eller delvis inte betala ut  stöd enligt 14 §, eller
2. stödet helt eller delvis inte har använts för det syfte som  det lämnats för.
På det belopp som ska betalas tillbaka ska ränta enligt  räntelagen (1975:635) betalas.
18 §
En stödmottagare ska på begäran av Jordbruksverket lämna  de uppgifter och handlingar som behövs för prövning av frågan  om återbetalningsskyldighet.
19 §
Om en stödmottagare är återbetalningsskyldig enligt 17 §,  ska Jordbruksverket besluta att helt eller delvis kräva  tillbaka stödet tillsammans med ränta.
Kravet eller räntan får sättas ned helt eller delvis om det  finns särskilda skäl.
Rätt att meddela föreskrifter
20 §
Jordbruksverket får meddela föreskrifter om
1. villkoren för stöd
2. kraven för att Jordbruksverket ska godkänna den som  använder testutrustningen, och
3. verkställigheten av denna förordning.
Överklagande
21 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 14 och 19 §§ får dock inte överklagas.
Övergångsbestämmelser
2024:439
1. Denna förordning träder i kraft den 1 juli 2024.
2. Genom förordningen upphävs förordningen (1987:1179) om  statsbidrag till företag som utför funktionstest av  lantbrukssprutor.
3. Den upphävda förordningen gäller dock fortfarande för stöd  som har beviljats före ikraftträdandet.
4. Bestämmelserna i 7 § i den upphävda förordningen gäller  dessutom till och med den 1 mars 2025 i fråga om möjligheten  att meddela närmare föreskrifter om stödbelopp.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.