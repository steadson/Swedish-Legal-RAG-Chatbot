Title: Lag (2019:1215) med kompletterande bestämmelser till EU:s förordning om värdepapperisering
SFS Number: Svensk författningssamling 2019:1215
URL: https://www.riksdagen.se/sv/dokument-och-lagar/dokument/svensk-forfattningssamling/lag-20191215-med-kompletterande-bestammelser_sfs-2019-1215/
Source Link: http://rkrattsbaser.gov.se/sfst?bet=2019:1215
Amendment Register Link: http://rkrattsbaser.gov.se/sfsr?bet=2019:1215
Ministry/Authority: Finansdepartementet FMA V
Issued: 2019-12-05
Metadata: {"Utfärdad": "2019-12-05", "Ändrad": "t.o.m. SFS 2023:834"}

==================================================

Lag (2019:1215) med kompletterande bestämmelser till EU:s förordning om värdepapperisering
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:1215
Departement/myndighet
:   
Finansdepartementet FMA V
Utfärdad
:   
2019-12-05
Ändrad
:   
t.o.m. SFS 2023:834
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Tillsyns- och utredningsbefogenheter samt tvångsmedel
3 kap. Ingripanden
4 kap. Överklagande, beslut som ska gälla omedelbart och vite
Övergångsbestämmelser
1 kap. Inledande bestämmelser
1 §
Denna lag kompletterar Europaparlamentets och rådets  förordning (EU) 2017/2402 av den 12 december 2017 om ett  allmänt ramverk för värdepapperisering och om inrättande av  ett särskilt ramverk för enkel, transparent och standardiserad  värdepapperisering samt om ändring av direktiven 2009/65/EG, 
2009/138/EG och 2011/61/EU och förordningarna (EG) nr 
1060/2009 och (EU) nr 648/2012, i denna lag kallad EU-
förordningen.
Termer och uttryck i denna lag har samma betydelse som i EU-
förordningen.
2 §
Finansinspektionen är behörig myndighet enligt EU-
förordningen.
3 §
För att bekosta Finansinspektionens verksamhet enligt  denna lag och enligt EU-förordningen ska de företag som står  under inspektionens tillsyn betala årliga avgifter.
Finansinspektionen får ta ut avgifter för prövning av  ansökningar enligt EU-förordningen.
Regeringen får meddela föreskrifter om avgifterna.
2 kap. Tillsyns- och utredningsbefogenheter samt tvångsmedel
Föreläggande om att lämna uppgifter
1 §
För tillsynen över att bestämmelserna i EU-förordningen  följs får Finansinspektionen förelägga
1. en fysisk eller juridisk person att tillhandahålla  uppgifter, handlingar eller annat, och
2. den som förväntas kunna lämna upplysningar i saken att  inställa sig till förhör på tid och plats som inspektionen  bestämmer.
Första stycket gäller inte i den utsträckning  uppgiftslämnandet skulle strida mot den i lag reglerade  tystnadsplikten för advokater.
Platsundersökning
2 §
Om det är nödvändigt för tillsynen över att en fysisk  eller juridisk person följer bestämmelserna i EU-förordningen,  får Finansinspektionen genomföra en undersökning i personens  verksamhetslokaler.
Handräckning
3 §
Finansinspektionen får begära handräckning av  Kronofogdemyndigheten för att en kontroll på plats enligt  artikel 14.1 i EU-förordningen ska kunna genomföras.
Vid handräckning gäller bestämmelserna i utsökningsbalken om  verkställighet av förpliktelser som inte avser  betalningsskyldighet, avhysning eller avlägsnande. Om  Finansinspektionen begär det, ska Kronofogdemyndigheten inte i  förväg underrätta den som kontrollen ska genomföras hos.
Äkthetskontroll
4 §
Kronofogdemyndigheten är ansvarig myndighet för sådan  äkthetskontroll som följer av artikel 14.1 i EU-förordningen.
Verkställighet av beslut om avgifter och viten enligt EU-
förordningen
5 §
Beslut om avgifter eller viten enligt EU-förordningen får  verkställas enligt utsökningsbalken på samma sätt som en  svensk dom som har fått laga kraft, om inte något annat följer  av EU-förordningen.
3 kap. Ingripanden
Ingripanden mot den som har överträtt EU-förordningen
1 §
Bestämmelser om ingripanden mot en institutionell  investerare som inte är originator, medverkande institut eller  ursprunglig långivare och som åsidosätter sina skyldigheter  enligt artikel 5 i EU-förordningen finns i de lagar som  reglerar den berörda verksamheten.
2 §
Finansinspektionen ska ingripa mot
1. en institutionell investerare som är förvaltande part  enligt artikel 5.5 i EU-förordningen och som har åsidosatt  någon av de skyldigheter som följer av artikel 5.1-5.4,
2. en originator eller ett medverkande institut som har  åsidosatt sina skyldigheter enligt EU-förordningen genom att
- inte uppfylla kraven på bibehållande av risk i artikel 6,
- inte uppfylla transparenskraven i artikel 7,
- inte beakta förbudet mot återvärdepapperisering i artikel 8,
- inte uppfylla kraven för kreditgivning i artikel 9,
- inte uppfylla kraven för STS-värdepapperisering i artikel 
18, eller
- inte fullgöra skyldigheten att lämna underrättelser enligt  artikel 27.4,
3. en originator eller ett medverkande institut som har  åsidosatt sina skyldigheter enligt EU-förordningen genom att
- inte uppfylla kraven för STS-värdepapperisering i någon av  artiklarna 19-22, 23-26 eller 26a-26e, eller
- inte uppfylla kraven på STS-anmälan i artikel 27.1,
4. en ursprunglig långivare som har åsidosatt sina  skyldigheter enligt   EU-förordningen genom att
- inte uppfylla kraven på bibehållande av risk i artikel 6,
- inte beakta förbudet mot återvärdepapperisering i artikel 8,  eller
- inte uppfylla kraven för kreditgivning i artikel 9,
5. ett specialföretag för värdepapperisering som har åsidosatt  sina skyldigheter enligt EU-förordningen genom att
- inte uppfylla transparenskraven i artikel 7,
- inte beakta förbudet mot återvärdepapperisering i artikel 8,  eller
- inte uppfylla kraven för STS-värdepapperisering i  artikel 18, och
6. en tredje part som har beviljats tillstånd enligt  artikel 28.1 i EU-förordningen och som har åsidosatt  underrättelseskyldigheten enligt artikel 28.2.
Lag (2021:974)
.
3 §
Ett ingripande enligt 2 § sker genom beslut om
1. föreläggande att inom en viss tid upphöra med  överträdelsen,
2. föreläggande att inom en viss tid begränsa rörelsen i något  avseende, minska riskerna i den eller vidta någon annan åtgärd  för att komma till rätta med situationen,
3. anmärkning,
4. förbud mot STS-anmälan enligt 4 §, eller
5. tillfällig återkallelse av tillstånd enligt 5 §.
Ett ingripande enligt första stycket 4 eller 5 får ske bara om  överträdelsen är uppsåtlig eller oaktsam.
Ett ingripande får inte ske om överträdelsen omfattas av ett  föreläggande som har förenats med vite och en ansökan om  utdömande av vitet har gjorts.
4 §
Om en originator eller ett medverkande institut har  överträtt EU-förordningen i ett fall som anges i 2 § 3, får  Finansinspektionen besluta att originatorn eller det  medverkande institutet för en viss tid, högst ett år, inte får  göra en STS-anmälan enligt artikel 27.1 i förordningen.
5 §
Om en tredje part har överträtt EU-förordningen i ett fall  som anges i 2 § 6, får Finansinspektionen besluta att för en  viss tid, högst ett år, återkalla tillståndet.
I artikel 28.1 i EU-förordningen finns bestämmelser om  återkallelse av tillstånd om en tredje part som har beviljats  tillstånd enligt den artikeln i något väsentligt avseende inte  uppfyller förutsättningarna för tillstånd.
6 §
Om beslut om anmärkning enligt 3 § första stycket 3 har  meddelats, får Finansinspektionen besluta att den som har  gjort sig skyldig till överträdelsen ska betala en  sanktionsavgift.
Sanktionsavgiften får beslutas bara om
1. överträdelsen är uppsåtlig eller oaktsam, och
2. den som avgiften gäller, inom två år från det att  överträdelsen ägde rum, har delgetts en upplysning om att  frågan om sanktionsavgift har tagits upp av  Finansinspektionen.
Ingripanden mot vissa företrädare för juridiska personer
7 §
Om en juridisk person har överträtt EU-förordningen i ett  fall som anges i 2 §, ska Finansinspektionen ingripa mot den  som ingår i den juridiska personens styrelse eller är dess  verkställande direktör, eller ersättare för någon av dem.  Ingripande får ske genom en eller båda av följande sanktioner:
1. att den fysiska personen under en viss tid, lägst tre och  högst tio år, inte får vara styrelseledamot eller  verkställande direktör, eller ersättare för någon av dem, i en  originator, ett medverkande institut eller ett specialföretag  för värdepapperisering, eller
2. sanktionsavgift.
Ett ingripande enligt första stycket får ske bara om den  juridiska personens överträdelse är allvarlig och den fysiska  personen i fråga uppsåtligen eller av grov oaktsamhet orsakat  överträdelsen.
Sanktionsföreläggande
8 §
Frågor om ingripande mot fysiska personer enligt 7 § tas  upp av Finansinspektionen genom sanktionsföreläggande.
Ett sanktionsföreläggande innebär att den fysiska personen  föreläggs att inom en viss tid godkänna en sanktion som är  bestämd till tid eller belopp.
När föreläggande har godkänts, gäller det som ett  domstolsavgörande som fått laga kraft. Ett godkännande som  görs efter den tid som angetts i föreläggandet är utan verkan.
9 §
Ett sanktionsföreläggande ska innehålla uppgift om
1. den fysiska person som föreläggandet avser,
2. överträdelsen och de omständigheter som behövs för att  känneteckna den,
3. de bestämmelser som är tillämpliga på överträdelsen, och
4. den sanktion som föreläggs personen.
Föreläggandet ska också innehålla en upplysning om att ansökan  om sanktion kan komma att ges in till domstol, om  föreläggandet inte godkänns inom den tid som  Finansinspektionen anger.
10 §
Om ett sanktionsföreläggande inte har godkänts inom  angiven tid, får Finansinspektionen ansöka hos domstol om att  sanktion ska beslutas. En sådan ansökan ska göras hos den  förvaltningsrätt som är behörig att pröva ett överklagande av  Finansinspektionens beslut om ingripande mot den juridiska  personen för samma överträdelse.
Prövningstillstånd krävs vid överklagande till kammarrätten.
11 §
Ett sanktionsföreläggande enligt 8 § är utan verkan, om  föreläggandet inte har delgetts den som det riktas mot inom  två år från den tidpunkt då överträdelsen ägde rum. I ett  sådant fall får inte heller någon sanktion enligt 10 § första  stycket beslutas.
Lag (2023:834)
.
Sanktionsavgifter
12 §
Sanktionsavgiften för en juridisk person ska fastställas  till högst det högsta av
1. ett belopp som per den 17 januari 2018 i svenska kronor  motsvarade fem miljoner euro,
2. tio procent av den juridiska personens omsättning närmast  föregående räkenskapsår eller, i förekommande fall,  motsvarande omsättning på koncernnivå, eller
3. två gånger den vinst som den juridiska personen gjort till  följd av överträdelsen, om beloppet går att fastställa.
Sanktionsavgiften får inte fastställas till ett lägre belopp  än 5 000 kronor.
Om överträdelsen har skett under den juridiska personens  första verksamhetsår eller om uppgifter om omsättningen annars  saknas eller är bristfälliga, får omsättningen uppskattas.
Avgiften tillfaller staten.
13 §
Sanktionsavgiften för en fysisk person ska fastställas  till högst det högsta av
1. ett belopp som per den 17 januari 2018 i svenska kronor  motsvarade fem miljoner euro, eller
2. två gånger den vinst som den fysiska personen gjort till  följd av överträdelsen, om beloppet går att fastställa.
Avgiften tillfaller staten.
Val av ingripande
14 §
Vid valet av ingripande ska Finansinspektionen ta hänsyn  till hur allvarlig överträdelsen är och hur länge den har  pågått. Särskild hänsyn ska tas till överträdelsens art,  överträdelsens konkreta och potentiella effekter på det  finansiella systemet, skador som uppstått samt graden av  ansvar hos den fysiska eller juridiska person som har gjort  sig skyldig till överträdelsen.
15 §
Utöver det som anges i 14 § ska det i försvårande  riktning beaktas om den som har begått överträdelsen tidigare  har begått en överträdelse. Vid denna bedömning ska särskild  vikt fästas vid om överträdelserna är likartade och den tid  som har gått mellan de olika överträdelserna.
I förmildrande riktning ska det beaktas om den som har begått  överträdelsen
1. i väsentlig utsträckning genom ett aktivt samarbete har  underlättat Finansinspektionens utredning, och
2. snabbt upphört med överträdelsen eller snabbt verkat för  att överträdelsen ska upphöra, sedan den anmälts till eller  påtalats av Finansinspektionen.
16 §
När sanktionsavgiftens storlek fastställs ska särskild  hänsyn tas till sådana omständigheter som anges i 14 och 
15 §§, samt till den berörda fysiska eller juridiska personens  finansiella ställning och, om det går att bestämma, den vinst  som personen gjort till följd av överträdelsen.
17 §
Finansinspektionen får avstå från ingripande om
1. överträdelsen är ringa eller ursäktlig,
2. den fysiska eller juridiska personen i fråga gör rättelse,
3. den fysiska personen verkat för att den juridiska personen  gör rättelse,
4. någon annan myndighet eller något annat organ har vidtagit  åtgärder mot den fysiska eller juridiska personen och dessa  åtgärder bedöms tillräckliga, eller
5. det annars finns särskilda skäl.
Verkställighet av beslut om sanktionsavgift
18 §
En sanktionsavgift ska betalas till Finansinspektionen  inom 30 dagar efter det att ett beslut eller en dom om att ta  ut avgiften har fått laga kraft eller sanktionsföreläggandet  godkänts eller den längre tid som anges i beslutet eller  föreläggandet.
19 §
Finansinspektionens beslut om sanktionsavgift får  verkställas enligt utsökningsbalken, om avgiften inte har  betalats inom den tid som anges i 18 §.
20 §
Om sanktionsavgiften inte har betalats inom den tid som  anges i 18 §, ska Finansinspektionen lämna avgiften för  indrivning.
Bestämmelser om indrivning finns i lagen (1993:891) om  indrivning av statliga fordringar m.m.
21 §
En sanktionsavgift som har beslutats faller bort i den  utsträckning verkställighet inte har skett inom fem år från  det att beslutet eller domen om att ta ut avgiften fick laga  kraft eller sanktionsföreläggandet godkändes.
4 kap. Överklagande, beslut som ska gälla omedelbart och vite
1 §
Finansinspektionens beslut om sanktionsföreläggande enligt  denna lag får inte överklagas.
Andra beslut som Finansinspektionen meddelar enligt denna lag  får överklagas till allmän förvaltningsdomstol.
Prövningstillstånd krävs vid överklagande till kammarrätten.
2 §
Finansinspektionen får bestämma att ett beslut av  inspektionen om förbud, föreläggande eller återkallelse enligt 
3 kap. 3, 4 eller 5 § eller om återkallelse enligt artikel 
28.1 andra stycket i EU-förordningen ska gälla omedelbart.
3 §
Ett beslut om föreläggande enligt denna lag eller enligt  EU-förordningen får förenas med vite.
Övergångsbestämmelser
2019:1215
1. Denna lag träder i kraft den 1 februari 2020.
2. Genom lagen upphävs lagen (2018:1981) med kompletterande  bestämmelser till EU:s förordning om värdepapperisering.
3. Ingripande enligt denna lag får inte ske för överträdelser  som har ägt rum före ikraftträdandet.
2021:974
1. Denna lag träder i kraft den 1 december 2021.
2. Äldre bestämmelser gäller för överträdelser som har ägt rum  före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.