Title: /r1/ Tillkännagivande (1990:966)
av ett avtal mellan den Europeiska ekonomiska gemenskapen och 
EFTA-länderna om en procedur för informationsutbyte inom området 
tekniska föreskrifter;
SFS Number: Svensk författningssamling 1990:966
URL: https://www.riksdagen.se/sv/dokument-och-lagar/dokument/svensk-forfattningssamling/r1-tillkannagivande-1990966av-ett-avtal_sfs-1990-966/
Source Link: http://rkrattsbaser.gov.se/sfst?bet=1990:966
Amendment Register Link: http://rkrattsbaser.gov.se/sfsr?bet=1990:966
Ministry/Authority: Utrikesdepartementet UDH
Issued: 1990-10-11
Metadata: {"Utfärdad": "1990-10-11"}

==================================================

/r1/ Tillkännagivande (1990:966)
av ett avtal mellan den Europeiska ekonomiska gemenskapen och 
EFTA-länderna om en procedur för informationsutbyte inom området 
tekniska föreskrifter;
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1990:966
Departement/myndighet
:   
Utrikesdepartementet UDH
Utfärdad
:   
1990-10-11
Övrig text
:   
Engelska författningstexten inte med här.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Regeringen ger till känna att Europeiska ekonomiska gemenskapen, å ena  sidan, och republiken Österrike, republiken Finland, republiken Island,  konungariket Norge, konungariket Sverige och Schweiziska edsförbundet, å  andra sidan, den 19 december 1989 har träffat ett avtal vars lydelse i  svensk och engelsk text framgår av bilaga till detta tillkännagivande.  Avtalet träder i kraft den 1 november 1990.
*/k/ Bilaga
/r2/ Avtal mellan den Europeiska ekonomiska gemenskapen, å ena sidan,  och republiken Österrike, republiken Finland, republiken Island,  konungariket Norge, konungariket Sverige och Schweiziska edsförbundet, å  andra sidan, om en procedur för informationsutbyte inom området tekniska  föreskrifter
Den Europeiska ekonomiska gemenskapen, å ena sidan, samt republiken  Österrike, republiken Finland, republiken Island, konungariket Norge,  konungariket Sverige och Schweiziska edsförbundet, nedan kallade  EFTA-länderna, å andra sidan, i det följande alla gemensamt kallade de  avtalsslutande parterna.
VILKA TAR HÄNSYN TILL frihandelsavtalen mellan den Europeiska ekonomiska  gemenskapen och EFTA-länderna och särskilt målsättningarna i artikel 1 i  vart och ett av dessa avtal,
VILKA TAR HÄNSYN TILL de informationsförfaranden för tekniska  föreskrifter som tillämpas inom den Europeiska ekonomiska gemenskapen, å  ena sidan, och inom den Europeiska frihandelssammanslutningen, EFTA, å  andra sidan,
VILKA BEAKTAR EFTA-ländernas och den Europeiska ekonomiska gemenskapens  åtagande att förverkliga ett dynamiskt Europeiskt ekonomiskt  samarbetsområde,
VILKA BEAKTAR det pågående samarbetet mellan den Europeiska ekonomiska  gemenskapen och medlemsstaterna i den Europeiska  frihandelssammanslutningen inom området tekniska handelshinder samt den  gemensamma föresats som uppnåtts inom ramen för detta samarbete, att  samordna de två informationsprocedurerna,
HAR KOMMIT ÖVERENS OM FÖLJANDE:
Artikel 1
I detta avtal förstås med:
-- "teknisk specifikation": en specifikation som förekommer i ett  dokument som fastställer vilka egenskaper som krävs hos en vara, såsom  kvalitet, bruksegenskaper, säkerhet eller dimensioner, inklusive de krav  som skall tillämpas på varan vad beträffar terminologi, symboler,  provning och provningsmetoder, förpackning, märkning eller etikettering;
-- "teknisk föreskrift": tekniska specifikationer, inklusive tillämpliga  administrativa föreskrifter som obligatoriskt skall följas, de jure  eller de facto, vid marknadsföring eller användning i en medlemsstat  eller i en betydande del av en sådan stat, med undantag för sådana som  fastställs av lokala myndigheter;
-- "förslag till teknisk föreskrift": texten till en teknisk  specifikation, inklusive administrativa föreskrifter, som man utarbetat  i syfte att anta eller att slutligen låta anta som teknisk föreskrift  och som är på ett sådant beredningsstadium att ändringar ännu kan göras;
-- "vara": industritillverkade varor och samtliga jordbruksprodukter,  inklusive fiskprodukter.
Artikel 2
Gemenskapen skall genom EFTA-rådet notifiera EFTA-länderna om de förslag  till tekniska föreskrifter vilka notifierats av dess medlemsstater i  enlighet med inom Gemenskapen gällande tillämplig rätt.
Artikel 3
EFTA-länderna skall likaså, genom EFTA-rådet notifiera Gemenskapen om de  förslag till tekniska förteskrifter, som notifierats inom EFTA i  enlighet med inom EFTA tillämpliga regler.
Artikel 4
Hela texten till det förslag till tekniska föreskrifter som notifieras  skall tillhandahållas såväl på originalspråket som i fullständig  översättning till något av de officiella EG-språken.
Artikel 5
När det behövs skall hela texten på originalspråket till de  bakomliggande lagar och andra föreskrifter, som är av väsentlig och  direkt betydelse, också översändas, om kännedom om sådan text krävs för  att bedöma innebörden av det förslag till teknisk föreskrift, som  notifierats.
Artikel 6
Varje avtalsslutande part får begära ytterligare upplysningar om en  föreslagen teknisk föreskrift, vilken notifierats i enlighet med detta  avtal.
Artikel 7
Gemenskapen och EFTA-länderna får lämna kommentarer till det notifierade  förslaget. Kommentarer från EFTA-länderna skall av EFTA-rådet överlämnas  till de Europeiska gemenskapernas kommission (här nedan kallad 
"Kommissionen") i form av ett enda samordnat meddelande, och  Gemenskapens kommentarer skall av Kommissionen översändas till  EFTA-rådet. De avtalsslutande parterna skall, när sex månaders uppskov  påkallas i enlighet med reglerna i deras respektive interna system för  utbyte av information, upplysa varandra om detta på liknande sätt.
Artikel 8
Behöriga myndigheter skall uppskjuta antagandet av förslag till tekniska  föreskrifter, som notiferats, under tre månader räknat från den dag när  förslaget mottagits
-- av Kommissionen när förslag notifierats av Gemenskapens  medlemsstater,
-- av EFTA-rådet när förslag notifierats av EFTA-länderna.
Artikel 9
Detta tre månaders uppskov skall emellertid inte tillämpas när de  behöriga myndigheterna av tvingande skäl, som rör allmän säkerhet eller  skyddet av människors och djurs hälsa och liv eller skyddet av växter,  måste utarbeta tekniska föreskrifter på mycket kort tid, i syfte att  anta och införa dem omedelbart, utan att samråd är möjligt. De skäl som  utgör berättigad anledning för att skyndsamt vidta de föreslagna  åtgärderna skall anges. Skälen skall anges ingående och på ett tydligt  förklarande sätt, med särskild tonvikt på oförutsägbarheten och allvaret  i den fara som de berörda myndigheterna står inför, liksom på den  absoluta nödvändigheten av att vidta en omedelbar åtgärd för att avvärja  den.
Artikel 10
Den slutliga texten till den tekniska föreskriften på originalspråket  skall också översändas.
Artikel 11
De administrativa procedurerna för ovan nämnda notifikationer anges  närmare i bilagan, som utgör en integrerad del av detta avtal.
Artikel 12
Information, som lämnas i enlighet med detta avtal, skall på begäran  vara konfidentiell. Såväl Gemenskapen som EFTA- länderna får dock,  förutsatt att nödvändiga försiktighetsåtgärder vidtas, konsultera  fysiska eller juridiska personer, inklusive personer inom den privata  sektorn, för att få ett expertutlåtande.
Artikel 13
De avtalsslutande parterna skall, inom ramen för det samarbete som  etablerats mellan experter från Gemenskapen och EFTA- länderna i fråga  om tekniska handelshinder, hålla regelbundna konsultationer, både för  att säkerställa att den procedur som anges i detta avtal fungerar  tillfredsställande och för att utbyta synpunkter på de kommentarer som  någon av de avtalsslutande parterna framfört beträffande förslag till  tekniska föreskrifter, som notifierats i enlighet med detta avtal. De  avtalsslutande parterna kan vidare komma överens om att hålla  ytterligare ad hoc-möten för att avhandla enskilda fall av särskilt  intresse för någon avtalsslutande part.
Artikel 14
Detta avtal skall utvidgas till att omfatta notifikation av förslag till  tekniska föreskrifter rörande processer och produktionsmetoder så snart  de avtalsslutande parterna har notifierat varandra om att de härför  nödvändiga interna procedurerna har genomförts.
Artikel 15
Detta avtal ingås för en inledande prövotid om två år, varefter avtalet  antingen skall göras till föremål för en gemensam översyn eller  förlängas för en ytterligare period, som skall bestämmas.
Artikel 16
En avtalsslutande part kan frånträda detta avtal, under förutsättning  att de andra avtalsslutande parterna ges skriftlig underrättelse därom  sex månader i förväg.
Artikel 17
1. Detta avtal skall träda i kraft den 1 juli 1990, under förutsättning  att de avtalsslutande parterna före den dagen har deponerat sina  godkännandeinstrument hos generalsekretariatet för de Europeiska  gemenskapernas råd, som skall vara depositarie.
2. Om avtalet inte träder i kraft den 1 juli 1990, skall det träda i  kraft den första dagen i den andra månaden efter det att det sista  godkännandeinstrumentet har deponerats.
3. Depositarien skall underrätta de avtalsslutande parterna om dagen för  varje fördragsslutande parts deposition av godkännandeinstrumentet samt  om dagen för avtalets ikraftträdande.
Artikel 18
Detta avtal, som upprättats i ett exemplar på vardera danska,  holländska, engelska, franska, tyska, grekiska, italienska,  portugisiska, spanska, finska, isländska, norska och svenska språket,  vilka alla texter äger lika giltighet, skall deponeras i arkivet hos  sekretariatet för de Europeiska gemenskapernas råd, som skall överlämna  en bestyrkt kopia till varje fördragsslutande part.
BILAGA
Enligt detta avtal anses nödvändigt att följande meddelanden överförs på  elektronisk väg:
1. Notifikationsblanketter. Dessa kan överföras före eller tillsammans  med den kompletta texten.
2. Bekräftelse av mottagandet av textförslag med angivnde av bl. a.  gällande tidsfrist, som fastställts i enlighet med respektive systems  regler.
3. Begäran om kompletterande information.
4. Svar på begäran om kompletterande information.
5. Kommentarer.
6. Begäran om ad hoc-möten.
7. Svar på begäran om ad hoc-möten.
8. Begäran om slutgiltig text.
9. Information om att ett uppskov om sex månader har begärts.
10. Den fullständiga texten till det notifierade förslaget.
11. Bakomliggande lagar eller andra föreskrifter.
12. Slutgiltig text.
Meddelandena 1--9 skall vara avfattade på något av den Europeiska  gemenskapens officiella språk
De avslutande parterna skall gemensamt komma överens om administrativa  procedurer för meddelandena, särskilt det exakta angivandet av  notifikationsnummer och -koder samt enskildheter rörande andra  meddelanden.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.