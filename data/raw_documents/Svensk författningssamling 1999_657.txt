Title: Epizootilag (1999:657)
SFS Number: Svensk författningssamling 1999:657
URL: https://www.riksdagen.se/sv/dokument-och-lagar/dokument/svensk-forfattningssamling/epizootilag-1999657_sfs-1999-657/
Source Link: http://rkrattsbaser.gov.se/sfst?bet=1999:657
Amendment Register Link: http://rkrattsbaser.gov.se/sfsr?bet=1999:657
Ministry/Authority: Landsbygds- och infrastrukturdepartementet RSL
Issued: 1999-06-10
Metadata: {"Utfärdad": "1999-06-10", "Ändrad": "t.o.m. SFS 2024:836"}

==================================================

Epizootilag (1999:657)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:657
Departement/myndighet
:   
Landsbygds- och infrastrukturdepartementet RSL
Utfärdad
:   
1999-06-10
Ändrad
:   
t.o.m. SFS 2024:836
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna lag gäller sådana allmänfarliga djursjukdomar som kan spridas genom smitta bland djur eller från djur till människa
(epizootiska sjukdomar).
Med allmänfarliga sjukdomar avses i denna lag sådana sjukdomar som kan utgöra ett allvarligt hot mot människors eller djurs hälsa eller medföra stora ekonomiska förluster för samhället.
De epizootiska sjukdomarna anges i verkställighetsföreskrifter som meddelas av regeringen eller den myndighet som regeringen bestämmer.
Om bekämpning av salmonella och vissa andra zoonoser hos djur finns bestämmelser i zoonoslagen (1999:658).
EU-bestämmelser som lagen kompletterar
1 a §
Lagen kompletterar sådana bestämmelser i EU-förordningar 
(EU-bestämmelser) som faller inom lagens tillämpningsområde.  Regeringen ska i tillkännage vilka grundförordningar som  avses.
I fråga om EU-bestämmelser som faller inom flera lagars  tillämpningsområde ska regeringen på samma sätt som i första  stycket tillkännage vilka bestämmelser som denna lag  kompletterar.
Regeringen eller den myndighet som regeringen bestämmer får  meddela föreskrifter eller i det enskilda fallet fatta de  beslut som behövs för att komplettera EU-bestämmelserna.
Lag (2021:167)
.
Ord och uttryck
1 b §
I denna lag betyder
1. uttrycket offentlig kontroll
a) offentlig kontroll enligt Europaparlamentets och rådets  förordning (EU) 2017/625 av den 15 mars 2017 om offentlig  kontroll och annan offentlig verksamhet för att säkerställa  tillämpningen av livsmedels- och foderlagstiftningen och av  bestämmelser om djurs hälsa och djurskydd, växtskydd och  växtskyddsmedel samt om ändring av Europaparlamentets och  rådets förordningar (EG) nr 999/2001, (EG) nr 396/2005, (EG)  nr 1069/2009, (EG) nr 1107/2009, (EU) nr 1151/2012, (EU) nr 
652/2014, (EU) 2016/429 och (EU) 2016/2031, rådets  förordningar (EG) nr 1/2005 och (EG) nr 1099/2009 och rådets  direktiv 98/58/EG, 1999/74/EG, 2007/43/EG, 2008/119/EG och 
2008/120/EG och om upphävande av Europaparlamentets och rådets  förordningar (EG) nr 854/2004 och (EG) nr 882/2004, rådets  direktiv 89/608/EEG, 89/662/EEG, 90/425/EEG, 91/496/EEG, 
96/23/EG, 96/93/EG och 97/78/EG samt rådets beslut 92/438/EEG 
(förordningen om offentlig kontroll), och
b) kontroll i övrigt av att denna lag och föreskrifter och  beslut som har meddelats med stöd av lagen följs,
2. uttrycket annan offentlig verksamhet
a) annan offentlig verksamhet enligt förordning (EU) 2017/625,  och
b) sådan offentlig verksamhet som i övrigt utförs med stöd av  lagen eller föreskrifter eller beslut som har meddelats med  stöd av lagen, och
3. uttrycket organ med delegerade uppgifter samma sak som i  förordning (EU) 2017/625.
Lag (2021:167)
.
Tillämpning av förordning (EU) 2017/625
1 c §
Förordning (EU) 2017/625 ska tillämpas även i fråga om  offentlig kontroll och annan offentlig verksamhet som faller  utanför förordningens tillämpningsområde.
Lag (2021:167)
.
Förebyggande åtgärder och bekämpning
2 §
Den som har anledning misstänka att en epizootisk sjukdom har drabbat djur i hans vård skall omedelbart anmäla detta till distriktsveterinären eller annan veterinär.
Till dess ett besked av en veterinär föranleder något annat, skall den som har djuren i sin vård göra vad som rimligen kan begäras för att förhindra eller begränsa smittspridning.
Regeringen eller den myndighet som regeringen bestämmer får meddela föreskrifter om vad den enskilde skall göra.
3 §
Om en veterinär har anledning att misstänka att ett fall av epizootisk sjukdom har inträffat, skall han omedelbart göra en undersökning för att fastställa sjukdomens art och i övrigt göra vad som är nödvändigt för att förhindra att smitta sprids.
Den som har djuren i sin vård är skyldig att tåla det intrång och underkasta sig de åtgärder samt lämna den hjälp som behövs för undersökningen. Om det är nödvändigt för undersökningen, får ett djur som misstänks vara smittat avlivas utan ägarens samtycke.
Lag (2005:102)
.
3 a §
En veterinär eller någon annan som i sitt yrke kommer i kontakt med djur eller produkter av djur och som har anledning att misstänka att ett fall av epizootisk sjukdom har inträffat ska skyndsamt anmäla detta till Statens jordbruksverk och länsstyrelsen. Anmälningsskyldigheten gäller även den som är ansvarig för ett laboratorium där sådan sjukdom har konstaterats eller där det finns anledning att misstänka fall av sådan sjukdom.
Länsstyrelsen ska utan dröjsmål underrätta Statens veterinärmedicinska anstalt, distriktsveterinären och den eller de kommunala nämnder som utför uppgifter inom miljö-
och hälsoskyddsområdet. Om det är fråga om en epizootisk sjukdom hos fisk, ska också Havs- och vattenmyndigheten underrättas, och om misstanken gäller sådan epizootisk sjukdom som kan överföras till människor även Livsmedelsverket, Folkhälsomyndigheten och smittskyddsläkaren.
Lag (2013:631)
.
4 §
Om en veterinär har grundad anledning att anta att ett fall av epizootisk sjukdom har inträffat, skall veterinären, i den utsträckning som behövs för att motverka smittspridning, besluta om förbud mot att besöka eller lämna eller utföra transporter till eller från det område där sjukdomsfallet inträffat eller där smitta annars kan antas förekomma
(spärrförklaring).
Ett sådant beslut skall snarast underställas den myndighet som regeringen bestämmer. Myndigheten skall snarast pröva om beslutet skall fortsätta att gälla.
4 a §
Om det finns grundad anledning att anta att ett fall av epizootisk sjukdom har inträffat, skall Jordbruksverket, i den utsträckning det är nödvändigt för att motverka smittspridning, besluta om förbud mot att besöka eller lämna eller utföra transporter eller förflyttningar av djur eller fordon till, från eller inom sådana områden
1. som gränsar till ett område där smitta kan antas förekomma, eller
2. där det annars kan finnas risk för spridning av smitta.
Jordbruksverket får överlämna åt länsstyrelsen eller annan statlig myndighet att fatta beslut enligt första stycket.
Lag (2006:810)
.
5 §
Om det är klarlagt att ett fall av epizootisk sjukdom har inträffat, skall Jordbruksverket besluta om förbud enligt 4 §
för de områden där smitta förekommer, eller om andra begränsningar i hanteringen av djur eller varor, allt i den utsträckning som behövs för att motverka smittspridning
(smittförklaring).
Under samma förutsättningar skall regeringen eller, efter regeringens bemyndigande, Jordbruksverket meddela föreskrifter eller i det enskilda fallet besluta om
1. förbud mot transporter av djur eller varor till, från eller inom områden som gränsar till områden där smitta förekommer eller om andra begränsningar i hanteringen av djur eller varor inom sådana angränsande områden, och
2. förbud mot tillträde till vissa djurstallar eller andra anläggningar där djur hålls (tillträdesförbud) eller särskilda villkor för tillträde till sådana anläggningar.
Jordbruksverket får överlämna åt länsstyrelsen eller annan statlig myndighet att fatta beslut enligt första och andra styckena.
Lag (2006:810)
.
6 §
Regeringen eller den myndighet som regeringen bestämmer får meddela föreskrifter om undantag från bestämmelserna i 4, 4 a och 5 §§.
Lag (2005:102)
.
7 §
Beslut enligt 4, 4 a eller 5 § skall upphävas av Jordbruksverket så snart det blivit klarlagt att det inte längre finns förutsättningar för beslutet.
Jordbruksverket får överlämna åt länsstyrelsen eller annan statlig myndighet att fatta beslut enligt första stycket.
Lag (2006:810)
.
8 §
För att förebygga eller bekämpa epizootiska sjukdomar får regeringen eller den myndighet som regeringen bestämmer meddela föreskrifter eller i det enskilda fallet besluta om
1. slakt eller annan avlivning av djur som är eller misstänks vara smittade eller kan sprida smitta,
2. slakt eller annan avlivning av andra djur,
3. oskadliggörande av döda djur, produkter av djur, andra varor, avfall och annat material som kan sprida smitta,
4. smittrening,
5. vaccination eller annan förebyggande behandling av djur,
6. undersökning av djur och produkter av djur i kontrollsyfte,
7. djurhållning,
8. begränsningar eller andra villkor vad gäller förflyttning av fordon,
9. begränsningar eller andra villkor vad gäller transport eller annan hantering av levande och döda djur, produkter av djur, andra varor, avfall och annat material,
10. registrering eller journalföring av djurtransporter, levande och döda djur, produkter av djur och andra varor, avfall och annat material,
11. dokumentation i fråga om besök på en anläggning där djur hålls,
12. oskadliggörande av skadedjur som sprider smitta,
13. metoder för provtagning och analys,
14. skyldighet att till Jordbruksverket lämna uppgifter som kan ha betydelse för arbetet med att förebygga eller bekämpa epizootiska sjukdomar,
15. annan åtgärd som skall genomföras till följd av beslut av Europeiska kommissionen eller som annars är nödvändig.
Lag (2007:361)
.
9 §
Efter beslut av Jordbruksverket skall
1. innehavare av sådana slakteriinrättningar eller bearbetningsanläggningar som är ställda under offentlig kontroll ställa lokaler och utrustning till förfogande för sådan slakt eller avlivning som avses i 8 § 1 och 2 eller för sådant oskadliggörande som avses i 8 § 3,
2. innehavare av redskap eller annan utrustning som oundgängligen behövs för att förebygga eller bekämpa en epizootisk sjukdom tillhandahålla utrustningen,
3. personal vid slakteriinrättningar eller bearbetningsanläggningar som avses i 1 och de personer som handhar utrustning som avses i 2 delta i förebyggande åtgärder eller bekämpning enligt denna lag.
Jordbruksverket får överlämna åt länsstyrelsen eller annan statlig myndighet att fatta beslut enligt första stycket.
Lag (2006:810)
.
10 §
Om det blivit klarlagt att en epizootisk sjukdom inte längre kan bekämpas med rimliga insatser, får regeringen eller den myndighet som regeringen bestämmer besluta att bekämpningen skall upphöra.
Offentlig kontroll och annan offentlig verksamhet
11 §
Offentlig kontroll utövas av Jordbruksverket och  länsstyrelserna (kontrollmyndigheterna) enligt föreskrifter  som regeringen meddelar.
Annan offentlig verksamhet utförs av kontrollmyndigheterna och  andra statliga myndigheter enligt vad som anges i denna lag  och i föreskrifter som regeringen meddelar.
Lag (2021:167)
.
11 a §
Jordbruksverket samordnar övriga kontrollmyndigheters  verksamhet och lämnar råd och hjälp i denna verksamhet.
Den myndighet som utövar offentlig kontroll ska genom  rådgivning, information och på annat sätt underlätta för den  enskilde att fullgöra sina skyldigheter enligt lagen, de  föreskrifter och beslut som har meddelats med stöd av lagen,  de EU-bestämmelser som lagen kompletterar och de beslut som  har meddelats med stöd av EU-bestämmelserna.
Lag (2021:167)
.
Delegering av vissa uppgifter
11 b §
I förordning (EU) 2017/625 finns bestämmelser om att  vissa uppgifter som ingår i den offentliga kontrollen och  vissa uppgifter i samband med annan offentlig verksamhet får  delegeras till ett organ eller till en fysisk person.
Lag (2021:167)
.
Förvaltningslagens tillämpning
11 c §
Vid offentlig kontroll eller annan offentlig verksamhet  som utförs av ett organ med delegerade uppgifter eller av en  fysisk person som har delegerats vissa uppgifter ska följande  bestämmelser i förvaltningslagen (2017:900) tillämpas:
- 5 § om legalitet, objektivitet och proportionalitet,
- 10 § om partsinsyn,
- 16-18 §§ om jäv,
- 23 § om utredningsansvaret,
- 24 § om när man får lämna uppgifter muntligt,
- 25 § om kommunikation,
- 27 § om dokumentation av uppgifter,
- 31 § om dokumentation av beslut,
- 32 § om motivering av beslut,
- 33 och 34 §§ om underrättelse om innehållet i beslut och hur  ett överklagande går till,
- 36 § om rättelse av skrivfel och liknande, och
- 42 § om vem som får överklaga ett beslut.
Lag (2021:167)
.
Tystnadsplikt
11 d §
Den som i enskild verksamhet utför eller har utfört  offentlig kontroll eller annan offentlig verksamhet får inte  obehörigen röja eller utnyttja det som han eller hon har fått  kännedom om medan uppgifterna utfördes. Detsamma ska gälla den  som i enskild verksamhet utför eller har utfört  laboratorieanalyser, laboratorietester eller  laboratoriediagnostik på prover som tas vid offentlig kontroll  och annan offentlig verksamhet.
I det allmännas verksamhet tillämpas offentlighets- och  sekretesslagen (2009:400) i stället för första stycket.
Lag (2021:167)
.
Föreskrifter om offentlig kontroll och annan offentlig  verksamhet
11 e §
Regeringen eller den myndighet som regeringen bestämmer  får meddela föreskrifter om
1. hur ett organ med delegerade uppgifter eller en fysisk  person som har delegerats vissa uppgifter ska bedriva  offentlig kontroll och annan offentlig verksamhet,
2. skyldighet för ett organ med delegerade uppgifter eller en  fysisk person som har delegerats vissa uppgifter att lämna  information till Jordbruksverket, och
3. skyldighet för ett organ med delegerade uppgifter eller en  fysisk person som har delegerats vissa uppgifter att lämna  information och ge in handlingar till den myndighet som har  delegerat uppgiften.
Lag (2021:167)
.
Rätt till upplysningar och tillträde
12 §
En kontrollmyndighet, en officiell veterinär som har  förordnats enligt lagen (2009:1254) om officiella veterinärer,  ett organ med delegerade uppgifter eller en fysisk person som  har delegerats vissa uppgifter har, i den utsträckning det  behövs för den offentliga kontrollen, rätt att
1. på begäran få upplysningar och ta del av handlingar, och
2. få tillträde till områden, anläggningar, byggnader, lokaler  och andra utrymmen för att där besiktiga djuren, göra  undersökningar och ta prover.
Det som sägs i första stycket gäller också den som utför annan  offentlig verksamhet.
Lag (2021:167)
.
EU-institutionernas rätt till upplysningar och tillträde
12 a §
Bestämmelserna i 12 § gäller också för Europeiska  kommissionen och Europeiska revisionsrätten och för  inspektörer och experter som utsetts av dessa institutioner i  den utsträckning det behövs för att kontrollera att Sverige  följer
1. de EU-bestämmelser som lagen kompletterar, och
2. EU-bestämmelser om unionens medfinansiering av åtgärder  inom lagens tillämpningsområde.
Bestämmelserna i 12 § och första stycket ska inte tillämpas  vid kontroller och inspektioner på plats som utförs enligt  lagen (2017:244) om kontroller och inspektioner på plats av  Europeiska byrån för bedrägeribekämpning.
Lag (2021:167)
.
Skyldighet att lämna hjälp
12 b §
Bestämmelser om skyldighet för den som är föremål för  offentlig kontroll eller annan offentlig verksamhet att lämna  den hjälp som behövs för att kontrollen eller verksamheten ska  kunna utföras, finns i artikel 15.2 och 15.6 i förordning (EU) 
2017/625.
Lag (2021:167)
.
Förelägganden
13 §
Utöver vad som följer av de EU-bestämmelser som lagen  kompletterar får en kontrollmyndighet besluta de förelägganden  som behövs för att denna lag, de föreskrifter och beslut som  har meddelats med stöd av lagen, de EU-bestämmelser som lagen  kompletterar och de beslut som har meddelats med stöd av EU-
bestämmelserna ska följas.
Förelägganden enligt denna lag eller enligt de EU-bestämmelser  som lagen kompletterar får förenas med vite.
Lag (2021:167)
.
Rättelse
13 a §
Om någon inte fullgör sina skyldigheter enligt lagen,  de föreskrifter och beslut som har meddelats med stöd av  lagen, de EU-bestämmelser som lagen kompletterar eller de  beslut som har meddelats med stöd av EU-bestämmelserna, får  kontrollmyndigheten besluta om rättelse på hans eller hennes  bekostnad.
Lag (2021:167)
.
Hjälp av Polismyndigheten
14 §
Polismyndigheten ska lämna den hjälp som behövs för utövande av offentlig kontroll eller verkställighet av beslut enligt lagen, de föreskrifter eller beslut som har meddelats med stöd av lagen, de EU-bestämmelser som kompletteras av lagen eller de beslut som har meddelats med stöd av EU-bestämmelserna.
Hjälp enligt första stycket får begäras endast om
1. det på grund av särskilda omständigheter kan befaras att åtgärden inte kan utföras utan att en polismans särskilda befogenheter enligt 10 § polislagen (1984:387) behöver tillgripas, eller
2. det annars finns synnerliga skäl.
Lag (2014:701)
.
Ersättning
15 §
Staten ska ersätta den som på grund av föreskrifter eller  beslut som har meddelats med stöd av lagen eller på grund av  beslut som har meddelats med stöd av de EU-bestämmelser som  lagen kompletterar, drabbas av
1. förlust på grund av att husdjur eller andra än vilt levande  djur avlivas eller dör till följd av biverkningar av  vaccination eller av annan behandling,
2. kostnader på grund av saneringsåtgärder,
3. produktionsbortfall,
4. annan inkomstförlust än produktionsbortfall.
Ersättning för produktionsbortfall lämnas med femtio procent  av den kostnad eller förlust som bortfallet medför. I övrigt  lämnas full ersättning.
Full ersättning för produktionsbortfall lämnas vid utbrott  eller vid misstanke om utbrott av sådana särskilt allvarliga  epizootiska sjukdomar som anges i föreskrifter meddelade av  regeringen.
Lag (2021:167)
.
16 §
Ersättning enligt denna lag kan jämkas om den  ersättningsberättigade uppsåtligen eller genom vårdslöshet  själv har medverkat till kostnaden eller förlusten. Detsamma  gäller om den ersättningsberättigade vägrar att rätta sig  efter en föreskrift eller ett beslut som har meddelats med  stöd av lagen eller ett beslut som har meddelats med stöd av  de EU-bestämmelser som lagen kompletterar.
Lag (2021:167)
.
17 §
Regeringen eller den myndighet som regeringen bestämmer  får meddela föreskrifter om att
1. ersättning inte lämnas för kontrollåtgärder eller  förebyggande åtgärder som vidtas enligt lagen eller enligt  föreskrifter som har meddelats med stöd av lagen eller enligt  de EU-bestämmelser som lagen kompletterar,
2. det till grund för ersättningen för en sådan förlust eller  kostnad som anges i 15 § första stycket 1 eller 2 ska läggas  ett visst högsta värde på djur eller annan egendom som ska  ersättas,
3. ersättning enligt 15 § får lämnas enligt viss angiven  schablon.
Lag (2021:167)
.
18 §
Den som har deltagit i förebyggande åtgärder eller  bekämpning enligt denna lag eller enligt de EU-bestämmelser  som lagen kompletterar har rätt till ersättning av staten för  arbete och tidsspillan samt för resa och uppehälle.
Den som har ställt en lokal eller utrustning till förfogande  för de ändamål som anges i första stycket har rätt till  ersättning av staten för sina kostnader och för förlorad  avkastning eller nytta.
Lag (2021:167)
.
19 §
Regeringen eller den myndighet som regeringen bestämmer får meddela föreskrifter om krav på ansökan om ersättning och om tidsfrister för en sådan ansökan.
Lag (2007:361)
.
Straffbestämmelser m.m.
20 §
Till böter eller fängelse i högst ett år döms den som med  uppsåt eller av oaktsamhet
1. underlåter att göra anmälan enligt 2 § eller bryter mot en  föreskrift som har meddelats med stöd av 2 §,
2. bryter mot ett beslut enligt 4 §, 4 a § eller mot en  föreskrift eller ett beslut som har meddelats med stöd av 5  eller 8 §, eller
3. bryter mot bestämmelserna i Europaparlamentets och rådets  förordning (EG) nr 999/2001 om hantering av specificerat  riskmaterial, om framställning eller användning av animaliska  produkter eller om överlåtelse av djur eller andra produkter  än livsmedel.
I ringa fall ska det inte dömas till ansvar.
Det ska inte dömas till ansvar enligt denna lag för en gärning  som omfattas av ett föreläggande om vite om gärningen ligger  till grund för en ansökan om utdömande av vitet.
Lag (2024:836)
.
Överklagande m.m.
21 §
Beslut enligt denna lag, enligt de föreskrifter som har  meddelats med stöd av lagen eller enligt de EU-bestämmelser  som lagen kompletterar får överklagas till allmän  förvaltningsdomstol. En veterinärs beslut enligt 4 § får dock  inte överklagas.
Prövningstillstånd krävs vid överklagande till kammarrätten.
Lag (2021:167)
.
21 a §
Vid överklagande av ersättningsbeslut som har  fattats med stöd av bestämmelserna om schablon i 17 § ska  Jordbruksverket snarast ompröva beslutet om överklagandet  inte ska avvisas enligt 45 § förvaltningslagen (2017:900).
Om Jordbruksverket ändrar det överklagade beslutet, ska  verket även överlämna det nya beslutet till överinstansen.  Överklagandet ska anses omfatta det nya beslutet.
Lag (2018:809)
.
21 b §
Jordbruksverket ska föra det allmännas talan i allmän  förvaltningsdomstol, om det överklagade beslutet har meddelats  av en officiell veterinär som förordnats enligt lagen 
(2009:1254) om officiella veterinärer.
Den myndighet som har delegerat uppgiften att utöva offentlig  kontroll eller annan offentlig verksamhet till ett organ eller  till en fysisk person ska föra det allmännas talan i allmän  förvaltningsdomstol, om det överklagade beslutet har meddelats  av ett sådant organ eller en sådan fysisk person.
Lagen (1986:1142) om överklagande av beslut av enskilda organ  med offentliga förvaltningsuppgifter ska gälla även för  överklagande av beslut som har meddelats av en fysisk person  som har delegerats vissa uppgifter.
Lag (2021:167)
.
22 §
Beslut enligt denna lag, enligt de föreskrifter som har  meddelats med stöd av lagen eller enligt de EU-bestämmelser  som lagen kompletterar ska gälla omedelbart, om inte något  annat beslutas.
Lag (2021:167)
.
Övergångsbestämmelser
1999:657
1. Denna lag träder i kraft den 1 oktober 1999 då epizootilagen
(1980:369) skall upphöra att gälla.
2. Den äldre lagen gäller dock fortfarande i de fall där beslut enligt 4 § i den lagen har fattats före den 1 oktober 1999.
2007:361
1. Denna lag träder i kraft den 1 juli 2007.
2. I fråga om ersättningsanspråk som har uppkommit före den 1 juli 2007 tillämpas 17 § 3 och 19 § i dess äldre lydelse.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.