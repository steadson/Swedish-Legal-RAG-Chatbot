Title: Inkassolag (1974:182)
SFS Number: Svensk författningssamling 1974:182
URL: https://www.riksdagen.se/sv/dokument-och-lagar/dokument/svensk-forfattningssamling/inkassolag-1974182_sfs-1974-182/
Source Link: http://rkrattsbaser.gov.se/sfst?bet=1974:182
Amendment Register Link: http://rkrattsbaser.gov.se/sfsr?bet=1974:182
Ministry/Authority: Justitiedepartementet L2
Issued: 1974-04-26
Metadata: {"Utfärdad": "1974-04-26", "Ändrad": "t.o.m. SFS 2024:801"}

==================================================

Inkassolag (1974:182)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1974:182
Departement/myndighet
:   
Justitiedepartementet L2
Utfärdad
:   
1974-04-26
Ändrad
:   
t.o.m. SFS 2024:801
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna lag gäller indrivning av egen eller annans fordran genom krav eller annan inkassoåtgärd (inkassoverksamhet). Med inkassoåtgärd förstås åtgärd som innebär annan påtryckning på gäldenären än angivande av tid för betalning eller uppgift om att fordringen, om den inte betalas, kommer att överlämnas till någon annan för inkasso.
Beträffande enskilda personers indrivning av egna eller närståendes fordringar och dödsbons indrivning av egna fordringar tillämpas lagen endast om fordringen har uppkommit i näringsverksamhet eller har övertagits för indrivning. Som närstående till en indrivare anses den som är gift med indrivaren eller är syskon eller släkting i rätt upp- eller nedstigande led till indrivaren eller är besvågrad med honom eller henne i rätt upp- eller nedstigande led eller så att den ene är gift med den andres syskon samt den som på annat sätt står indrivaren personligen särskilt nära.
Lagen gäller ej Kronofogdemyndighetens verksamhet.
Lag (2006:691)
.
Tillstånd för viss inkassoverksamhet
2 §
Inkassoverksamhet som avser indrivning av fordringar för  någon annans räkning eller fordringar som har övertagits för  indrivning, får bedrivas endast efter tillstånd av  Finansinspektionen.
Om inkassoverksamheten utgör ett underordnat led i en annan  verksamhet och inte någon av verksamheterna utgör  näringsverksamhet, eller om inkassoverksamheten bedrivs av ett  företag för ett annat företag inom samma koncern, behövs  tillstånd endast i fall då inkassoverksamheten avser  fordringar som tillkommer eller har övertagits från någon som  inte utan tillstånd enligt denna lag hade kunnat driva in  fordringarna.
Tillstånd behövs inte för inkassoverksamhet som bedrivs av  företag som står under Finansinspektionens tillsyn enligt  någon annan författning eller av advokater.
Lag (2023:716)
.
3 §
Tillstånd får meddelas endast om verksamheten kan antas  bli bedriven på ett sakkunnigt och omdömesgillt sätt.
Tillstånd får meddelas för en tid av högst tio år i sänder.  Tillståndet får förenas med villkor om hur verksamheten ska  bedrivas och om skyldighet att anmäla ändring av förhållanden  som har haft betydelse för tillståndet.
Lag (2023:716)
.
Regler för inkassoverksamhet
4 §
Inkassoverksamhet ska bedrivas enligt god inkassosed. I  det ingår att se till att en gäldenär inte drabbas av onödig  skada eller olägenhet eller utsätts för otillbörlig  påtryckning eller någon annan otillbörlig inkassoåtgärd.
Regeringen eller den myndighet som regeringen bestämmer får  meddela föreskrifter om god inkassosed.
Lag (2023:716)
.
5 §
Krav mot en gäldenär skall framställas skriftligt. Kravet skall innehålla tydlig uppgift om borgenärens namn och om det förhållande som fordringen grundar sig på. Är det fråga om en fordran som har överlåtits eller pantsatts och kan gäldenären på grund härav ej med befriande verkan betala till överlåtaren eller pantsättaren, skall kravet innehålla en tydlig upplysning om detta förhållande. I krav bör lämnas anvisning om lämpligt betalningssätt.
I krav skall vad som fordras i kapital, ränta och ersättning för kostnader anges var för sig. I fråga om ränta skall särskilt anges beloppet av upplupen ränta, räntesatsen samt den tid och det kapitalbelopp som ligger till grund för ränteberäkningen.
I samband med krav skall anges viss skälig tid inom vilken gäldenären har att betala frivilligt eller anmäla om han har någon invändning mot kravet.
Lag (1981:738)
.
6 §
Rättslig åtgärd med anledning av fordran får ej vidtagas förrän gäldenären tillställts krav som avses i 5§ och den angivna tiden löpt ut.
7 §
Bestämmelsen i 6§ gäller ej, om gäldenären uppenbarligen söker undandraga sig att betala eller om det annars föreligger särskilda skäl att frångå vad som föreskrivs där.
Lag (1981:738)
.
8 §
Föreligger sannolika skäl för att fordran ej är lagligen grundad eller framstår fordringen annars som obefogad, bör inkassoåtgärd ej vidtagas.
Verkan av viss betalning
9 §
Betalning som gäldenären erlagt till den som har uppdrag att driva in fordran är gällande mot borgenären.
Hantering av inkasserade medel
10 §
Medel som har inkasserats för annans räkning skall hållas avskilda.
Har medlen uppburits i inkassoverksamhet som inte är av tillfällig natur och inte avser endast enstaka fordringar, skall de utan dröjsmål insättas på räkning i bank eller motsvarande.
Om den som får en borgenärs uppdrag att driva in en fordran har ett annat, fortlöpande uppdrag av borgenären att i väsentlig omfattning uppbära medel för dennes räkning utan skyldighet att hålla dessa medel avskilda, kan parterna skriftligen överenskomma om undantag från första stycket.
Medel som har inkasserats för annans räkning skall utan dröjsmål redovisas till denne, om ej annat har avtalats.
Lag (1981:738)
.
Register i inkassoverksamhet
10 a §
Ett register som avser gäldenärer och som används i  tillståndspliktig inkassoverksamhet får överlåtas eller  upplåtas till någon annan endast efter medgivande av  Finansinspektionen.
Den som upphör med tillståndspliktig inkassoverksamhet eller  som avser att flytta en sådan verksamhet till ett annat land  eller att kassera ett register som avser gäldenärer och som  används i sådan verksamhet ska anmäla detta till  Finansinspektionen. Inspektionen beslutar i sådana fall hur  ett register som berörs av åtgärden ska hanteras.
Lag (2023:716)
.
Tystnadsplikt i inkassoverksamhet
11 §
Den som är eller har varit verksam i en inkassoverksamhet som avser indrivning av fordringar för någon annans räkning eller fordringar som har övertagits för indrivning får inte obehörigen röja eller utnyttja vad han eller hon till följd därav har fått veta om enskildas personliga förhållanden eller om yrkes- eller affärshemligheter. Detta gäller dock inte i fråga om inkassoverksamhet som är av tillfällig natur och avser endast enstaka fordringar.
Första stycket tillämpas inte i fråga om den som enligt någon annan författning är underkastad en motsvarande tystnadsplikt. I det allmännas verksamhet tillämpas bestämmelserna i offentlighets- och sekretesslagen
(2009:400).
Lag (2009:415)
.
Kostnader för inkassoåtgärder
12 §
Om gäldenärers skyldighet att ersätta kostnader för inkassoåtgärder finns särskilda bestämmelser.
Lag (1981:738)
.
Tillsyn m.m.
13 §
Finansinspektionen utövar tillsyn över att denna lag  följs. Inspektionens tillsyn omfattar dock inte verksamhet som  bedrivs av advokater.
Tillsynen ska utövas så att den inte orsakar större kostnader  eller olägenheter än som är nödvändigt.
Lag (2023:716)
.
14 §
Finansinspektionen får genomföra en undersökning på plats  hos den som bedriver inkassoverksamhet och ta del av alla  handlingar som rör verksamheten.
Den som bedriver verksamheten ska lämna de upplysningar om  verksamheten som Finansinspektionen begär för sin tillsyn.
Om den som bedriver verksamheten inte ger tillgång till en  handling eller inte lämnar en upplysning i ett fall som avses  i denna paragraf, får Finansinspektionen förelägga vite.
Lag (2023:716)
.
15 §
Om Finansinspektionens tillsyn föranleder det, får  inspektionen meddela villkor om hur inkassoverksamheten ska  bedrivas och om skyldighet att anmäla ändring av förhållanden  som har haft betydelse för tillståndet att bedriva  inkassoverksamheten. Ett villkor om hur inkassoverksamheten  ska bedrivas får förenas med vite.
Om den som har fått tillstånd att bedriva inkassoverksamhet  åsidosätter någon bestämmelse i denna lag eller villkor som  har meddelats med stöd av lagen och inte gör rättelse, eller  om förutsättningarna för tillståndet i övrigt inte längre är  uppfyllda, får Finansinspektionen återkalla tillståndet.
Lag (2023:716)
.
16 §
Har upphävts genom
lag (1980:969)
.
16 §
De som bedriver inkassoverksamhet ska med årliga avgifter  bekosta Finansinspektionens verksamhet enligt denna lag.
Finansinspektionen får ta ut avgifter för ansökningar och  anmälningar enligt denna lag.
Regeringen får meddela föreskrifter om avgifterna.
Lag (2023:716)
.
Straff och skadestånd m.m.
17 §
Till böter eller fängelse i högst ett år döms den som uppsåtligen eller av oaktsamhet
1. utan föreskrivet tillstånd vidtar en åtgärd som utgör inkassoverksamhet enligt denna lag,
2. bryter mot föreskrift enligt 3 § andra stycket eller 15 §
första stycket att anmäla ändring av visst förhållande,
3. bryter mot 10 a § första stycket eller andra stycket första meningen eller mot föreskrift som har meddelats enligt 10 a §
andra stycket andra meningen, eller
4. lämnar osann uppgift i sådana fall som avses i 14 § andra stycket.
Lag (1999:73)
.
17 a §
Om inkassoverksamhet har bedrivits utan föreskrivet  tillstånd, ska ett register som avser gäldenärer och som har  använts i verksamheten förverkas, om det inte är uppenbart  oskäligt. Detsamma gäller, om ett register har överlåtits  eller upplåtits i strid med 10 a § första stycket eller om  föreskrift som har meddelats enligt 10 a § andra stycket andra  meningen inte har följts.
Lag (2024:801)
.
18 §
Den som bedriver inkassoverksamhet skall ersätta skada som till följd av verksamheten tillfogas någon genom otillbörlig påtryckning eller annan otillbörlig inkassoåtgärd. Vid bedömande om och i vad mån skada har uppstått tages hänsyn även till lidande och andra omständigheter av annan än rent ekonomisk betydelse.
19 §
Finansinspektionens beslut enligt denna lag får  överklagas till allmän förvaltningsdomstol. Justitiekanslern  får föra talan för att ta till vara allmänna intressen.
Prövningstillstånd krävs vid överklagande till kammarrätten av  beslut om föreläggande av vite.
Lag (2023:716)
.
Övergångsbestämmelser
1994:1398
Denna lag träder i kraft den 1 januari 1995. Beslut som har meddelats före ikraftträdandet överklagas enligt äldre bestämmelser.
1998:381
Denna lag träder i kraft den 1 oktober 1998. I fråga om överklagande av beslut som meddelats före ikraftträdandet gäller äldre bestämmelser.
2023:716
1. Denna lag träder i kraft den 1 januari 2024.
2. Ett tillstånd att bedriva inkassoverksamhet som har  beviljats före ikraftträdandet gäller fortfarande. För  verksamhet som bedrivs av en kreditförvaltare gäller dock  tidigare beslut om tillstånd längst till och med den 29 juni 
2024 eller till det tidigare datum då tillstånd för  kreditförvaltning enligt lagen (2023:714) om förvärv och  förvaltning av nödlidande kreditavtal beviljas.
3. Ansökningar om tillstånd som har gjorts hos  Integritetsskyddsmyndigheten men som ännu inte har avgjorts  ska vid ikraftträdandet överlämnas till Finansinspektionen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.