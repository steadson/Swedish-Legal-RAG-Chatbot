Title: Lag (2022:1657) om tvistlösning inom ramen för vissa kollektiva hyresförhandlingar
SFS Number: Svensk författningssamling 2022:1657
URL: https://www.riksdagen.se/sv/dokument-och-lagar/dokument/svensk-forfattningssamling/lag-20221657-om-tvistlosning-inom-ramen-for_sfs-2022-1657/
Source Link: http://rkrattsbaser.gov.se/sfst?bet=2022:1657
Amendment Register Link: http://rkrattsbaser.gov.se/sfsr?bet=2022:1657
Ministry/Authority: Justitiedepartementet L1
Issued: 2022-12-01
Metadata: {"Utfärdad": "2022-12-01"}

==================================================

Lag (2022:1657) om tvistlösning inom ramen för vissa kollektiva hyresförhandlingar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1657
Departement/myndighet
:   
Justitiedepartementet L1
Utfärdad
:   
2022-12-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens innehåll
1 §
I denna lag finns bestämmelser om förfarandet vid sådana  hyrestvister mellan parterna i en förhandlingsordning för  vilka hyresnämnden har utsett en särskild skiljeman enligt 
23 a § hyresförhandlingslagen (1978:304).
Förfarandet
2 §
Skiljemannen ska handlägga tvisten opartiskt,  ändamålsenligt och snabbt.
3 §
En part ska till skiljemannen ange sina yrkanden. Parten  ska också ange de omständigheter och den utredning som  åberopas.
En parts skriftliga utredning ska lämnas till skiljemannen.
4 §
En part ska få del av det material som den andra parten  har lämnat till skiljemannen och ges tillfälle att yttra sig  över det i den omfattning som det behövs.
5 §
Ett sammanträde ska hållas om det behövs.
6 §
Om parterna begär det ska skiljemannen medla mellan dem.
7 §
Om en skiljeman handlägger två eller flera tvister som  avser samma ort, får tvisterna handläggas tillsammans om det  begärs av en part och är lämpligt med hänsyn till de  omständigheter och den utredning som parterna har åberopat.
8 §
Om parterna begär det ska skiljemannen anlita en ekonomisk  expert att biträda honom eller henne. Skiljemannen får även i  annat fall anlita en sådan expert, om det kan antas vara till  fördel för prövningen.
Prövningen av en tvist
9 §
Skiljemannen avgör tvisten genom en skriftlig  rekommendation till parterna.
En rekommendation ska meddelas parterna senast sex veckor  efter det att hyresnämnden utsåg skiljemannen. Om det finns  särskilda skäl, får en rekommendation dock meddelas senare.
10 §
Skiljemannen ska pröva tvisten utifrån de yrkanden som  parterna har framställt och de omständigheter som de har  åberopat.
Om parterna är överens om vilka omständigheter som ska ha  betydelse för ändring av hyresnivån, ska skiljemannen pröva  tvisten med utgångspunkt i dessa.
Skyldighet att ingå en förhandlingsöverenskommelse
11 §
Parterna ska, om de inte har avtalat om något annat,  omsätta en rekommendation i en förhandlingsöverenskommelse  enligt 19 § hyresförhandlingslagen (1978:304) inom 14 dagar  från det att rekommendationen meddelades.
En part som inte medverkar till att en rekommendation omsätts  i en förhandlingsöverenskommelse är skyldig att ersätta  motparten för den skada som uppstår till följd av detta, om  parterna inte har avtalat om något annat.
Kostnader
12 §
Skiljemannen har rätt till skälig ersättning för arbete  och utlägg.
Hyresvärden, eller hyresvärden och  fastighetsägarorganisationen om även den är part, och  hyresgästorganisationen ska betala hälften vardera av  skiljemannens ersättning, om parterna inte har avtalat om en  annan fördelning. I förhållande till skiljemannen svarar  parterna solidariskt för ersättningen.
Parterna ska stå för sina egna kostnader, om de inte har  avtalat om något annat.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.