Title: Lag (2024:488) om personuppgiftsbehandling i vissa ärenden om stöd till civilsamhället
SFS Number: Svensk författningssamling 2024:488
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024488-om-personuppgiftsbehandling-i-vissa_sfs-2024-488/
Source Link: http://rkrattsbaser.gov.se/sfst?bet=2024:488
Amendment Register Link: http://rkrattsbaser.gov.se/sfsr?bet=2024:488
Ministry/Authority: Socialdepartementet
Issued: 2024-06-20
Metadata: {"Utfärdad": "2024-06-20"}

==================================================

Lag (2024:488) om personuppgiftsbehandling i vissa ärenden om stöd till civilsamhället
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:488
Departement/myndighet
:   
Socialdepartementet
Utfärdad
:   
2024-06-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens syfte
1 §
Syftet med denna lag är att ge myndigheter och enskilda  organ som handlägger ärenden om statligt reglerat stöd till  civilsamhället möjlighet att behandla personuppgifter på ett  ändamålsenligt sätt och att skydda människor mot att deras  personliga integritet kränks vid sådan behandling.
Lagens tillämpningsområde
2 §
Denna lag gäller vid behandling av personuppgifter i  verksamhet med handläggning av sådana ärenden om statligt  reglerat stöd till civilsamhället som omfattas av ett villkor  om att en organisations verksamhet inte får utövas i strid med  samhällets grundläggande värderingar.
Lagen gäller endast om behandlingen av personuppgifter är helt  eller delvis automatiserad eller om personuppgifterna ingår i  eller kommer att ingå i ett register.
Förhållandet till annan reglering
3 §
Denna lag kompletterar Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av personuppgifter  och om det fria flödet av sådana uppgifter och om upphävande  av direktiv 95/46/EG (allmän dataskyddsförordning), här  benämnd EU:s dataskyddsförordning.
4 §
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
Personuppgiftsansvar
5 §
En myndighet eller ett enskilt organ som handlägger  ärenden om statligt reglerat stöd till civilsamhället är  personuppgiftsansvarig för den behandling av personuppgifter  som myndigheten eller organet utför inom en sådan verksamhet.
Ändamål med personuppgiftsbehandlingen
6 §
Personuppgifter får behandlas om det är nödvändigt för  handläggningen av ett ärende om stöd.
7 §
Personuppgifter som avses i artikel 9.1 i EU:s  dataskyddsförordning (känsliga personuppgifter) och uppgifter  som avses i artikel 10 i EU:s dataskyddsförordning (uppgifter  som rör fällande domar i brottmål eller lagöverträdelser som  innefattar brott) får behandlas under de förutsättningar som  anges i 6 §.
8 §
Personuppgifter som behandlas enligt denna lag får  behandlas även för andra ändamål, under förutsättning att  uppgifterna inte behandlas på ett sätt som är oförenligt med  det ändamål för vilket uppgifterna samlades in.
Tillgången till personuppgifter
9 §
Tillgången till personuppgifter ska begränsas till vad var  och en behöver för att kunna fullgöra sina arbetsuppgifter.
Sökbegränsningar
10 §
Det är förbjudet att utföra sökningar i syfte att få fram  ett urval av personer grundat på känsliga personuppgifter  eller uppgifter som rör fällande domar i brottmål eller  lagöverträdelser som innefattar brott.
Längsta tid som personuppgifter får behandlas
11 §
Personuppgifter får inte behandlas under längre tid än  vad som är nödvändigt med hänsyn till ändamålet med  behandlingen.
Första stycket hindrar inte att en behörig myndighet arkiverar  och bevarar allmänna handlingar eller att arkivmaterial lämnas  till en arkivmyndighet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.