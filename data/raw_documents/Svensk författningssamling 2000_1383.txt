Title: Lag (2000:1383) om kommunernas bostadsförsörjningsansvar
SFS Number: Svensk författningssamling 2000:1383
URL: https://www.riksdagen.se/sv/dokument-och-lagar/dokument/svensk-forfattningssamling/lag-20001383-om-kommunernas_sfs-2000-1383/
Source Link: http://rkrattsbaser.gov.se/sfst?bet=2000:1383
Amendment Register Link: http://rkrattsbaser.gov.se/sfsr?bet=2000:1383
Ministry/Authority: Landsbygds- och infrastrukturdepartementet BB
Issued: 2000-12-14
Metadata: {"Utfärdad": "2000-12-14", "Ändrad": "t.o.m. SFS 2025:70"}

==================================================

Lag (2000:1383) om kommunernas bostadsförsörjningsansvar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2000:1383
Departement/myndighet
:   
Landsbygds- och infrastrukturdepartementet BB
Utfärdad
:   
2000-12-14
Ändrad
:   
t.o.m. SFS 2025:70
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Planering av kommunens bostadsförsörjning
1 §
Varje kommun ska planera för bostadsförsörjningen i  kommunen. Planeringen ska syfta till att skapa förutsättningar  för alla i kommunen att leva i goda bostäder och främja att  ändamålsenliga åtgärder för bostadsförsörjningen förbereds och  genomförs.
Vid planeringen ska kommunen samråda med berörda kommuner och  ta hänsyn till behovet av samordning i frågor om  bostadsförsörjning. Kommunen ska ge länsstyrelsen och regionen  tillfälle att yttra sig.
Lag (2025:70)
.
2 §
Kommunfullmäktige ska under varje mandatperiod anta en  handlingsplan för bostadsförsörjningen. Handlingsplanen ska  redovisa
1. behovet av tillskott av bostäder i kommunen,
2. kommunens mål för bostadsbyggande och utveckling av  bostadsbeståndet,
3. kommunens planerade åtgärder för att nå sina mål, och
4. hur kommunen har tagit hänsyn till relevanta nationella och  regionala mål, planer och program som är av betydelse för  bostadsförsörjningen.
Uppgifterna i handlingsplanen ska särskilt grundas på en  analys av den demografiska utvecklingen,  marknadsförutsättningarna och de bostadsbehov som inte  tillgodoses på den lokala bostadsmarknaden. Analysen ska  genomföras med stöd av ett underlag som Boverket förser  kommunen med och det ytterligare underlag som kommunen behöver  för analysen.
Om förutsättningarna för den antagna planen ändras under  mandatperioden, ska kommunfullmäktige anta en ny uppdaterad  handlingsplan.
Lag (2025:70)
.
3 §
Länsstyrelsen ska lämna kommunerna i länet råd, information och underlag för deras planering av bostadsförsörjningen. Länsstyrelsen ska uppmärksamma kommunerna på behovet av samordning mellan kommuner i frågor om bostadsförsörjning och verka för att sådan samordning kommer till stånd.
Lag (2013:866)
.
4 §
I 2 kap. 3 § tredje stycket plan- och bygglagen (2010:900)  finns en bestämmelse om att kommunens handlingsplan för  bostadsförsörjningen ska vara vägledande för kommunens  planläggning i fråga om bostadsbyggande och utveckling av  bostadsbeståndet.
Lag (2025:70)
.
5 §
En kommun ska lämna regeringen de uppgifter om kommunens bostadsförsörjningsplanering som regeringen begär.
Lag (2013:866)
.
6 §
Om kommunens handlingsplan för bostadsförsörjningen saknar  redovisning i någon del som avses i 2 § första stycket 4, får  regeringen förelägga kommunen att anta en ny handlingsplan.
Lag (2025:70)
.
Samordning mellan kommuner när bostadförsörjningsåtgärder  vidtas
7 §
När kommunen vidtar åtgärder för bostadsförsörjning ska  kommunen ta hänsyn till behovet av samordning med andra  kommuner.
Lag (2025:70)
.
Kommunal bostadsförmedling
8 §
Om det behövs för att främja bostadsförsörjningen, ska en  kommun anordna bostadsförmedling. Om två eller flera kommuner  behöver gemensam bostadsförmedling, ska de kommunerna anordna  sådan bostadsförmedling.
Lag (2025:70)
.
9 §
Regeringen får förelägga en kommun att anordna kommunal  bostadsförmedling.
Lag (2025:70)
.
10 §
En kommunal bostadsförmedling som förmedlar lägenheter i  turordning efter kötid får ta ut en avgift för rätten att stå  i kö (köavgift) av den hyressökande.
Köavgiften får tas ut för högst ett år i taget med det belopp  och enligt de grunder som kommunen bestämmer.
Köavgiften får tas ut även om
1. lägenheter reserveras för sökande i kön eller fördelas  enligt ett förturssystem, eller
2. förmedlingsersättning tas ut vid yrkesmässig  bostadsförmedling som avses i 12 kap. 65 a § jordabalken.
Lag (2025:70)
.
Övergångsbestämmelser
2013:866
1. Denna lag träder i kraft den 1 januari 2014.
2. Äldre föreskrifter gäller fortfarande för riktlinjer för bostadsförsörjning som antagits före den 1 januari 2014.
2022:385
1. Denna lag träder i kraft den 1 oktober 2022.
2. Äldre föreskrifter gäller fortfarande för riktlinjer för  bostadsförsörjningen som antagits före den 1 oktober 2022.
2025:70
1. Denna lag träder i kraft den 1 mars 2025.
2. Bestämmelserna i 2 § i den nya lydelsen ska tillämpas  första gången senast under den mandatperiod som inleds efter  ordinarie val 2026.
3. Bestämmelserna i 1, 4 och 6 §§ i den äldre lydelsen gäller  fortfarande för riktlinjer som antagits enligt 1 § tredje  stycket i den äldre lydelsen till dess riktlinjerna har  ersatts med en handlingsplan enligt 2 § i den nya lydelsen,  dock längst till utgången av den mandatperiod som inleds efter  ordinarie val 2026.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.