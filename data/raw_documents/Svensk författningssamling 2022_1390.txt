Title: Förordning (2022:1390) om statligt stöd för idébanker inom holdingbolag vid universitet och högskolor
SFS Number: Svensk författningssamling 2022:1390
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221390-om-statligt-stod-for_sfs-2022-1390/
Source Link: http://rkrattsbaser.gov.se/sfst?bet=2022:1390
Amendment Register Link: http://rkrattsbaser.gov.se/sfsr?bet=2022:1390
Ministry/Authority: Utbildningsdepartementet
Issued: 2022-08-25
Metadata: {"Utfärdad": "2022-08-25"}

==================================================

Förordning (2022:1390) om statligt stöd för idébanker inom holdingbolag vid universitet och högskolor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1390
Departement/myndighet
:   
Utbildningsdepartementet
Utfärdad
:   
2022-08-25
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statligt stöd  till holdingbolag vid universitet och högskolor för verksamhet  som bedrivs i form av en idébank.
Med idébank avses sådan verksamhet inom holdingbolagen som  syftar till att ta till vara forskningsresultat som forskare  inte driver vidare till kommersialisering.
2 §
Förordningen är meddelad med stöd av 8 kap. 7 §  regeringsformen.
Ord och uttryck
3 §
Ord och uttryck som används i denna förordning har samma  betydelse som i kommissionens förordning (EU) nr 651/2014 av  den 17 juni 2014 genom vilken vissa kategorier av stöd  förklaras förenliga med den inre marknaden enligt artiklarna 
107 och 108 i fördraget.
Förutsättningar för stöd
4 §
Stöd får endast lämnas i enlighet med de villkor och till  sådana åtgärder som anges i kapitel I och artikel 28 i  kommissionens förordning (EU) nr 651/2014.
5 §
Stöd enligt denna förordning får lämnas som bidrag i mån  av tillgång på medel.
Prövning av stödärenden
6 §
Frågor om stöd till holdingbolag som bedriver verksamhet i  form av en idébank och som förvaltas av ett universitet eller  en högskola som omfattas av högskolelagen (1992:1434) prövas  av universitetet eller högskolan.
Frågor om stöd till holdingbolag som bedriver verksamhet i  form av en idébank och som ägs av en enskild  utbildningsanordnare som har tillstånd enligt lagen (1993:792)  om tillstånd att utfärda vissa examina prövas av Göteborgs  universitet.
7 §
En ansökan om stöd ska vara skriftlig och ges in till den  stödgivare som anges i 6 §.
En ansökan om stöd ska innehålla en beskrivning av den åtgärd  som stödet avser och de övriga uppgifter som behövs för  prövningen av ansökan.
Beslut om stöd
8 §
Beslutet om att bevilja stöd får förenas med villkor.  Villkoren ska framgå av beslutet.
9 §
Om uppgifter om ett stöd till ett företag ska  offentliggöras enligt artikel 9 i kommissionens förordning 
(EU) nr 651/2014, får stödet endast beviljas om företaget  samtycker till offentliggörandet.
Hinder mot att betala ut stöd
10 §
Ett stöd enligt denna förordning får inte betalas ut till  ett företag som är föremål för betalningskrav på grund av ett  beslut av Europeiska kommissionen som förklarar ett stöd av en  svensk stödgivare olagligt och oförenligt med den inre  marknaden.
11 §
Stödgivaren ska besluta att ett beviljat stöd helt eller  delvis inte ska betalas ut om
1. sökanden genom oriktiga uppgifter eller på annat sätt  orsakat att stödet beviljats felaktigt eller med för högt  belopp,
2. stödet av annan orsak beviljats felaktigt eller med för  högt belopp och mottagaren skäligen borde ha insett detta,  eller
3. ett villkor för stödet inte har följts.
Uppföljning och utvärdering
12 §
Den stödgivare som beslutat om stöd ansvarar för  uppföljning eller utvärdering av stöd som betalats ut enligt  denna förordning.
Stödmottagaren ska på begäran av stödgivaren lämna de  uppgifter som behövs för uppföljning eller utvärdering av det  stöd som har betalats ut.
Återbetalning och återkrav
13 §
En stödmottagare är återbetalningsskyldig för stöd som  har betalats ut, om
1. det finns grund för det enligt 11 §,
2. stödet helt eller delvis inte har utnyttjats, eller
3. stödet helt eller delvis inte har använts för det ändamål  som det har beviljats för.
14 §
Om en stödmottagare är återbetalningsskyldig enligt 13 §,  ska den stödgivare som beslutat om stödet bestämma att helt  eller delvis kräva tillbaka stödet tillsammans med ränta.  Kravet eller räntan får helt eller delvis sättas ned om det  finns särskilda skäl.
15 §
På stöd som krävs tillbaka ska ränta betalas från och med  den dag som infaller en månad efter det att beslut om återkrav  har fattats och efter en räntesats som vid varje tidpunkt  överstiger statens utlåningsränta med två procentenheter.
Offentliggörande, rapportering och registerföring
16 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Göteborgs universitet ska utföra rapporteringen enligt första  stycket. Stödgivaren ska årligen lämna det underlag som  Göteborgs universitet behöver för att utföra rapporteringen.
Överklagande
17 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 10 och 11 §§ om att inte betala ut stöd får dock  inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.