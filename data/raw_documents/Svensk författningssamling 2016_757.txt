Title: Lag (2016:757) om kvarstad på bankmedel inom EU
SFS Number: Svensk författningssamling 2016:757
URL: https://www.riksdagen.se/sv/dokument-och-lagar/dokument/svensk-forfattningssamling/lag-2016757-om-kvarstad-pa-bankmedel-inom-eu_sfs-2016-757/
Source Link: http://rkrattsbaser.gov.se/sfst?bet=2016:757
Amendment Register Link: http://rkrattsbaser.gov.se/sfsr?bet=2016:757
Ministry/Authority: Justitiedepartementet DÅ
Issued: 2016-06-22
Metadata: {"Utfärdad": "2016-06-22"}

==================================================

Lag (2016:757) om kvarstad på bankmedel inom EU
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:757
Departement/myndighet
:   
Justitiedepartementet DÅ
Utfärdad
:   
2016-06-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna lag innehåller bestämmelser som kompletterar  Europaparlamentets och rådets förordning (EU) nr 655/2014 av  den 15 maj 2014 om inrättande av ett europeiskt förfarande  för kvarstad på bankmedel för att underlätta  gränsöverskridande skuldindrivning i mål och ärenden av  privaträttslig natur (kvarstadsförordningen).
Ansökan om kvarstad
2 §
Vid handläggningen av en ansökan om kvarstad enligt  kvarstadsförordningen gäller rättegångsbalkens bestämmelser  om tvistemål där förlikning om saken är tillåten, om inte  något annat följer av förordningen.
Inhämtande av bankkontoinformation
3 §
Kronofogdemyndigheten är informationsmyndighet enligt  kvarstadsförordningen.
4 §
En bank är skyldig att på begäran av  Kronofogdemyndigheten uppge om en gäldenär har ett bankkonto  hos banken.
En begäran enligt första stycket får förenas med ett  föreläggande om vite.
En fråga om utdömande av vite som har förelagts enligt andra  stycket prövas i den ordning som följer av 2 kap. 15 § andra  stycket utsökningsbalken. Om ett vitesföreläggande inte följs  kan Kronofogdemyndigheten förelägga ett nytt vite även om det  första vitesföreläggandet inte har fått laga kraft.
5 §
Kronofogdemyndigheten får ta ut en avgift av  fordringsägaren i ärenden om inhämtande av  bankkontoinformation.
Regeringen får meddela föreskrifter om avgiftens storlek.
Verkställighet
6 §
Kronofogdemyndigheten är behörig myndighet och ansvarig  verkställande myndighet enligt kvarstadsförordningen.
7 §
Vid verkställighet av ett beslut om kvarstad enligt  kvarstadsförordningen gäller utsökningsbalken, om inte något  annat följer av förordningen eller av denna lag.
8 §
För att genomföra ett beslut om kvarstad får banken  överföra det kvarstadsbelagda beloppet till ett särskilt  konto hos Kronofogdemyndigheten.
Rättsmedel
9 §
En ansökan om rättsmedel mot ett beslut om kvarstad  enligt artikel 33 i kvarstadsförordningen prövas av den  domstol som har meddelat kvarstadsbeslutet. Vid  handläggningen av en sådan ansökan tillämpas  rättegångsbalkens bestämmelser om tvistemål, om inte något  annat följer av kvarstadsförordningen.
10 §
En ansökan om rättsmedel mot verkställigheten av ett  beslut om kvarstad enligt artikel 34.1, 35.3 eller 35.4 i  kvarstadsförordningen prövas av Kronofogdemyndigheten. Vid  handläggningen av en sådan ansökan tillämpas  utsökningsbalken, om inte något annat följer av  kvarstadsförordningen.
En ansökan enligt artikel 34.2 i kvarstadsförordningen ska  göras hos den tingsrätt som enligt 18 kap. 1 §  utsökningsbalken prövar överklaganden av  Kronofogdemyndighetens beslut. Vid handläggning av en sådan  ansökan tillämpas lagen (1996:242) om domstolsärenden, om  inte något annat följer av kvarstadsförordningen.
Ansökan om att få ställa säkerhet
11 §
En ansökan av en gäldenär om att få ställa en säkerhet  för att avbryta verkställigheten enligt kvarstadsförordningen  ska prövas av Kronofogdemyndigheten.
12 §
Fordringsägaren ska ges tillfälle att yttra sig över en  ställd säkerhet innan den prövas av domstol.
13 §
För beskaffenheten av andra säkerheter än kontanta medel  som ställs till domstol gäller 2 kap. 25 §  utsökningsbalken.
14 §
En säkerhet i form av kontanta medel  som ställs till domstol ska deponeras av gäldenären hos en  länsstyrelse.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.