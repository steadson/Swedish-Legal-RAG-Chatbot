Title: Lag (2021:787) om klimatdeklaration för byggnader
SFS Number: Svensk författningssamling 2021:787
URL: https://www.riksdagen.se/sv/dokument-och-lagar/dokument/svensk-forfattningssamling/lag-2021787-om-klimatdeklaration-for-byggnader_sfs-2021-787/
Source Link: http://rkrattsbaser.gov.se/sfst?bet=2021:787
Amendment Register Link: http://rkrattsbaser.gov.se/sfsr?bet=2021:787
Ministry/Authority: Landsbygds- och infrastrukturdepartementet BB
Issued: 2021-07-01
Metadata: {"Utfärdad": "2021-07-01"}

==================================================

Lag (2021:787) om klimatdeklaration för byggnader
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:787
Departement/myndighet
:   
Landsbygds- och infrastrukturdepartementet BB
Utfärdad
:   
2021-07-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens syfte och tillämpningsområde
1 §
Lagens syfte är att minska klimatpåverkan när byggnader  uppförs.
2 §
Lagen ska tillämpas när nya byggnader uppförs om inte  något annat framgår av 5 eller 6 §.
Ord och uttryck
3 §
I denna lag avses med
1. klimatpåverkan: utsläpp och upptag av växthusgaser,
2. växthusgaser: gaser som släpper igenom solens kortvågiga  strålning och absorberar delar av jordens värmestrålning.
Skyldighet att ge in en klimatdeklaration
4 §
Byggherren ansvarar för att en klimatdeklaration upprättas  när en ny byggnad uppförs om inte något annat framgår av 5  eller 6 §. Byggherren ska ge in deklarationen till den  myndighet som regeringen bestämmer (registreringsmyndigheten).
I 10 kap. 34 § 2 plan- och bygglagen (2010:900) finns  bestämmelser om att en byggnadsnämnd kan meddela ett  slutbesked först efter att en klimatdeklaration har getts in  eller byggherren gjort sannolikt att det inte finns någon  skyldighet att ge in en klimatdeklaration.
Undantag från skyldigheten att ge in en klimatdeklaration
5 §
Skyldigheten att upprätta och ge in en klimatdeklaration  omfattar inte
1. byggnader med tidsbegränsade bygglov som är avsedda att  användas i högst två år,
2. byggnader som inte kräver bygglov enligt 9 kap. 6, 7 eller 
9 § plan- och bygglagen (2010:900),
3. byggnader för industri- eller verkstadsändamål,
4. ekonomibyggnader för jordbruk, skogsbruk eller annan  liknande näring,
5. byggnader som inte har större bruttoarea än 100,0  kvadratmeter, och
6. byggnader som är avsedda för totalförsvaret och byggnader  av betydelse för Sveriges säkerhet.
Om en byggherre som uppför byggnader som är undantagna från  skyldigheten att ge in klimatdeklaration enligt första stycket 
6 också uppför andra byggnader, får regeringen meddela  föreskrifter om sådant undantag även för dessa andra  byggnader.
6 §
En byggherre som är en fysisk person och som på annat sätt  än i näringsverksamhet uppför en byggnad, är inte skyldig att  upprätta eller ge in en klimatdeklaration.
Klimatdeklarationens innehåll och omfattning
7 §
Klimatdeklarationen ska innehålla uppgifter om
1. byggnaden,
2. vilken fastighet som byggnaden tillhör,
3. byggherrens person- eller organisationsnummer, namn och  adress, och
4. klimatpåverkan från byggnaden.
8 §
Uppgifterna om klimatpåverkan från byggnaden ska omfatta
1. råvaruförsörjning i produktskedet,
2. transport i produktskedet,
3. tillverkning i produktskedet,
4. transport i byggproduktionsskedet, och
5. bygg- och installationsprocessen i byggproduktionsskedet.
9 §
Regeringen eller den myndighet som regeringen bestämmer  får meddela ytterligare föreskrifter om vilka uppgifter som  ska ingå i en klimatdeklaration.
Regeringen eller den myndighet som regeringen bestämmer får  även meddela föreskrifter om
1. vilka data som ska användas för att beräkna klimatpåverkan,
2. vilka delar av byggnaden som klimatdeklarationen ska  omfatta, och
3. undantag från delar av de krav som ställs på  klimatdeklarationens innehåll och omfattning.
Klimatdeklarationsregister
10 §
Registreringsmyndigheten ska föra ett register över  klimatdeklarationer som har getts in till myndigheten enligt 
4 §.
11 §
Personuppgifter får behandlas i det register som förs  enligt 10 § för att tillhandahålla information som behövs för
1. framtagande av statistik,
2. forskning,
3. uppföljning och utvärdering av klimatpåverkan i  bebyggelsen,
4. tillsyn, och
5. annan allmän eller enskild verksamhet där information om  byggnader och deras klimatpåverkan utgör underlag för  bedömningar och beslut.
12 §
Personuppgifter som behandlas för de ändamål som anges i 
11 § får också behandlas för att lämna uppgifter i  överensstämmelse med lag eller förordning.
13 §
Personuppgifter som behandlas enligt 11 § får behandlas  även för andra ändamål, under förutsättning att uppgifterna  inte behandlas på ett sätt som är oförenligt med det ändamål  som uppgifterna samlades in för.
14 §
Regeringen får meddela föreskrifter om
1. vilka uppgifter som får registreras i  klimatdeklarationsregistret,
2. urval och bearbetningar av personuppgifter, och
3. elektroniskt utlämnande på annat sätt än genom  direktåtkomst.
Tillsyn
15 §
Den myndighet som regeringen bestämmer utövar tillsyn  över att de skyldigheter som följer av denna lag eller av  föreskrifter som har meddelats i anslutning till lagen  fullgörs (tillsynsmyndigheten).
Regeringen eller den myndighet som regeringen bestämmer får  meddela föreskrifter om tillsynen.
16 §
För att fullgöra sina uppgifter enligt denna lag har  tillsynsmyndigheten rätt att på begäran få de upplysningar och  handlingar som behövs för tillsynen från byggherren.
17 §
Om tillsynsmyndigheten beräknar ett värde av  klimatpåverkan från byggnaden enligt 7 § 4 som väsentligt  avviker från det registrerade värdet ska myndigheten ge  byggherren tillfälle att inom en viss tid lämna en förklaring  till avvikelsen.
Myndigheten ska ändra det registrerade värdet till det värde  som myndigheten har beräknat om inte byggherren har gjort  sannolikt att avvikelsen enligt första stycket är godtagbar.
18 §
Tillsynsmyndigheten får ta ut en sanktionsavgift om
1. byggherren har lämnat oriktiga uppgifter i  klimatdeklarationen och skäligen borde ha insett detta, och
2. det deklarerade värdet av klimatpåverkan från byggnaden  enligt 7 § 4 väsentligt avviker från tillsynsmyndighetens  beräknade värde på ett sätt som inte är godtagbart.
Regeringen får meddela ytterligare föreskrifter om  sanktionsavgiften.
Överklagande
19 §
Beslut enligt 17 § andra stycket och 18 § första stycket  får överklagas till allmän förvaltningsdomstol. Andra beslut  enligt denna lag får inte överklagas.
Prövningstillstånd krävs vid överklagande till kammarrätten.
Övergångsbestämmelser
2021:787
1. Denna lag träder i kraft den 1 januari 2022.
2. Lagen tillämpas inte på byggnader för vilka ansökan om  bygglov har kommit in till byggnadsnämnden före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.