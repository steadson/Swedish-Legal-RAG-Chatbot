Title: Högskolelag (1992:1434)
SFS Number: Svensk författningssamling 1992:1434
URL: https://www.riksdagen.se/sv/dokument-och-lagar/dokument/svensk-forfattningssamling/hogskolelag-19921434_sfs-1992-1434/
Source Link: http://rkrattsbaser.gov.se/sfst?bet=1992:1434
Amendment Register Link: http://rkrattsbaser.gov.se/sfsr?bet=1992:1434
Ministry/Authority: Utbildningsdepartementet
Issued: 1992-12-17
Metadata: {"Utfärdad": "1992-12-17", "Ändrad": "t.o.m. SFS 2025:557"}

==================================================

Högskolelag (1992:1434)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1992:1434
Departement/myndighet
:   
Utbildningsdepartementet
Utfärdad
:   
1992-12-17
Ändrad
:   
t.o.m. SFS 2025:557
Övrig text
:   
Rättelseblad 2010:2002 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. De statliga högskolornas organisation
3 kap. Professorer och andra lärare
4 kap. Studenterna
5 kap. Särskilda föreskrifter
Övergångsbestämmelser
1 kap. Inledande bestämmelser
1 §
I denna lag ges bestämmelser om universitet och högskolor under statligt huvudmannaskap.
Vad som i fortsättningen sägs om högskolor avser både universitet och högskolor, om inte något annat anges särskilt.
Lag (2012:910)
.
2 §
Staten ska som huvudman anordna högskolor för
1. utbildning som vilar på vetenskaplig eller konstnärlig  grund samt på beprövad erfarenhet, och
2. forskning och konstnärlig forskning samt utvecklingsarbete.
I högskolornas uppgift ska det ingå att samverka med det  omgivande samhället för ömsesidigt utbyte och verka för att  den kunskap och kompetens som finns vid högskolan kommer  samhället till nytta.
Vad som i fortsättningen sägs om forskning avser även  konstnärlig forskning, om inte något annat anges särskilt.
Lag (2021:317)
.
3 §
Verksamheten skall bedrivas så att det finns ett nära samband mellan forskning och utbildning.
3 a §
I högskolornas verksamhet ska vetenskapens trovärdighet  och god forskningssed värnas.
I lagen (2019:504) om ansvar för god forskningssed och  prövning av oredlighet i forskning finns bestämmelser om  forskares och forskningshuvudmäns ansvar för att forskning  utförs i enlighet med god forskningssed och om att en särskild  nämnd ska pröva frågor om oredlighet i forskning.
Lag (2019:505)
.
4 §
Verksamheten ska avpassas så att en hög kvalitet nås i utbildningen och forskningen.
De tillgängliga resurserna ska utnyttjas effektivt för att hålla en hög kvalitet i verksamheten.
Kvalitetsarbetet är en gemensam angelägenhet för högskolornas personal och studenterna.
Lag (2013:119)
.
4 a §
Studenterna skall ha rätt att utöva inflytande över utbildningen vid högskolorna.
Högskolorna skall verka för att studenterna tar en aktiv del i arbetet med att vidareutveckla utbildningen.
Lag (2000:260)
.
5 §
Högskolorna ska i sin verksamhet främja en hållbar  utveckling som innebär att nuvarande och kommande generationer  tillförsäkras en hälsosam och god miljö, ekonomisk och social  välfärd och rättvisa.
I högskolornas verksamhet ska jämställdhet mellan kvinnor och  män alltid iakttas och främjas.
Den samlade internationella verksamheten vid varje högskola  ska dels stärka kvaliteten i högskolans utbildning och  forskning, dels bidra nationellt och globalt till sådan  hållbar utveckling som avses i första stycket.
Högskolorna ska också aktivt främja och bredda rekryteringen  till högskolan.
Högskolorna ska i sin verksamhet främja ett livslångt lärande.
Lag (2021:317)
.
5 a §
Har upphävts genom
lag (2010:701)
.
6 §
I högskolornas verksamhet ska som allmän princip gälla att  den akademiska friheten ska främjas och värnas.
För forskningen ska som allmänna principer gälla att
1. forskningsproblem får fritt väljas,
2. forskningsmetoder får fritt utvecklas, och
3. forskningsresultat får fritt publiceras.
Lag (2021:317)
.
7 §
Utbildningen skall ges på
- grundnivå,
- avancerad nivå, och
- forskarnivå.
Lag (2006:173)
.
8 §
Utbildning på grundnivå ska väsentligen bygga på de kunskaper som eleverna får på nationella program i gymnasieskolan eller motsvarande kunskaper. Regeringen får dock besluta om undantag när det gäller konstnärlig utbildning.
Utbildning på grundnivå ska utveckla studenternas
- förmåga att göra självständiga och kritiska bedömningar,
- förmåga att självständigt urskilja, formulera och lösa problem, och
- beredskap att möta förändringar i arbetslivet.
Inom det område som utbildningen avser ska studenterna, utöver kunskaper och färdigheter, utveckla förmåga att
- söka och värdera kunskap på vetenskaplig nivå,
- följa kunskapsutvecklingen, och
- utbyta kunskaper även med personer utan specialkunskaper inom området.
Lag (2009:1037)
.
9 §
Utbildning på avancerad nivå skall väsentligen bygga på de kunskaper som studenterna får inom utbildning på grundnivå eller motsvarande kunskaper.
Utbildning på avancerad nivå skall innebära fördjupning av kunskaper, färdigheter och förmågor i förhållande till utbildning på grundnivå och skall, utöver vad som gäller för utbildning på grundnivå,
- ytterligare utveckla studenternas förmåga att självständigt integrera och använda kunskaper,
- utveckla studenternas förmåga att hantera komplexa företeelser, frågeställningar och situationer, och
- utveckla studenternas förutsättningar för yrkesverksamhet som ställer stora krav på självständighet eller för forsknings- och utvecklingsarbete.
Lag (2006:173)
.
9 a §
Utbildning på forskarnivå skall väsentligen bygga på de kunskaper som studenterna får inom utbildning på grundnivå och avancerad nivå eller motsvarande kunskaper.
Utbildning på forskarnivå skall, utöver vad som gäller för utbildning på grundnivå och på avancerad nivå, utveckla de kunskaper och färdigheter som behövs för att självständigt kunna bedriva forskning.
Lag (2006:173)
.
10 §
Har upphävts genom
lag (2012:910)
.
10 a §
Examina skall avläggas på grundnivå, avancerad nivå eller forskarnivå. Regeringen meddelar föreskrifter om vilka examina som får avläggas och på vilken nivå de skall avläggas.
Lag (2006:173)
.
11 §
Examina på forskarnivå får utfärdas vid universiteten.
Ett universitet får dock inte utfärda examina på forskarnivå
1. om det för sådana examina krävs tillstånd för att utfärda en examen och universitetet saknar tillstånd, eller
2. i de fall ett beslut enligt 14 § andra stycket, om att en viss examen inte får utfärdas, gäller för universitetet.
Regeringen får meddela föreskrifter om att det krävs tillstånd för universitet att utfärda examina på forskarnivå. Om sådana föreskrifter har meddelats, beslutar den myndighet som regeringen bestämmer om tillstånd.
Lag (2012:490)
.
11 a §
Har upphävts genom
lag (2009:764)
.
12 §
Den myndighet som regeringen bestämmer beslutar om tillstånd att utfärda examina
1. på forskarnivå för högskolor, som inte är universitet, och
2. på grundnivå och avancerad nivå för universitet och högskolor.
Regeringen meddelar föreskrifter om vilka examina som får utfärdas vid Sveriges lantbruksuniversitet och vid Försvarshögskolan.
Lag (2012:490)
.
13 §
Ett tillstånd att utfärda examina får lämnas bara om
1. utbildningen uppfyller de krav som i detta kapitel ställs på utbildningen och de särskilda krav som finns i förordning, och
2. det i ett rikstäckande perspektiv finns ett allmänt intresse av att examina får utfärdas.
Lag (2009:764)
.
14 §
Om kraven i 13 § 1 inte är uppfyllda för en viss examen som ett universitet eller en högskola har tillstånd att utfärda eller som ett universitet får utfärda enligt 11 §
första stycket, ska den myndighet som regeringen bestämmer uppmana universitetet eller högskolan att inom viss tid avhjälpa bristerna.
Finns bristerna helt eller till väsentlig del kvar sedan tiden för uppmaningen har gått ut, får den myndighet som regeringen bestämmer besluta att universitetet eller högskolan inte längre får utfärda en sådan examen som bristerna avser.
Även om ett beslut enligt andra stycket om att en viss examen inte längre får utfärdas har fattats, får universitetet eller högskolan utfärda examen för de studenter som har påbörjat sin utbildning vid det universitetet eller den högskolan före beslutet. Detta gäller dock bara om utbildningen omfattar ett program, en kurs eller en del av en utbildning på forskarnivå som kan leda fram till en sådan examen som beslutet avser.
Lag (2012:490)
.
15 §
Den myndighet som regeringen bestämmer får besluta att ett beslut enligt 14 § andra stycket inte längre ska gälla i fråga om examina som ett universitet före beslutet haft rätt att utfärda enligt 11 § första stycket.
Ett beslut enligt första stycket får fattas bara om kraven på utbildningen som anges i 13 § 1 är uppfyllda.
Lag (2012:490)
.
16 §
Frågor som avses i 14 § andra stycket ska avgöras av regeringen, om de avser Sveriges lantbruksuniversitet eller Försvarshögskolan. Regeringen får då också ta hänsyn till om det i ett rikstäckande perspektiv finns ett allmänt intresse av att examina får utfärdas vid Lantbruksuniversitetet eller Försvarshögskolan.
Lag (2009:764)
.
17 §
En högskola som anges i bilagan till denna lag får utfärda en gemensam examen tillsammans med
1. en annan högskola,
2. en enskild utbildningsanordnare som har tillstånd att utfärda examina enligt lagen (1993:792) om tillstånd att utfärda vissa examina, eller
3. ett utländskt lärosäte som inte är en fysisk person.
Med gemensam examen avses examina som får utfärdas av de lärosäten som tillsammans har anordnat en utbildning som kan leda till dessa examina. Utbildningen ska ha anordnats inom ett utbildningssamarbete mellan sådana lärosäten som avses i första stycket.
Regeringen meddelar ytterligare föreskrifter om gemensamma examina.
Lag (2009:695)
.
18 §
En högskola som avses i 17 § får inom ramen för ett utbildningssamarbete som anges i andra stycket samma paragraf besluta att överlåta förvaltningsuppgifter i fråga om antagning till och tillgodoräknande av utbildning till  1. en annan högskola,
2. en enskild utbildningsanordnare som har tillstånd att utfärda examina enligt lagen (1993:792) om tillstånd att utfärda vissa examina, eller
3. ett utländskt lärosäte som inte är en fysisk person.
De förvaltningsuppgifter som överlåts får bara innebära att
1. en studerande som har antagits till en del av utbildningen av ett annat lärosäte, som anordnar den delen av utbildningen, ska anses vara student som är antagen av högskolan när han eller hon bedriver studier där, och
2. en del av utbildningen som en studerande har gått igenom med godkänt resultat vid ett annat lärosäte ska tillgodoräknas honom eller henne för utbildning vid högskolan utan särskild prövning.
Lag (2009:695)
.
2 kap. De statliga högskolornas organisation
1 §
Riksdagen beslutar vilka statliga högskolor som skall finnas.
2 §
Styrelsen för en högskola har inseende över högskolans alla angelägenheter och svarar för att dess uppgifter fullgörs.
3 §
För ledningen av verksamheten närmast under styrelsen skall varje högskola ha en rektor.
4 §
Regeringen utser ordföranden i en högskolas styrelse.  Rektor ska ingå i styrelsen. Lärare och studenter vid  högskolan har rätt att utse ledamöter i styrelsen. Regeringen  eller den myndighet som regeringen bestämmer kan med stöd av 
8 kap. 7 § regeringsformen meddela föreskrifter om antalet  sådana ledamöter och om hur de ska utses. Regeringen utser  övriga ledamöter i styrelsen.
Företrädare för de anställda har närvaro- och yttranderätt  vid styrelsens sammanträden.
Lag (2016:744)
.
5 §
En högskola beslutar om sin interna organisation utöver styrelse och rektor, om inte något annat är föreskrivet. När högskolan beslutar om sin organisation ska 6 och 7 §§ gälla.
Lag (2010:701)
.
5 a §
Ny beteckning 5 § genom
lag (2009:764)
.
6 §
Beslut ska fattas av personer med vetenskaplig eller konstnärlig kompetens, om besluten kräver en bedömning av
1. uppläggning, genomförande av eller kvalitet i utbildningen, eller
2. organisation av eller kvalitet i forskningen.
Om den bedömning som avses i första stycket ska göras av en grupp av personer, ska majoriteten av personerna i gruppen ha vetenskaplig eller konstnärlig kompetens. Styrelsen får dock besluta att en sådan majoritet inte behövs om det finns särskilda skäl.
Lag (2013:119)
.
7 §
Studenterna har rätt att vara representerade när  beslut fattas eller beredning sker som har betydelse för  utbildningen eller studenternas situation. Regeringen eller  den myndighet som regeringen bestämmer kan med stöd av 8 kap. 
7 § regeringsformen meddela föreskrifter om antalet sådana  representanter och om hur de ska utses.
Lag (2016:744)
.
8 §
I föreskrifter om hur studenterna utser ledamöter i  styrelsen eller representanter enligt 7 §, får regeringen  överlämna åt enskilda individer eller åt sammanslutningar att  utse ledamöterna eller representanterna.
Lag (2016:744)
.
9 §
Regeringen meddelar särskilda föreskrifter om sammansättningen av styrelse vid Sveriges lantbruksuniversitet och vid Försvarshögskolan samt om en nämnd för forskning och utbildning vid Försvarshögskolan.
Lag (2010:701)
.
3 kap. Professorer och andra lärare
1 §
I en lärares arbetsuppgifter får det ingå att ha hand om utbildning eller forskning samt administrativt arbete. Till en lärares uppgifter hör också att följa utvecklingen inom det egna ämnesområdet och den samhällsutveckling i övrigt som har betydelse för lärarens arbete vid högskolan.
Lag (2013:119)
.
2 §
För utbildning och forskning ska det finnas professorer och lektorer anställda som lärare vid högskolorna.
Anställning som professor är den främsta anställningen som lärare.
Regeringen meddelar föreskrifter om de behörighetskrav och bedömningsgrunder som ska gälla vid anställning av professorer och lektorer.
Lag (2010:701)
.
3 §
En professor ska anställas tills vidare utan tidsbegränsning, om inte någonting annat följer av andra stycket.
En professor får anställas för en bestämd tid, om det är fråga om
1. konstnärlig verksamhet,
2. adjungering till en högskola av någon som har sin huvudsakliga verksamhet utanför högskoleväsendet (adjungerad professor), eller
3. anställning som gästlärare av en person som uppfyller behörighetskraven för professor (gästprofessor).
Lag (2010:701)
.
4 §
Har upphävts genom
lag (1997:1330)
.
5 §
Har upphävts genom
lag (2010:701)
.
6 §
Om inte någonting annat följer av föreskrifter som meddelas av regeringen, bestämmer varje högskola själv vilka kategorier av lärare utöver professor och lektor som skall anställas där, samt om de behörighetskrav och bedömningsgrunder som skall gälla vid anställning av sådana lärare.
Lag (1997:797)
.
7 §
En lärare vid en högskola får vid sidan av sin anställning som lärare ha anställning eller uppdrag eller utöva verksamhet som avser forskning eller utvecklingsarbete inom anställningens ämnesområde, om läraren därigenom inte skadar allmänhetens förtroende för högskolan. En sådan bisyssla skall hållas klart åtskild från lärarens arbete inom ramen för anställningen.
I fråga om bisysslor i övrigt finns bestämmelser i lagen
(1994:260) om offentlig anställning.
Lag (1997:797)
.
8 §
Regeringen får meddela föreskrifter om att en högskola får  besluta att en anställning vid högskolan ska vara förenad med  en anställning utanför högskolan. En förenad anställning får  bara innehas av den som uppfyller behörighetskraven för båda  anställningarna.
Lag (2025:557)
.
4 kap. Studenterna
1 §
Så långt det kan ske med hänsyn till kvalitetskravet i 1 kap. 4 §
första stycket skall högskolorna som studenter ta emot de sökande som uppfyller behörighetskraven för studierna.
2 §
Om inte annat följer av föreskrifter som meddelas av regeringen eller den myndighet som regeringen bestämmer, avgör den högskola som anordnar en utbildning vilka behörighetsvillkor som ska gälla för att bli antagen till utbildningen.
Lag (2012:910)
.
3 §
Kan inte alla behöriga sökande till en utbildning tas emot, skall urval göras bland de sökande. Regeringen eller den myndighet som regeringen bestämmer får meddela föreskrifter om urval.
Lag (1996:555)
.
4 §
Utbildningen ska vara avgiftsfri för studenter som är medborgare i
1. en stat som omfattas av avtalet om Europeiska ekonomiska samarbetsområdet, eller
2. Schweiz.
En avgift som betalas för att en student ska delta i utbildning på grundnivå eller avancerad nivå inom ramen för ett avtal om utbildningssamarbete mellan en högskola och ett utländskt lärosäte omfattas inte av första stycket, om avgiften
1. inte tillfaller högskolan, och
2. inte avser den del av utbildningen som anordnas av högskolan.
Regeringen eller den myndighet som regeringen bestämmer meddelar föreskrifter om avgifter för utbildning på grundnivå och avancerad nivå för studenter som inte är medborgare i de stater som anges i första stycket.
Lag (2014:1579)
.
4 a §
Regeringen meddelar föreskrifter om att en högskola inte får ta emot en sökande som är studieavgiftsskyldig men inte har betalat studieavgift.
Lag (2010:298)
.
4 b §
Regeringen meddelar föreskrifter om avstängning av studieavgiftsskyldiga studenter som har påbörjat utbildningen men inte betalar avgiften.
Lag (2010:298)
.
5 §
Regeringen får meddela föreskrifter om tillfällig avstängning av studenter.
6 §
Regeringen får meddela föreskrifter om att en student tills vidare skall avskiljas från utbildningen i fall då studenten
1. lider av psykisk störning,
2. missbrukar alkohol eller narkotika, eller
3. har gjort sig skyldig till allvarlig brottslighet.
Som ytterligare förutsättning för ett avskiljande gäller att det, till följd av något sådant förhållande som avses i första stycket 1--3, bedöms föreligga en påtaglig risk att studenten kan komma att skada annan person eller värdefull egendom under utbildningen.
7 §
En för högskolan gemensam nämnd skall pröva frågor om avskiljande.
Nämndens ordförande skall vara jurist och ha erfarenhet som domare.
Nämndens beslut i avskiljandefrågor får överklagas till allmän förvaltningsdomstol av studenten och högskolan.
Prövningstillstånd krävs vid överklagande till kammarrätten.
Ett beslut om avskiljande skall, om den som har avskilts begär det, omprövas efter två år.
Lag (1996:555)
.
8 §
En högskola ska på ansökan besluta att en sammanslutning av studenter vid högskolan får ställning som studentkår för en viss tid, om sammanslutningen uppfyller de krav som ställs i 9-14 §§.
Lag (2009:766)
.
9 §
En studentkår ska ha som huvudsakligt syfte att bevaka och medverka i utvecklingen av utbildningen och förutsättningarna för studier vid högskolan.
Lag (2009:766)
.
10 §
Verksamhetsområdet för en studentkår får inte täcka mer än en högskola och ska sammanfalla med minst en organisatorisk eller geografiskt avgränsad del av högskolan.
Lag (2009:766)
.
11 §
En studentkår ska vara demokratiskt uppbyggd och kunna representera studenterna inom kårens verksamhetsområde.
Lag (2009:766)
.
12 §
Alla studenter inom en studentkårs verksamhetsområde ska ha rätt att vara medlemmar i kåren, om de uppfyller de krav som ställs för medlemskap i en sådan sammanslutning som avses i 8 §.
Den student som är medlem i studentkåren ska ha rösträtt vid val till studentkårens högsta beslutande organ.
Lag (2009:766)
.
13 §
För en sammanslutning som avses i 8 § ska det finnas stadgar och en styrelse. Stadgarna ska ha antagits av sammanslutningens medlemmar.
I stadgarna ska följande anges:
1. sammanslutningens ändamål och verksamhetsområde,
2. vilket som är det högsta beslutande organet och hur det utses,
3. hur beslut av det högsta beslutande organet och av styrelsen fattas och ges till känna,
4. hur inträde i och utträde ur sammanslutningen sker,
5. hur ansvarsfrihet för styrelsen beviljas,
6. hur stadgarna ändras, och
7. hur sammanslutningen upplöses.
Lag (2009:766)
.
14 §
En studentkår ska föra ett register över sina medlemmar.
Studentkåren ska årligen till högskolan redovisa sin verksamhet och hur många studenter som är medlemmar.
På begäran av högskolan ska studentkåren tillhandahålla högskolan sitt medlemsregister.
Lag (2009:766)
.
15 §
Ställning som nation har en sådan nation vid Uppsala universitet eller Lunds universitet
1. som studenter var skyldiga att tillhöra enligt de föreskrifter som gällde omedelbart före den 1 juli 2010 och som då bedrev studiesocial verksamhet,
2. som har som huvudsakligt syfte att genom studiesocial verksamhet stödja de studenter som tillhör nationen och främja deras studier, och
3. som bistår studenter med studiesocial verksamhet.
Lag (2009:766)
.
5 kap. Särskilda föreskrifter
1 §
För prövning av överklaganden av vissa beslut på högskoleväsendets område svarar en särskild överklagandenämnd.
Nämndens beslut med anledning av ett överklagande dit får inte överklagas.
2 §
Ny beteckning 2 kap. 8 § genom
lag (2010:701)
.
3 §
Har upphävts genom
lag (1996:298)
.
4 §
Har upphävts genom
lag (2012:910)
.
5 §
Har upphävts genom
lag (2012:910)
.
6 §
Regeringen eller den myndighet som regeringen bestämmer får meddela ytterligare föreskrifter angående högskolan.
7 §
Har upphävts genom
lag (2010:701)
.
Övergångsbestämmelser
1995:96
Denna lag träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.
1995:817
1. Denna lag träder i kraft den 1 juli 1995.
2. De föreskrifter om vid vilka högskolor, med undantag av Sveriges lantbruksuniversitet, en viss examen får avläggas som regeringen har meddelat före ikraftträdandet och som träder i kraft senast den 1 juli 1995 ska fortsätta att gälla till dess den myndighet som regeringen bestämmer beslutar om något annat.
Lag (2012:490)
.
1996:298
Denna lag träder i kraft den 1 juli 1996. Ersättning enligt den upphävda föreskriften i 5 kap. 3 § skall inte betalas såvitt avser tiden efter den 31 december 1995. Den nya lydelsen av 5 kap. 4 §
andra stycket tillämpas på ersättning avseende tiden efter den 31 december 1995.
1996:555
Denna lag träder i kraft den 1 juli 1996. Den äldre lydelsen av 4 kap. 7 § gäller för beslut som har meddelats av nämnden före ikraftträdandet.
1997:797
1. Denna lag träder i kraft i fråga om 2 kap. 4 § den 1 januari 1998 och i övrigt den 1 januari 1999.
2. Ett ärende om rätt att utfärda examina inom forskarutbildning, som Högskoleverket inte har avgjort vid utgången av december 1998, skall handläggas som en ansökan om beslut av Högskoleverket enligt den nya bestämmelsen i 2 kap. 5 §.
3. Har handläggningen av ett ärende om anställning av en person som lektor påbörjats men inte avslutats före den 1 januari 1999, skall de äldre bestämmelserna om behörighetskrav och bedömningsgrunder i 3 kap. 5 § tilllämpas.
1997:1330
Äldre bestämmelser skall dock tillämpas i fråga om den som före den 1 januari 1999 har fått en tjänst som professor utan tidsbegränsning.
2006:173
1. Denna lag träder i kraft den 1 januari 2007 utom i fråga om 1 kap. 12 §, 2 kap. 5, 5 a och 7 §§ samt 4 kap. 2 § som träder i kraft den 1 juli 2007.
2. De nya bestämmelserna i 1 kap. 7-9 a och 10 a-11 a §§ skall tillämpas i fråga om utbildning som börjar efter utgången av juni 2007 eller examina som utfärdas därefter.
3. Regeringen får meddela föreskrifter om i vilken utsträckning utbildning får fullföljas och examen tas ut enligt äldre bestämmelser.
4. De beslut om tillstånd att utfärda examina som regeringen eller någon annan myndighet har fattat med stöd av äldre bestämmelser gäller fortfarande.
2009:695
Denna lag träder i kraft den 1 januari 2010 och tillämpas i fråga om utbildning som börjar efter utgången av juni 2010.
2009:764
1. Denna lag träder i kraft den 1 januari 2010.
2. Regeringen får meddela föreskrifter om i vilken utsträckning andra högskolor än universitet får utfärda examina på forskarnivå enligt äldre bestämmelser.
2009:1037
Denna lag träder i kraft den 1 juli 2011. Äldre bestämmelser gäller fortfarande för utbildning som har påbörjats före ikraftträdandet.
2012:910
Denna lag träder i kraft i fråga om bilagan den 1 juli 2013 och i övrigt den 1 februari 2013.
Bilaga
I denna bilaga anges de högskolor som enligt 1 kap. 17 § får  utfärda en gemensam examen.
Uppsala universitet
Lunds universitet
Göteborgs universitet
Stockholms universitet
Umeå universitet
Linköpings universitet
Karolinska institutet (universitet)
Kungl. Tekniska högskolan (universitet)
Luleå tekniska universitet
Karlstads universitet
Linnéuniversitetet
Örebro universitet
Mittuniversitetet
Malmö universitet
Mälardalens universitet
Sveriges lantbruksuniversitet
Blekinge tekniska högskola
Försvarshögskolan
Gymnastik- och idrottshögskolan
Högskolan i Borås
Högskolan Dalarna
Högskolan i Gävle
Högskolan i Halmstad
Högskolan Kristianstad
Högskolan i Skövde
Högskolan Väst
Konstfack
Kungl. Konsthögskolan
Kungl. Musikhögskolan i Stockholm
Stockholms konstnärliga högskola
Södertörns högskola
Lag (2021:1282)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.