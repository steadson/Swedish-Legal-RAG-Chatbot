Title: Förordning (2017:819) om ersättning till deltagare i arbetsmarknadspolitiska insatser
SFS Number: Svensk författningssamling 2017:819
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017819-om-ersattning-till-deltagare_sfs-2017-819/
Source Link: http://rkrattsbaser.gov.se/sfst?bet=2017:819
Amendment Register Link: http://rkrattsbaser.gov.se/sfsr?bet=2017:819
Ministry/Authority: Arbetsmarknadsdepartementet AA
Issued: 2017-06-29
Metadata: {"Utfärdad": "2017-06-29", "Ändrad": "t.o.m. SFS 2024:1358"}

==================================================

Förordning (2017:819) om ersättning till deltagare i arbetsmarknadspolitiska insatser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:819
Departement/myndighet
:   
Arbetsmarknadsdepartementet AA
Utfärdad
:   
2017-06-29
Ändrad
:   
t.o.m. SFS 2024:1358
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Ersättning för deltagande i program
3 kap. Ersättning för vissa kostnader
4 kap. Ersättning vid förhinder att delta i program
5 kap. Samordning med andra förmåner
6 kap. Varning och avstängning från rätt till ersättning
7 kap. Interimistiska beslut och kvittning
8 kap. Återbetalning och återkrav
9 kap. Uppgiftsskyldighet
10 kap. Ansökan om och prövning av ärenden om ersättning
11 kap. Omprövning och överklagande
12 kap. Bemyndiganden
Övergångsbestämmelser
1 kap. Inledande bestämmelser
1 §
Denna förordning innehåller bestämmelser om ersättning  till deltagare i arbetsmarknadspolitiska insatser.
2 §
Lagen (1969:93) om begränsning av samhällsstöd vid  arbetskonflikt tillämpas på ersättning enligt denna  förordning, med undantag för ersättning
1. som har beviljats före konfliktens utbrott eller sökts  före varsel om konflikten,
2. som i annat fall uppenbarligen skulle ha lämnats även om  konflikten inte inträffat,
3. som blivit aktuell på annat sätt hos Arbetsförmedlingen  före varsel, och
4. till personer med funktionsnedsättning som av medicinska  eller sociala skäl behöver utbildning på grund av  funktionsnedsättningen.
2 kap. Ersättning för deltagande i program
Aktivitetsstöd
Vem som kan få aktivitetsstöd
1 §
Aktivitetsstöd får lämnas till den som deltar i ett  arbetsmarknadspolitiskt program enligt
1. förordningen (2000:634) om arbetsmarknadspolitiska program,
2. förordningen (2007:414) om jobb- och utvecklingsgarantin,
3. förordningen (2007:813) om jobbgaranti för ungdomar, eller
4. förordningen (2022:812) om förmedlingsinsatser.
Aktivitetsstöd till en person som inte har fyllt 25 år får  dock endast lämnas om han eller hon kan få aktivitetsstöd med  inkomstbaserat belopp. Förordning (2024:1358).
Aktivitetsstöd lämnas med inkomstbaserat belopp eller  grundbelopp
2 §
Aktivitetsstöd med inkomstbaserat belopp lämnas till en  programdeltagare som
1. har förbrukat samtliga ersättningsdagar i en  ersättningsperiod enligt lagen (2024:506) om  arbetslöshetsförsäkring, under förutsättning att
a) den senast förbrukade ersättningsperioden var 100, 200  eller 300 ersättningsdagar,
b) den senast förbrukade ersättningsperioden var 66  ersättningsdagar om den förbrukades i direkt anslutning till  en ersättningsperiod om 100, 200 eller 300 ersättningsdagar,  eller
c) den senast förbrukade ersättningsperioden var 66  ersättningsdagar om den förbrukades i direkt anslutning till  en sådan ersättningsperiod om 66 ersättningsdagar som avses i  b,
2. har en pågående ersättningsperiod enligt 4 kap. 2 § andra  stycket lagen om arbetslöshetsförsäkring och den perioden är
a) 100, 200 eller 300 ersättningsdagar,
b) 66 ersättningsdagar om den påbörjades i direkt anslutning  till en förbrukad ersättningsperiod om 100, 200 eller 300  ersättningsdagar, eller
c) 66 ersättningsdagar om den påbörjades i direkt anslutning  till en sådan ersättningsperiod om 66 ersättningsdagar som  avses i b, eller
3. skulle kunna uppfylla ett inkomstvillkor som kan ge en  ersättningsperiod om 100, 200 eller 300 ersättningsdagar  enligt lagen om arbetslöshetsförsäkring om han eller hon i  stället hade ansökt om arbetslöshetsersättning.
Till en programdeltagare som har bedömts kunna få  aktivitetsstöd med inkomstbaserat belopp enligt första stycket 
3 lämnas sådant aktivitetsstöd för det antal ersättningsdagar  som programdeltagaren som mest skulle ha kunnat få  arbetslöshetsersättning för, och därefter fram till dess att  han eller hon skulle kunna uppfylla ett nytt inkomstvillkor  som kan ge en ersättningsperiod om 100, 200 eller 
300 ersättningsdagar enligt lagen om arbetslöshetsförsäkring.
Till övriga programdeltagare lämnas aktivitetsstöd med  grundbelopp. Förordning (2024:1358).
Aktivitetsstöd med inkomstbaserat belopp
3 §
Aktivitetsstöd med inkomstbaserat belopp ska under de 
300 första ersättningsdagarna beräknas utifrån
1. 1/22 av programdeltagarens ersättningsgrundande inkomst  enligt 5 kap. 2 och 3 §§ lagen (2024:506) om  arbetslöshetsförsäkring, och
2. en procentuell andel av beloppet i 1 som motsvarar den  ersättningsnivå som enligt 5 kap. 4-10 §§ samma lag skulle ha  gällt om programdeltagaren hade uppfyllt ett inkomstvillkor  som ger en ersättningsperiod om 300 ersättningsdagar.
Aktivitetsstöd som lämnas enligt denna paragraf ska vara lägst 
365 kronor per dag. Förordning (2024:1358).
4 §
Aktivitetsstöd med inkomstbaserat belopp ska efter de 
300 första ersättningsdagarna beräknas utifrån
1. 1/22 av programdeltagarens ersättningsgrundande inkomst  enligt 5 kap. 2 och 3 §§ lagen (2024:506) om  arbetslöshetsförsäkring, dock högst 1 364 kronor, och
2. en procentuell andel av beloppet i 1 som är 
5 procentenheter lägre än den ersättningsnivå som enligt 
5 kap. 4-10 §§ samma lag skulle ha gällt ersättningsdag 201-300 om programdeltagaren hade uppfyllt ett inkomstvillkor som  ger en ersättningsperiod om 300 ersättningsdagar.
Den procentuella andelen i första stycket 2 ska från och med  ersättningsdag 401 trappas ner med ytterligare 
5 procentenheter var hundrade ersättningsdag.
Aktivitetsstöd som lämnas enligt denna paragraf ska vara lägst 
365 kronor per dag. Förordning (2024:1358).
5 §
Vid tillämpningen av 3 och 4 §§ ska antalet  ersättningsdagar utgöras av de dagar för vilka  programdeltagaren har fått antingen arbetslöshetsersättning  eller aktivitetsstöd efter det att han eller hon senast  uppfyllde eller, för den som omfattas av 2 § första stycket 3,  skulle kunna uppfylla ett inkomstvillkor som kan ge en  ersättningsperiod om 100, 200 eller 300 ersättningsdagar  enligt lagen (2024:506) om arbetslöshetsförsäkring.
Förordning (2024:1358).
6 §
Aktivitetsstöd lämnas med 365 kronor per dag till en  programdeltagare som har fått beslut om
1. en sanktion enligt 6 kap. 2 § vid fem tillfällen,
2. en sanktion enligt 6 kap. 3 § vid fyra tillfällen, eller
3. en sanktion enligt 6 kap. 4 § vid tre tillfällen.
Första stycket gäller inte om programdeltagaren mellan  beslutstillfällena skulle ha kunnat uppfylla ett nytt  inkomstvillkor enligt 3 kap. 2 § lagen (2024:506) om  arbetslöshetsförsäkring.
Ersättning enligt första stycket lämnas fram till dess att  programdeltagaren skulle kunna uppfylla ett nytt  inkomstvillkor enligt 3 kap. 2 § lagen om  arbetslöshetsförsäkring. Förordning (2024:1358).
6 a §
Aktivitetsstödets storlek enligt 3-6 §§ gäller för  program som pågår på heltid. Förordning (2024:1358).
Aktivitetsstöd med grundbelopp
7 §
Aktivitetsstöd med grundbelopp lämnas med 365 kronor per  dag.
Aktivitetsstödets storlek enligt första stycket gäller för  program som pågår på heltid. Förordning (2024:1358).
8 §
Till den som deltar i det arbetsmarknadspolitiska  programmet jobb- och utvecklingsgarantin får aktivitetsstöd  med grundbelopp lämnas för som mest 450 ersättningsdagar. I  dessa ersättningsdagar ingår dagar då programdeltagaren har  fått utvecklingsersättning och dagar då deltagaren har varit  avstängd från rätt till aktivitetsstöd eller  utvecklingsersättning. Förordning (2024:1358).
Aktivitetsstöd vid återinträde i program i vissa fall
9 §
Till den som återinträder i jobb- och utvecklingsgarantin  enligt 14 b § 2 förordningen (2007:414) om jobb- och  utvecklingsgarantin eller i jobbgarantin för ungdomar enligt 
11 § tredje stycket förordningen (2007:813) om jobbgaranti för  ungdomar lämnas aktivitetsstöd även för perioden mellan  utskrivningen och återinträdet som om han eller hon hade  deltagit i programmet under den perioden.  Förordning (2024:1358).
Utvecklingsersättning
10 §
Utvecklingsersättning får lämnas till den som har fyllt 
18 men inte 25 år och som deltar i ett arbetsmarknadspolitiskt  program enligt
1. förordningen (2000:634) om arbetsmarknadspolitiska program,
2. förordningen (2007:414) om jobb- och utvecklingsgarantin,
3. förordningen (2007:813) om jobbgaranti för ungdomar, eller
4. förordningen (2022:812) om förmedlingsinsatser.
Utvecklingsersättning får dock inte lämnas om  programdeltagaren kan få aktivitetsstöd med inkomstbaserat  belopp. Förordning (2024:1358).
11 §
Utvecklingsersättning, motsvarande en femtedel av  studiebidraget inom det studiemedel som lämnas enligt 3  kap. 12 § 1 studiestödslagen (1999:1395), lämnas till den som
1. har gymnasieexamen från ett nationellt program, har  gymnasieintyg efter minst tre års studier på ett  introduktionsprogram eller har fullföljt motsvarande svensk  eller utländsk utbildning, eller
2. har fyllt 20 år och deltar i sådan folkhögskoleutbildning i  studiemotiverande syfte som avses i 30 § andra stycket 3  förordningen (2000:634) om arbetsmarknadspolitiska program.
Till övriga lämnas utvecklingsersättning med ett belopp som  motsvarar det studiebidrag inom studiehjälpen som lämnas  enligt 2 kap. 7 § studiestödslagen, delat med 22.
Utvecklingsersättningens storlek enligt paragrafen gäller för  program som pågår på heltid. Förordning (2019:1160).
Utvecklingsersättning vid återinträde i program i vissa fall
11 a §
Till den som återinträder i jobb- och  utvecklingsgarantin enligt 14 b § 2 förordningen (2007:414) om  jobb- och utvecklingsgarantin eller i jobbgarantin för  ungdomar enligt 11 § tredje stycket förordningen (2007:813) om  jobbgaranti för ungdomar lämnas utvecklingsersättning även för  perioden mellan utskrivningen och återinträdet som om han  eller hon hade deltagit i programmet under den perioden.
Förordning (2024:1358).
Etableringsersättning
12 §
Etableringsersättning får lämnas till den som deltar i  det arbetsmarknadspolitiska programmet etableringsinsatser  för vissa nyanlända invandrare enligt förordningen (2017:820)  om etableringsinsatser för vissa nyanlända invandrare.
13 §
Etableringsersättning lämnas med 308 kronor per dag.
Till den som deltar i kartläggning och medverkar till  upprättandet av en individuell handlingsplan lämnas dock  etableringsersättning med 231 kronor per dag.
Etableringsersättningens storlek enligt paragrafen gäller för  program som pågår på heltid.
14 §
Har upphävts genom förordning (2018:14).
3 kap. Ersättning för vissa kostnader
Ersättning för resor, logi och dubbelt boende och vissa andra  kostnader
1 §
Kostnader enligt 2-9 §§ får ersättas om de är nödvändiga  för att någon ska kunna
- anvisas till eller delta i ett arbetsmarknadspolitiskt  program,
- ta del av arbetslivsinriktad rehabilitering som inte är en  del av ett arbetsmarknadspolitiskt program, eller
- genomgå utredning som är nödvändig inför en anvisning till  ett arbetsmarknadspolitiskt program.
Kostnader får ersättas endast om de överstiger 50 kronor, med  undantag för kostnader för en resa till och från  Arbetsförmedlingen enligt 3 §.
2 §
Kostnader för dagliga resor får ersättas till den del de  överstiger 600 kronor per månad eller kostnaden för normal  dagpendling på orten.
Den som inte reser dagligen får ersättas med skäliga kostnader  för
- en resa till och från Arbetsförmedlingen eller till den  plats där personen tar del av programmet, rehabiliteringen  eller utredningen, och
- en hem- och återresa per månad.
Kostnader för resa med eget fordon får ersättas om det är  motiverat att en resa görs med eget fordon. Ersättningen  lämnas då med högst 250 öre per kilometer. Vid samåkning  lämnas därutöver ersättning med 34 öre per passagerare och  kilometer. Förordning (2024:1060).
3 §
En nyanländ får ersättas med skäliga kostnader för en  resa till och från Arbetsförmedlingen inför ett beslut om   anvisning till det arbetsmarknadspolitiska programmet  etableringsinsatser för vissa nyanlända invandrare enligt  förordningen (2017:820) om etableringsinsatser för vissa  nyanlända invandrare.
4 §
Ersättning får lämnas för en familjemedlems eller någon  annan närståendes kostnad för en hem- och återresa, om det  behövs för att en person med en funktionsnedsättning ska  kunna resa.
5 §
Den som har en funktionsnedsättning och deltar i ett  arbetsmarknadspolitiskt program kan även få ersättning för
- resekostnader vid ett uppehåll i verksamheten som är längre  än tio kalenderdagar i följd, och
- obligatoriska studieresor i Sverige eller till ett land  inom Norden.
6 §
Kostnader för logi och merkostnader för dubbelt boende får  ersättas med
- 220 kronor per dag, dock högst 4 600 kronor per månad, eller
- den faktiska kostnaden, om tiden på annan ort än hemorten är  kortare än 30 dagar och kostnaden är skälig.  Förordning (2024:1060).
7 §
Om det är nödvändigt att en person med  funktionsnedsättning har en ledsagare i samband med resor,  och om kostnader ersätts enligt denna förordning, får  ersättning lämnas till ledsagaren för
- skäliga resekostnader,
- skäligt traktamente,
- skälig logikostnad, och
- förlorad arbetsförtjänst med faktisk förlust.
Ersättning för traktamente, logi och förlorad arbetsförtjänst  får därutöver lämnas under högst tio dagar om det är önskvärt  att ledsagaren deltar i träningen av den som har  funktionsnedsättningen.
8 §
Till en elev med en funktionsnedsättning som genomgår  utbildning i grundskolan från och med årskurs 7 eller  gymnasieskolan eller motsvarande och inte har fyllt 20 år,  och som efter beslut av Arbetsförmedlingen tar del av  vägledning, får ersättning lämnas för
- resekostnader enligt 2, 4 och 5 §§, och
- styrkta kostnader för kost och logi.
Ersättning enligt denna paragraf får inte lämnas till den som  har rätt till ersättning enligt någon annan bestämmelse i  denna förordning.
9 §
Kostnader för läkarundersökningar, sakkunnigutlåtanden,  särskild utrustning samt utredning som Arbetsförmedlingen  beslutar om inför en anvisning till ett program eller  arbetslivsinriktad rehabilitering får ersättas med den  faktiska kostnaden.
Etableringstillägg
10 §
Etableringstillägg får lämnas till den som är anvisad  till det arbetsmarknadspolitiska programmet  etableringsinsatser för vissa nyanlända invandrare enligt  förordningen (2017:820) om etableringsinsatser för vissa  nyanlända invandrare, och som har hemmavarande barn.
Med hemmavarande barn avses barn som
- är under 20 år,
- är bosatta och folkbokförda hos den nyanlände,
- står eller har stått under den nyanländes vårdnad, och
- inte är självförsörjande.
11 §
Etableringstillägg lämnas per hushåll. Makar ska anses  tillhöra samma hushåll om inte den make eller maka som  ansöker om ersättning eller den som ersättningen betalas ut  till visar annat. Sambor ska likställas med makar.
12 §
Etableringstillägg lämnas med
- 800 kronor per barn som inte har fyllt 11 år, och
- 1 500 kronor per barn som har fyllt 11 men inte 20 år.
Etableringstillägg lämnas för högst tre barn. Är barnen fler  än tre lämnas etableringstillägg för de tre äldsta barnen. Om  en nyanländ får underhållsstöd för tre barn enligt 18 kap.  socialförsäkringsbalken, ska etableringstillägg enligt denna  paragraf endast lämnas för de två äldsta barnen. Om  underhållsstöd lämnas för fyra eller fem barn ska  etableringstillägg endast lämnas för det äldsta barnet. Om  underhållsstöd lämnas för sex eller flera barn lämnas inte  något etableringstillägg.
Bostadsersättning
13 §
Bostadsersättning får lämnas till den som är anvisad  till det arbetsmarknadspolitiska programmet  etableringsinsatser för vissa nyanlända invandrare enligt  förordningen (2017:820) om etableringsinsatser för vissa  nyanlända invandrare och som är ensamstående utan  hemmavarande barn.
I 10 § andra stycket anges vem som ska anses vara  hemmavarande barn.
14 §
Bostadsersättning lämnas endast för kostnader för den  bostad där den nyanlände är bosatt och folkbokförd och som  han eller hon
- äger eller innehar med hyres- eller bostadsrätt, eller
- hyr i andra hand om hyresavtalet är skriftligt och  hyresvärden, bostadsrättsföreningen eller hyresnämnden har  godkänt andrahandsupplåtelsen.
15 §
Bostadsersättning lämnas inte till den som hyr ett eller  flera rum i en bostad, eller stadigvarande bor tillsammans  med en annan person.
16 §
Bostadsersättning lämnas för den del av bostadskostnaden  per månad som överstiger 1 800 men inte 5 700 kronor.
4 kap. Ersättning vid förhinder att delta i program
1 §
Aktivitetsstöd, utvecklingsersättning eller  etableringsersättning får lämnas till den som är anvisad till  ett arbetsmarknadspolitiskt program, även om personen inte  deltar i insatser som ingår i programmet på grund av
1. sjukdom som hindrar personen från att delta i insatser inom  programmet,
2. tillfällig vård av barn under sådana förutsättningar som  anges i 13 kap. socialförsäkringsbalken eller i föreskrifter  som avses i 2 kap. 5 a § samma balk, eller
3. vård av närstående under sådana förutsättningar som anges i 
47 kap. 3, 4, 6, 8, 9 och 13 §§ socialförsäkringsbalken.
Förordning (2020:256).
2 §
Ersättning enligt 1 § 1 lämnas endast om personen har  anmält sjukdomen till Arbetsförmedlingen den första sjukdagen.  Detta gäller dock inte om det finns särskilda skäl för att  ersättning ändå bör lämnas.
Ersättning efter den sjunde dagen lämnas endast om personen  lämnar in ett läkarintyg till Arbetsförmedlingen om sjukdomen.
Förordning (2022:21).
3 §
Ersättning enligt 1 § 1 lämnas inte för den första dagen i  en sjukperiod (karensdag). Som karensdag räknas endast den dag  under vilken ersättning skulle ha lämnats, om inte  bestämmelsen om karensdag hade gällt. Karensdagen gäller dock  inte för den som omfattas av ett beslut enligt 27 kap. 40 och 
41 §§ socialförsäkringsbalken eller 13 § första stycket lagen 
(1991:1047) om sjuklön.
Om en sjukperiod börjar inom fem kalenderdagar från det att en  tidigare sjukperiod har avslutats ska bestämmelsen i första  stycket tillämpas som om den senare sjukperioden är en  fortsättning på den tidigare sjukperioden. En person ska inte  få avdrag under mer än tio karensdagar under en period om tolv  månader. Förordning (2022:21).
4 §
Aktivitetsstöd, utvecklingsersättning eller  etableringsersättning får också lämnas till den som är  anvisad till ett arbetsmarknadspolitiskt program, även om  personen inte deltar i insatser som ingår i programmet på  grund av
1. kortvarig ledighet för enskild angelägenhet av vikt, dock  under högst tre dagar per tillfälle,
2. ett tillfälligt uppehåll i upphandlad  arbetsmarknadsutbildning eller annan utbildning som ingår i  programmet, om uppehållet är en följd av att  utbildningsanordnaren gör ett uppehåll i sin verksamhet, dock  högst under 10 ersättningsdagar under perioden juni-augusti,  eller
3. ett tillfälligt uppehåll i insatserna som ingår i  programmet jobb- och utvecklingsgarantin, dock under  sammanlagt högst 20 ersättningsdagar under en  tolvmånadersperiod, om personen under uppehållet är beredd  att ta aktiv del av Arbetsförmedlingens service i fråga om  platsförmedling.
Ersättning enligt första stycket 1 och 3 lämnas endast om  Arbetsförmedlingen har godkänt att personen inte deltar i  programmet på grund av ledigheten eller uppehållet.  Ersättning enligt första stycket 2 lämnas endast om personen  har anmält till Arbetsförmedlingen att han eller hon inte  deltar i programmet på grund av uppehållet.
5 kap. Samordning med andra förmåner
1 §
Aktivitetsstöd, utvecklingsersättning eller  etableringsersättning får inte lämnas till den som deltar i  ett arbetsmarknadspolitiskt program och samtidigt är intagen  i kriminalvårdsanstalt utan att delta i någon av de i 11 kap. 
1 § 1-4 fängelselagen (2010:610) angivna särskilda  utslussningsåtgärderna.
2 §
Aktivitetsstöd, utvecklingsersättning eller  etableringsersättning får inte lämnas för samma tid som  programdeltagaren får
1. studiestöd enligt studiestödslagen (1999:1395),
2. studiestartsstöd enligt lagen (2017:527) om  studiestartsstöd, eller
3. omställningsstudiestöd enligt lagen (2022:856) om  omställningsstudiestöd.
Om studiestöd, studiestartsstöd eller omställningsstudiestöd  lämnas för lägre omfattning än heltid får dock aktivitetsstöd,  utvecklingsersättning eller etableringsersättning lämnas för  resterande tid, upp till heltid. Förordning (2022:873).
2 a §
Aktivitetsstöd, utvecklingsersättning eller  etableringsersättning får inte lämnas till programdeltagaren  för en tidsperiod för vilken deltagaren får  rehabiliteringspenning, rehabiliteringspenning i särskilda  fall, hel sjukersättning eller hel aktivitetsersättning enligt  socialförsäkringsbalken. Förordning (2020:381).
3 §
Aktivitetsstöd, utvecklingsersättning eller  etableringsersättning ska minskas med de belopp som  programdeltagaren för samma tid får i form av
1. sjukersättning, aktivitetsersättning eller allmän  ålderspension enligt socialförsäkringsbalken, eller
2. tjänstepension på grund av förvärvsarbete.
Om programmets omfattning är lägre än heltid och ersättning  enligt första stycket 1 lämnas för lägre omfattning än heltid,  ska minskning inte göras med de belopp som lämnas för  resterande tid, upp till heltid. Förordning (2024:1358).
4 §
Aktivitetsstöd, utvecklingsersättning eller  etableringsersättning ska även minskas med de belopp som  programdeltagaren för samma dag får i form av
1. föräldrapenning enligt socialförsäkringsbalken,
2. lön eller andra anställningsförmåner från en arbetsgivare,  eller
3. ekonomiskt skadestånd som motsvarar lön.
Om programmets omfattning är lägre än heltid ska minskning  enligt första stycket inte göras med de belopp som lämnas för  resterande tid, upp till heltid. Förordning (2022:855).
5 §
Bostadsersättning ska minskas med de belopp som  programdeltagaren för samma månad får i form av preliminärt  bostadsbidrag eller bostadstillägg enligt  socialförsäkringsbalken. Förordning (2022:855).
6 kap. Varning och avstängning från rätt till ersättning
1 §
Varning och avstängning från rätt till ersättning  tillämpas endast på aktivitetsstöd, utvecklingsersättning och  etableringsersättning, med undantag för etableringsersättning  som lämnas för deltagande i kartläggning och medverkan till  upprättandet av en individuell handlingsplan.
2 §
En programdeltagare ska varnas om han eller hon under  programtid utan godtagbart skäl
1. inte har medverkat till att upprätta en individuell  handlingsplan hos Arbetsförmedlingen,
2. inte har lämnat en aktivitetsrapport till  Arbetsförmedlingen inom utsatt tid,
3. inte har besökt eller tagit kontakt med Arbetsförmedlingen,  eller en leverantör som utför arbetsmarknadspolitiska insatser  på uppdrag av Arbetsförmedlingen, vid en bestämd tidpunkt,
4. inte har deltagit i en insats, aktivitet eller annan  arbetsmarknadspolitisk åtgärd inom programmet,
5. inte har sökt ett lämpligt arbete som har anvisats av  Arbetsförmedlingen,
6. inte har sökt en anvisad utbildning, eller
7. inte aktivt har sökt lämpliga arbeten.
Om programdeltagaren missköter sig enligt första stycket vid  upprepade tillfällen, utan att däremellan kunna uppfylla ett  inkomstvillkor enligt 3 kap. 2 § lagen (2024:506) om  arbetslöshetsförsäkring, ska han eller hon stängas av från  rätt till ersättning. Avstängningstiden ska vara 1  ersättningsdag vid det andra tillfället, 5 ersättningsdagar  vid det tredje tillfället, 10 ersättningsdagar vid det fjärde  tillfället och 45 ersättningsdagar vid varje ytterligare  tillfälle. Förordning (2024:1358).
3 §
En programdeltagare ska stängas av från rätt till  ersättning i 5 ersättningsdagar, om han eller hon under  programtid utan godtagbart skäl
1. har avvisat ett erbjudet lämpligt arbete,
2. har avvisat en utbildning som han eller hon har anvisats  att söka och är antagen till,
3. genom sitt uppträdande uppenbarligen har orsakat att en  anställning inte har kommit till stånd, eller
4. har avvisat en erbjuden insats, aktivitet eller annan  arbetsmarknadspolitisk åtgärd inom programmet.
Om programdeltagaren förlänger tiden i arbetslöshet enligt  första stycket vid upprepade tillfällen, utan att däremellan  kunna uppfylla ett inkomstvillkor enligt 3 kap. 2 § lagen 
(2024:506) om arbetslöshetsförsäkring, ska han eller hon  stängas av från rätt till ersättning i 10 ersättningsdagar vid  det andra tillfället och i 45 ersättningsdagar vid varje  ytterligare tillfälle. Förordning (2024:1358).
4 §
En programdeltagare ska stängas av från rätt till  ersättning i 45 ersättningsdagar, om han eller hon under  programtid
1. utan giltig anledning har lämnat sitt arbete, eller
2. på grund av otillbörligt uppträdande har skilts från sitt  arbete.
Programdeltagaren ska i stället stängas av i 
20 ersättningsdagar om högst 10 dagar kvarstår av arbetet  eller om det kan antas att arbetet skulle ha varat högst 
10 dagar. Förordning (2024:1358).
5 §
En programdeltagare ska stängas av från rätt till  ersättning om han eller hon medvetet eller av grov vårdslöshet  har lämnat oriktiga eller vilseledande uppgifter till  Försäkringskassan om något som är av betydelse för  programdeltagarens rätt till ersättning eller storleken på  ersättningen.
Ett beslut enligt första stycket ska avse 
130 ersättningsdagar. Om det finns särskilda skäl får  avstängningen avse färre eller fler dagar, dock lägst 45 och  högst 195 ersättningsdagar. Förordning (2024:1358).
6 §
Vid bedömningen enligt 2 § av om programdeltagaren har  godtagbara skäl för att inte aktivt söka lämpliga arbeten ska  hänsyn tas till det program som deltagaren deltar i och  vilket skede av programmet deltagaren är i.
7 §
Med utbildning enligt 2 och 3 §§ avses utbildning inom  ramen för ett arbetsmarknadspolitiskt program som kan ge rätt  till aktivitetsstöd, utvecklingsersättning eller  etableringsersättning.
8 §
Bestämmelsen i 7 kap. 6 § lagen (2024:506) om  arbetslöshetsförsäkring ska tillämpas vid bedömningen enligt 2  eller 3 § av om ett arbete är lämpligt. Förordning (2024:1358).
9 §
En giltig anledning att lämna ett arbete enligt 4 § är  att en programdeltagare av hälsoskäl inte kan återgå vare sig  till tidigare arbete eller till något annat arbete hos  arbetsgivaren. Hälsoskälen ska vara styrkta genom ett  läkarintyg som utfärdats innan anställningen upphör.
9 a §
När det prövas om en programdeltagare ska varnas eller  stängas av från rätt till ersättning får upprepade fall av  misskötsamhet enligt 2 §, förlängning av tid i arbetslöshet  enligt 3 § eller orsakande av arbetslöshet enligt 4 § läggas  samman till grund för en sanktion.
En sammanläggning får endast göras av sanktionsgrundande  förhållanden som omfattas av samma paragraf och som har  inträffat innan programdeltagaren har informerats av  Arbetsförmedlingen om att han eller hon kan komma att varnas  eller stängas av från rätt till ersättning.
Om det finns särskilda skäl får sanktionsgrundande  förhållanden läggas samman även efter att sökanden har  informerats av Arbetsförmedlingen. Förordning (2024:1358).
10 §
Avstängningen ska gälla från och med den dag då
1. grunden för avstängningen inträffade, om avstängningen har  beslutats enligt 2, 3 eller 4 §, eller
2. Försäkringskassan inledde utredningen av grunden för  avstängningen, om avstängningen har beslutats enligt 5 §.
Om ett förhållande som medför avstängning inträffar under en  pågående avstängning ska dock den nya avstängningen gälla  från utgången av den föregående.
I avstängningstiden ingår dagar som det skulle ha lämnats  ersättning för om avstängning inte hade skett och då  programdeltagaren utfört förvärvsarbete.
11 §
En avstängning enligt 2, 3 eller 4 § får inte pågå  längre än 112 kalenderdagar räknat från den dag då  avstängningen började gälla enligt 10 §.
12 §
Arbetsförmedlingen prövar frågor om varning och  avstängning enligt 2, 3 och 4 §§. När avstängning har  beslutats ska Arbetsförmedlingen skyndsamt underrätta  Försäkringskassan om beslutet samt om grunden för avstängning  och dagen då grunden för avstängning inträffade.
Försäkringskassan beslutar vilka dagar som ingår i  avstängningstiden.
13 §
Försäkringskassan prövar frågor om avstängning enligt 
5 §.
14 §
Ärenden om varning eller avstängning ska prövas  skyndsamt.
Ett beslut om varning eller avstängning gäller omedelbart.
7 kap. Interimistiska beslut och kvittning
1 §
Arbetsförmedlingen får besluta att en programdeltagare  ska stängas av från rätt till ersättning för tid till dess  att ett ärende har avgjorts, om det finns sannolika skäl att  anta att myndigheten kommer att stänga av deltagaren från  rätt till ersättning enligt 6 kap. 2, 3 eller 4 §.
Avstängningen ska avse det antal ersättningsdagar som kan  antas komma att gälla enligt ett slutligt beslut.
Arbetsförmedlingen ska skyndsamt underrätta Försäkringskassan  om beslutet.
2 §
Försäkringskassan får besluta om ersättning till en  programdeltagare för tid till dess att ett ärende har  avgjorts, om
1. ersättningens belopp inte kan bestämmas utan betydande  dröjsmål,
2. Arbetsförmedlingen beslutat att stänga av deltagaren från  rätt till ersättning enligt 1 § eller enligt 6 kap. 2, 3  eller 4 §,
3. det finns sannolika skäl att anta att Försäkringskassan  kommer att stänga av deltagaren från rätt till ersättning  enligt 6 kap. 5 §, eller
4. det finns sannolika skäl att anta att deltagaren inte  uppfyller villkoren för att kunna få ersättning enligt 2-4  kap.
Försäkringskassans beslut enligt första stycket ska avse den  ersättning som kan antas gälla enligt ett slutligt beslut i  ärendet.
3 §
Om Arbetsförmedlingen har beslutat att stänga av en  programdeltagare från rätt till ersättning enligt 6 kap. 2, 3  eller 4 § och Försäkringskassan redan har betalat ut  ersättning för de dagar som omfattas av beslutet, får  motsvarande belopp dras av vid en kommande utbetalning.
8 kap. Återbetalning och återkrav
1 §
En mottagare av ersättning enligt denna förordning är  återbetalningsskyldig om han eller hon har förorsakat att  ersättning har lämnats på felaktig grund eller med ett för  högt belopp, genom att lämna oriktiga uppgifter eller  underlåta att fullgöra en anmälningsskyldighet.
Detsamma gäller om ersättning i annat fall har lämnats  felaktigt eller med ett för högt belopp och den som fått  ersättningen har insett eller skäligen borde ha insett detta.
1 a §
En mottagare av ersättning är också  återbetalningsskyldig om han eller hon senare får lön eller  ekonomiskt skadestånd som motsvarar lön för samma dag som  ersättning har lämnats för. Förordning (2022:855).
2 §
Om en mottagare av ersättning är återbetalningsskyldig,  ska den myndighet som har betalat ut ersättningen besluta att  återkräva det felaktigt utbetalda beloppet.
3 §
Vid återkrav får den myndighet som har fattat beslutet om  återkrav bevilja anstånd med betalningen eller träffa avtal  med den återbetalningsskyldige om en avbetalningsplan.  Myndigheten ska i sådana fall ta ut ränta på det obetalda  beloppet.
Ränta ska tas ut från den dag då anståndet beviljades eller  avtalet om avbetalningsplan träffades, dock inte för tid  innan det återkrävda beloppet har förfallit till betalning.  Ränta ska tas ut efter en räntesats som vid varje tidpunkt  överstiger statens utlåningsränta med två procentenheter.
4 §
Om ett belopp som har återkrävts inte betalas i rätt tid,  ska dröjsmålsränta enligt räntelagen (1975:635) tas ut på  beloppet. Detsamma gäller när den återbetalningsskyldige  beviljats anstånd med betalningen eller träffat ett avtal om  en avbetalningsplan och betalning inte sker inom den tid som  följer av beslutet om anstånd eller avtalet.
5 §
Om det med hänsyn till den återbetalningsskyldiges  personliga eller ekonomiska förhållanden eller andra  omständigheter finns särskilda skäl för det, får den  myndighet som har beslutat om återkravet eller kravet på  ränta helt eller delvis avstå från ett krav på återbetalning  eller ränta. Myndigheten ska i ett sådant fall i beslutet  ange vilka de särskilda skälen är och dokumentera den  information som ligger till grund för beslutet.
6 §
Vid återkrav får den myndighet som har beslutat om  återkravet, vid en senare utbetalning av ersättning till den  återbetalningsskyldige, besluta att dra av ett skäligt belopp  från vad som har betalats ut för mycket. Detsamma gäller  skyldighet att betala ränta och avgifter.
9 kap. Uppgiftsskyldighet
För Arbetsförmedlingen
1 §
Arbetsförmedlingen ska till Försäkringskassan lämna de  uppgifter som har betydelse för ett ärende hos  Försäkringskassan om aktivitetsstöd, utvecklingsersättning  eller etableringsersättning.
2 §
Arbetsförmedlingen ska till Inspektionen för  arbetslöshetsförsäkringen lämna de uppgifter som har  betydelse för inspektionens tillsyn över handläggningen av  och rutinerna för handläggning av ärenden om varning eller  avstängning från rätt till aktivitetsstöd,  utvecklingsersättning eller etableringsersättning, eller för  inspektionens uppföljning på området.
För Försäkringskassan
3 §
Försäkringskassan ska till Arbetsförmedlingen lämna de  uppgifter som har betydelse för
1. ett ärende hos Arbetsförmedlingen om varning och  avstängning från rätt till aktivitetsstöd,  utvecklingsersättning eller etableringsersättning,
2. ett ärende hos Arbetsförmedlingen om återkallelse av  anvisning till ett arbetsmarknadspolitiskt program, och
3. Arbetsförmedlingens verksamhet om statistik, prognoser och  ekonomisk redovisning som avser ersättningar enligt denna  förordning.
4 §
Försäkringskassan ska till Centrala studiestödsnämnden  lämna de uppgifter som har betydelse för ett ärende hos  nämnden om
1. studiestöd enligt studiestödslagen (1999:1395), och
2. studiestartsstöd enligt lagen (2017:527) om  studiestartsstöd.
5 §
Försäkringskassan ska till Inspektionen för  arbetslöshetsförsäkringen lämna de uppgifter som har  betydelse för inspektionens tillsyn över handläggningen av  och rutinerna för handläggning av ärenden om avstängning från  rätt till aktivitetsstöd, utvecklingsersättning eller  etableringsersättning, eller för inspektionens uppföljning på  området.
För Skatteverket
6 §
Skatteverket ska till Försäkringskassan lämna de  uppgifter som har betydelse för ett ärende hos  Försäkringskassan om ersättning enligt denna förordning.
10 kap. Ansökan om och prövning av ärenden om ersättning
Ansökan om ersättning
1 §
Den som vill begära ersättning enligt denna förordning  ska ansöka om ersättningen skriftligen. Detsamma gäller  begäran om ökning av en ersättning.
Makar eller sambor som båda vill begära etableringstillägg  enligt 3 kap. 10 § ska ansöka om tillägget gemensamt.
Kravet på skriftlighet enligt första stycket gäller inte  ansökningar om ersättning för resor enligt 3 kap. 3 §.
2 §
En ansökan ska innehålla de uppgifter som behövs i ett  ärende om ersättning enligt denna förordning. Uppgifter om  faktiska förhållanden ska lämnas på heder och samvete. Till  ansökan ska de handlingar som är av betydelse för ärendet  bifogas.
Den som ansöker om eller har beviljats ersättning ska anmäla  ändrade förhållanden som påverkar rätten till eller storleken  av ersättningen till den beslutande myndigheten. En sådan  anmälan ska göras så snart som möjligt och senast 14 dagar  efter det att den sökande fick kännedom om förändringen.
3 §
En ansökan om aktivitetsstöd, utvecklingsersättning,  etableringsersättning, etableringstillägg eller  bostadsersättning ska ges in till och prövas av  Försäkringskassan.
4 §
En ansökan om ersättning för kostnader för resor, logi  och dubbelt boende och vissa andra kostnader enligt 3 kap. 
1-9 §§ ska ges in till och prövas av Arbetsförmedlingen.
Beräkning av ersättning
5 §
Aktivitetsstöd, utvecklingsersättning,  etableringsersättning, etableringstillägg och  bostadsersättning får inte lämnas för längre tid tillbaka än  månaden före ansökningsmånaden.
Första stycket gäller inte
1. etableringsersättning som lämnas för deltagande i  kartläggning och medverkan till upprättandet av en individuell  handlingsplan eller för etableringstillägg och  bostadsersättning som lämnas under tiden för kartläggning och  upprättandet av en individuell handlingsplan,
2. aktivitetsstöd eller utvecklingsersättning enligt 2 kap. 9  eller 11 a § till en person som har återinträtt i jobb- och  utvecklingsgarantin enligt 14 b § 2 förordningen (2007:414) om  jobb- och utvecklingsgarantin,
3. aktivitetsstöd eller utvecklingsersättning enligt 2 kap. 9  eller 11 a § till en person som har återinträtt i jobbgarantin  för ungdomar enligt 11 § tredje stycket förordningen 
(2007:813) om jobbgaranti för ungdomar, eller
4. om det annars finns särskilda skäl.
Förordning (2024:1358).
5 a §
Ersättning för resor, logi och dubbelt boende och vissa  andra kostnader enligt 3 kap. 1-9 §§ får inte lämnas för  kostnader som uppstår före en ansökan, om det inte finns  särskilda skäl. Förordning (2024:1358).
6 §
Aktivitetsstöd, utvecklingsersättning och  etableringsersättning beräknas till ett bestämt belopp per  dag och lämnas för högst fem dagar per kalendervecka.
Om det program som ger rätt till aktivitetsstöd,  utvecklingsersättning eller etableringsersättning inte pågår  på heltid ska sådan ersättning minskas i motsvarande  utsträckning, om det inte finns särskilda skäl mot det.
Andra stycket gäller inte etableringsersättning som lämnas  för deltagande i kartläggning och medverkan till upprättandet  av en individuell handlingsplan.
7 §
Aktivitetsstöd, utvecklingsersättning eller  etableringsersättning lämnas inte alls för sådana dagar som  programdeltagaren är delvis frånvarande från programmet, om  frånvaron ligger till grund för ett beslut om varning eller  avstängning från rätt till ersättning enligt 6 kap. 2 §  första stycket 4.
8 §
Etableringstillägg och bostadsersättning som ska lämnas  för del av en månad, lämnas med ett belopp per dag som  motsvarar en trettiondel av månadsbeloppet.
Utbetalning av ersättning
9 §
Aktivitetsstöd, utvecklingsersättning,  etableringsersättning, etableringstillägg och  bostadsersättning beräknas och betalas ut av  Försäkringskassan månadsvis i efterskott.
Etableringsersättning som lämnas för deltagande i  kartläggning och medverkan till upprättandet av en  individuell handlingsplan får dock betalas ut oftare än  månadsvis i efterskott. Detsamma gäller etableringstillägg  och bostadsersättning som lämnas under tiden för kartläggning  och medverkan till upprättandet av en individuell  handlingsplan.
10 §
Ersättning för resor, logi och dubbelt boende och vissa  andra kostnader enligt 3 kap. 1-9 §§ beräknas och betalas ut  av Arbetsförmedlingen.
Utredningsbefogenheter
11 §
När det behövs i ett ärende om ersättning eller i övrigt  för tillämpningen av denna förordning får den handläggande  myndigheten ställa frågor till programdeltagarens anordnare  av insatser, arbetsgivare, läkare eller någon annan som kan  antas kunna lämna behövliga uppgifter.
11 kap. Omprövning och överklagande
Försäkringskassans beslut
1 §
Bestämmelserna i 113 kap. 3-17, 19, 20 och 21 §§  socialförsäkrings-balken om ändring, omprövning och  överklagande tillämpas på Försäkringskassans beslut enligt  denna förordning.
Vid tillämpning av 113 kap. 5 § socialförsäkringsbalken ska  det som anges om en förmån som har förfallit till betalning i  stället gälla ersättning som har betalats ut.
Förordning (2024:927).
2 §
Utöver vad som följer av 1 § ska Försäkringskassan ändra  ett beslut om aktivitetsstöd, utvecklingsersättning eller  etableringsersättning som har blivit felaktigt på grund av  att ett beslut från Arbetsförmedlingen om avstängning har  ändrats eller undanröjts. Någon ändring ska dock inte göras  om det är till den enskildes nackdel.
Arbetsförmedlingens beslut
3 §
Arbetsförmedlingens beslut enligt denna förordning ska  omprövas hos myndighetens centrala enhet för omprövning om  det begärs av den som beslutet gäller. Vid omprövningen får  beslutet inte ändras till den enskildes nackdel.
En begäran om omprövning ska vara skriftlig. Begäran ska ges  in till Arbetsförmedlingen och ska ha kommit in dit inom tre  veckor från den dag då den som begär omprövning fick del av  beslutet.
4 §
Arbetsförmedlingen ska ändra ett beslut om avstängning  som blivit felaktigt på grund av att ett tidigare beslut om  varning eller avstängning ändrats eller undanröjts.
Om Arbetsförmedlingens beslut om avstängning ändras eller  undanröjs ska Arbetsförmedlingen skyndsamt underrätta  Försäkringskassan om det.
5 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol. Andra beslut  av Arbetsförmedlingen än beslut enligt 3 § får dock inte  överklagas.
Om ett beslut överklagas innan det har omprövats, ska  överklagandet anses som en begäran om omprövning.
Förordning (2018:922).
12 kap. Bemyndiganden
1 §
Arbetsförmedlingen får meddela föreskrifter om  verkställigheten av denna förordning i frågor som myndigheten  beslutar om.
När det gäller föreskrifter om varning och avstängning enligt 
6 kap. 2, 3 och 4 §§ ska dock Försäkringskassan först ha fått  tillfälle att yttra sig.
2 §
Försäkringskassan får, efter att ha gett  Arbetsförmedlingen tillfälle att yttra sig, meddela  föreskrifter om verkställigheten av denna förordning i frågor  som Försäkringskassan beslutar om.
3 §
Inspektionen för arbetslöshetsförsäkringen får meddela  ytterligare föreskrifter om lämpligt arbete enligt 6 kap. 
2 och 3 §§.
Inspektionen för arbetslöshetsförsäkringen får meddela  föreskrifter om i vilka fall en programdeltagare ska anses ha  godtagbara skäl för att inte aktivt söka lämpliga arbeten med  hänsyn till det program som deltagaren deltar i och vilket  skede av programmet deltagaren är i enligt 6 kap. 6 §.
Övergångsbestämmelser
2017:819
1. Denna förordning träder i kraft den 1 januari 2018.
2. Genom förordningen upphävs förordningen (1996:1100) om  aktivitetsstöd och förordningen (2010:407) om ersättning till  vissa nyanlända invandrare.
3. Den upphävda förordningen om aktivitetsstöd gäller  fortfarande för ersättningar som avser tid före  ikraftträdandet.
4. Den upphävda förordningen om ersättning till vissa  nyanlända invandrare och 14 § i den upphävda förordningen om  aktivitetsstöd gäller fortfarande för den som vid  ikraftträdandet har en etableringsplan och så länge den  planen gäller. Detsamma gäller för den som vid  ikraftträdandet medverkar till upprättandet av en  etableringsplan och så länge upprättandet av planen pågår.
5. Till och med utgången av december 2018 ska, i stället för  vad som sägs i 4 kap. 2 § andra stycket, personen lämna in  ett läkarintyg om sjukdomen till Försäkringskassan för att  ersättning ska lämnas.
2018:14
1. Denna förordning träder i kraft den 1 mars 2018.
2. För den som vid ikraftträdandet får eller som före  ikraftträdandet har fått aktivitetsstöd med stöd av den nu  upphävda bestämmelsen, eller motsvarande bestämmelse i den  upphävda förordningen (1996:1100) om aktivitetsstöd, ska den  nu upphävda bestämmelsen fortsätta att gälla, dock längst  till dess att personen fyller 30 år.
2019:1160
1. Denna förordning träder i kraft den 1 januari 2020.
2. Äldre föreskrifter gäller fortfarande för den som vid  ikraftträdandet bedriver studier inom ramen för ett  utbildningskontrakt enligt förordningen (2015:502) om viss  samverkan för unga och nyanlända, dock längst till och med den 
20 september 2020.
3. Äldre föreskrifter gäller fortfarande för  utvecklingsersättning som har lämnats före ikraftträdandet.
2020:159
1. Denna förordning träder i kraft den 1 april 2020.
2. Bestämmelsen i 4 kap. 2 § i den nya lydelsen ska dock  tillämpas för tid från och med den 13 mars 2020.
3. Den upphävda bestämmelsen i 4 kap. 3 § ska inte tillämpas  för tid efter den 10 mars 2020.
2020:222
1. Denna förordning träder i kraft den 13 april 2020.
2. Äldre föreskrifter gäller fortfarande för aktivitetsstöd  som avser tid före ikraftträdandet.
2020:381
1. Denna förordning träder i kraft den 1 juli 2020.
2. Den nya bestämmelsen i 5 kap. 2 a § tillämpas inte på  ersättning för deltagande i ett arbetsmarknadspolitiskt  program som programdeltagaren har anvisats till före  ikraftträdandet.
3. För ersättning som avser deltagande i ett  arbetsmarknadspolitiskt program som programdeltagaren har  anvisats till före ikraftträdandet gäller 4 § i den äldre  lydelsen.
2021:927
1. Denna förordning träder i kraft den 1 december 2021.
2. De nya bestämmelserna i 4 kap. 3 § tillämpas inte på  ersättning som avser tid före ikraftträdandet.
3. För ersättning som avser tid före ikraftträdandet gäller 
4 kap. 2 § i den äldre lydelsen.
2022:20
1. Denna förordning träder i kraft den 1 februari 2022.
2. Bestämmelsen i 4 kap. 2 § i den nya lydelsen ska dock  tillämpas för tid från och med den 19 januari 2022.
3. De upphävda bestämmelserna i 4 kap. 3 § ska inte tillämpas  för tid efter den 31 december 2021.
2022:21
1. Denna förordning träder i kraft den 1 april 2022.
2. De nya bestämmelserna i 4 kap. 3 § tillämpas inte på  ersättning som avser tid före ikraftträdandet.
3. För ersättning som avser tid före ikraftträdandet gäller 
4 kap. 2 § i den äldre lydelsen.
2022:855
1. Denna förordning träder i kraft den 1 oktober 2022.
2. Den nya bestämmelsen i 8 kap. 1 a § tillämpas inte på  ersättning som avser tid före ikraftträdandet.
3. För ersättning som avser tid före ikraftträdandet gäller 
5 kap. 4 § i den äldre lydelsen.
2024:1060
1. Denna förordning träder i kraft den 1 januari 2025.
2. Äldre bestämmelser gäller fortfarande för ersättning som  avser tid före ikraftträdandet.
2024:1358
1. Denna förordning träder i kraft den 1 oktober 2025.
2. Äldre bestämmelser gäller fortfarande för ersättning som  avser tid före ikraftträdandet.
3. För en programdeltagare som vid ikraftträdandet har en  pågående ersättningsperiod enligt den upphävda lagen 
(1997:238) om arbetslöshetsförsäkring gäller äldre  bestämmelser under den perioden.
4. Vid tillämpningen av 2 kap. 2 § första stycket 1 och 2 kap. 
5 § ska en förbrukad ersättningsperiod enligt den upphävda  lagen (1997:238) om arbetslöshetsförsäkring jämställas med en  förbrukad ersättningsperiod om 300 ersättningsdagar enligt  lagen (2024:506) om arbetslöshetsförsäkring.
5. En programdeltagare som vid ikraftträdandet har fått  aktivitetsstöd eller arbetslöshetsersättning under minst 300  ersättningsdagar och som omfattas av 2 kap. 3 eller 4 § i den  äldre lydelsen ska vid ikraftträdandet anses
- ha förbrukat 300 ersättningsdagar med  arbetslöshetsersättning eller aktivitetsstöd,
- ha en ersättningsgrundande inkomst som motsvarar  programdeltagarens dagsförtjänst enligt den upphävda lagen 
(1997:238) om arbetslöshetsförsäkring multiplicerad med 22,  och
- ha haft en ersättningsnivå enligt lagen (2024:506) om  arbetslöshetsförsäkring om 65 procent ersättningsdag 201-300.
6. En programdeltagare som vid ikraftträdandet får  aktivitetsstöd med ett belopp beräknat enligt 2 kap. 3 eller 
4 § i den äldre lydelsen ska, trots vad som anges i 2 kap. 4 §  tredje stycket, få aktivitetsstöd med
- lägst 462 kronor för perioden 1 oktober-31 december 2025,  och
- lägst 415 kronor för perioden 1 januari-31 mars 2026.
7. En programdeltagare som efter ikraftträdandet har förbrukat  en ersättningsperiod enligt den upphävda lagen (1997:238) om  arbetslöshetsförsäkring ska då anses
- ha förbrukat 300 ersättningsdagar med  arbetslöshetsersättning eller aktivitetsstöd,
- ha en ersättningsgrundande inkomst som motsvarar  programdeltagarens dagsförtjänst enligt den upphävda lagen 
(1997:238) om arbetslöshetsförsäkring multiplicerad med 22,  och
- ha haft en ersättningsnivå enligt lagen (2024:506) om  arbetslöshetsförsäkring om 65 procent ersättningsdag 201-300.
8. Vid tillämpningen av 2 kap. 8 § ska dagar med  aktivitetsstöd enligt 2 kap. 8 § i den äldre lydelsen  jämställas med dagar med aktivitetsstöd med grundbelopp.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.