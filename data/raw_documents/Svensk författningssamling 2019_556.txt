Title: Förordning (2019:556) om statligt stöd för bättre vattenhushållning
SFS Number: Svensk författningssamling 2019:556
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2019556-om-statligt-stod-for-battre_sfs-2019-556/
Source Link: http://rkrattsbaser.gov.se/sfst?bet=2019:556
Amendment Register Link: http://rkrattsbaser.gov.se/sfsr?bet=2019:556
Ministry/Authority: Klimat- och näringslivsdepartementet
Issued: 2019-07-04
Metadata: {"Utfärdad": "2019-07-04", "Ändrad": "t.o.m. SFS 2024:382"}

==================================================

Förordning (2019:556) om statligt stöd för bättre vattenhushållning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:556
Departement/myndighet
:   
Klimat- och näringslivsdepartementet
Utfärdad
:   
2019-07-04
Ändrad
:   
t.o.m. SFS 2024:382
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Om det finns medel, får statligt stöd lämnas i form av  bidrag enligt denna förordning för åtgärder som syftar till  bättre vattenhushållning och bättre tillgång till  dricksvatten.
Bidraget ska avse åtgärder i fråga om vattenskyddsområden,  vattenbesparande, framtagande av kunskaps- eller  planeringsunderlag, investering i ny teknik eller andra  åtgärder.
Förordningen är meddelad med stöd av 8 kap. 7 §  regeringsformen.
Ordförklaringar
2 §
Ord och uttryck i denna förordning har samma betydelse som  i kommissionens förordning (EU) 2023/2831 av den 
13 december 2023 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse. Förordning (2024:382).
Förutsättningar för bidrag
3 §
Bidrag till företag får endast ges i enlighet med de  villkor som anges i kommissionens förordning (EU) 2023/2831.
Förordning (2024:382).
4 §
Bidrag får inte avse åtgärder som
1. har påbörjats innan ett beslut om bidrag enligt denna  förordning har fattats, eller
2. följer av skyldighet i lag eller annan författning.
5 §
Bidrag får ges med högst 1 000 000 kronor och avse högst 
50 procent av kostnaden för de bidragsberättigade åtgärderna.  Vid beräkningen av kostnaden för en åtgärd ska stöd som har  getts enligt en annan författning räknas av.
Ansökan om bidrag
6 §
En ansökan om bidrag ska vara skriftlig och lämnas till  länsstyrelsen.
7 §
En ansökan om bidrag ska innehålla uppgifter om
1. sökanden,
2. kontaktperson för sökanden,
3. de åtgärder som ska genomföras,
4. kostnaden för att genomföra åtgärderna och hur stor andel  av kostnaden som det söks bidrag för,
5. den uppföljning som planeras för att kontrollera att  resultatet nås, och
6. åtgärder för vilka stöd har sökts eller beviljats enligt  annan författning.
8 §
Företag som ansöker om bidrag ska i ansökan redogöra för  allt annat stöd
1. av mindre betydelse som företaget fått under den senaste  treårsperioden, och
2. som företaget tidigare ansökt om eller beviljats och som  avser samma stödberättigande kostnader som ansökan omfattar.  Förordning (2024:382).
Prövning och beslut om bidrag
9 §
Frågor om bidrag prövas av länsstyrelsen i det län där  åtgärderna huvudsakligen är avsedda att genomföras.
10 §
När länsstyrelsen prövar en ansökan om bidrag ska  myndigheten särskilt beakta hur väl åtgärden, med hänsyn till  totalkostnaden, bidrar till att det syfte som anges i 1 § nås.
11 §
Innan ett bidrag beslutas ska länsstyrelsen lämna de  upplysningar till bidragsmottagaren som framgår av artikel 7.4  i kommissionens förordning (EU) 2023/2831 och genomföra den  kontroll som följer av artikel 6.4 i samma förordning.
Förordning (2024:382).
12 §
Om länsstyrelsen beslutar att bevilja bidrag ska den  preliminärt bestämma stödets storlek och besluta om  utbetalning av högst 75 procent av bidraget.
Länsstyrelsen får förena ett beslut med de villkor som behövs  med hänsyn till bidragets syfte.
Rapportering och slutlig utbetalning
13 §
Den som har fått ett bidrag ska i en slutrapport till  länsstyrelsen efter det att åtgärderna har genomförts redovisa
1. vilka resultat som åtgärderna har medfört,
2. hur villkoren i bidragsbeslutet har uppfyllts,
3. den kostnad som omfattas av stödet, och
4. hur den återstående uppföljningen och utvärderingen av  åtgärderna är avsedd att genomföras.
14 §
När slutrapporten lämnats in ska länsstyrelsen slutligt  bestämma bidragets storlek och besluta om slutlig utbetalning.
Hinder mot utbetalning
15 §
Länsstyrelsen får besluta att ett beviljat stöd helt  eller delvis inte ska betalas ut, om
1. mottagaren genom att lämna oriktiga uppgifter eller på  annat sätt har förorsakat att bidrag har lämnats felaktigt  eller med ett för högt belopp,
2. bidraget av något annat skäl har lämnats felaktigt eller  med ett för högt belopp och mottagaren borde ha insett detta,  eller
3. villkoren för bidraget inte har följts.
Återbetalning och återkrav
16 §
Mottagaren av ett bidrag som har betalats ut enligt denna  förordning är återbetalningsskyldig, om
1. en åtgärd i väsentliga avseenden avviker från villkor som  beslutats enligt 12 §,
2. en åtgärd inte har genomförts eller ändrats i något  väsentligt avseende utan länsstyrelsens medgivande,
3. bidraget har utbetalats felaktigt eller med för högt belopp  till följd av att sökanden lämnat oriktiga eller ofullständiga  uppgifter, eller
4. bidraget av annat skäl har utbetalats felaktigt eller med  ett för högt belopp och mottagaren skäligen borde ha insett  detta.
17 §
Ränta enligt räntelagen (1975:635) ska betalas på det  belopp som mottagaren av ett bidrag är återbetalningsskyldig  för.
18 §
Om en bidragsmottagare är återbetalningsskyldig enligt 
16 §, ska länsstyrelsen besluta att helt eller delvis kräva  tillbaka stödet tillsammans med ränta. Kravet eller räntan får  helt eller delvis sättas ned om det finns särskilda skäl.
Offentliggörande, rapportering och registerföring
19 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Överklagande
20 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 15 och 18 §§ får dock inte överklagas.
Förordning (2024:382).
Övergångsbestämmelser
2019:556
Denna förordning träder i kraft den 1 augusti 2019.
Förordning (2019:1280).
2. Har upphävts genom förordning (2019:1280).
3. Har upphävts genom förordning (2019:1280).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.