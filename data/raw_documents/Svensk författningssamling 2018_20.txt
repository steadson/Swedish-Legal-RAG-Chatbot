Title: Förordning (2018:20) om stöd för åtgärder som ger tillgång till telefoni och funktionell tillgång till internet
SFS Number: Svensk författningssamling 2018:20
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201820-om-stod-for-atgarder-som-ger_sfs-2018-20/
Source Link: http://rkrattsbaser.gov.se/sfst?bet=2018:20
Amendment Register Link: http://rkrattsbaser.gov.se/sfsr?bet=2018:20
Ministry/Authority: Finansdepartementet DIS
Issued: 2018-01-18
Metadata: {"Utfärdad": "2018-01-18", "Ändrad": "t.o.m. SFS 2024:320"}

==================================================

Förordning (2018:20) om stöd för åtgärder som ger tillgång till telefoni och funktionell tillgång till internet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:20
Departement/myndighet
:   
Finansdepartementet DIS
Utfärdad
:   
2018-01-18
Ändrad
:   
t.o.m. SFS 2024:320
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Post- och telestyrelsen ska i enlighet med denna  förordning se till att privatpersoner och företag som saknar  tillgång till telefoni och funktionell tillgång till internet  får stöd för åtgärder som ger sådan tillgång.
Stöd får lämnas om det finns tillgång på medel.
2 §
Denna förordning är meddelad med stöd av 8 kap. 7 §  regeringsformen.
Ord och uttryck i förordningen
3 §
I denna förordning avses med funktionell tillgång till  internet att det finns en fast nätanslutningspunkt som är  utformad så att data kan tas emot med en hastighet om lägst 
10 Mbit/s.
I fråga om statligt stöd har ord och uttryck i förordningen  samma betydelse som i
1. kommissionens beslut 2012/21/EU av den 20 december 2011 om  tillämpningen av artikel 106.2 i fördraget om Europeiska  unionens funktionssätt på statligt stöd i form av ersättning  för allmännyttiga tjänster som beviljas vissa företag som fått  i uppdrag att tillhandahålla tjänster av allmänt ekonomiskt  intresse,
2. kommissionens förordning (EU) nr 1408/2013 av den 
18 december 2013 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse inom jordbrukssektorn,
3. kommissionens förordning (EU) nr 717/2014 av den 27 juni 
2014 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  inom fiskeri- och vattenbrukssektorn,
4. kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse,  och
5. kommissionens förordning (EU) 2023/2832 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  som beviljas företag som tillhandahåller tjänster av allmänt  ekonomiskt intresse. Förordning (2024:320).
Förutsättningar för stöd
4 §
Stöd lämnas för åtgärder som ger tillgång till telefoni  och funktionell tillgång till internet i privatpersoners  stadigvarande bostäder och i företags fasta  verksamhetsställen, om sådan tillgång saknas.
Stöd lämnas om den beräknade kostnaden för att få tillgång  till telefoni och funktionell tillgång till internet uppgår  till mer än 5 000 kr och högst 400 000 kr.
Stöd får inte lämnas om det är sannolikt att sökanden inom  rimlig tid kan få tillgång till telefoni och funktionell  tillgång till internet till en kostnad som inte överstiger 
5 000 kr.
5 §
Stöd får endast lämnas för åtgärder som utförs efter det  att stöd har beviljats.
Särskilda förutsättningar för statligt stöd till företag  enligt 4 §
6 §
Statligt stöd till företag får lämnas i enlighet med  kommissionens förordningar (EU) nr 1408/2013, nr 717/2014 och  nr 2023/2831. Förordning (2024:320).
Prövning av stödärenden
7 §
Post- och telestyrelsen prövar frågor om stöd enligt  denna förordning.
Ansökan om stöd
8 §
En ansökan om stöd ska vara skriftlig och ges in till  Post- och telestyrelsen.
Ansökan ska innehålla
1. en redogörelse för allt annat stöd av mindre betydelse som  företaget har tagit emot under den senaste treårsperioden, och
2. uppgifter om stöd som företaget tidigare ansökt om eller  beviljats och som avser samma stödberättigande kostnader som  ansökan om stöd omfattar. Förordning (2024:320).
Beslut om stöd
9 §
Innan ett stöd enligt kommissionens förordning (EU)  nr 1408/2013, nr 717/2014 eller nr 2023/2831 beviljas ska  Post- och telestyrelsen lämna de upplysningar till  stödmottagaren som framgår av respektive rättsakt.  Förordning (2024:320).
10 §
Ett beslut om stöd ska innehålla
1. uppgifter om den åtgärd som kommer att genomföras, och
2. de villkor som behövs för att tillgodose syftet med  stödet.
Genomförande av åtgärder efter beslut om stöd
11 §
Post- och telestyrelsen ska se till att den som beviljas  stöd enligt 4 § får tillgång till telefoni och funktionell  tillgång till internet till en kostnad om 5 000 kr.
Återkallelse av beviljat stöd
12 §
Post- och telestyrelsen ska besluta att återkalla ett  beslut om stöd om
1. den som har ansökt om stödet genom att lämna oriktiga  uppgifter har orsakat att stödet beviljats felaktigt eller  med för högt belopp,
2. stödet av något annat skäl har beviljats felaktigt eller  med för högt belopp och stödmottagaren skäligen borde ha  insett detta, eller
3. ett villkor för stödet inte har följts.
Statligt stöd för genomförande av åtgärder efter beslut om  stöd
Förutsättningar för statligt stöd
13 §
För att fullgöra uppgiften enligt 11 § får Post- och  telestyrelsen lämna statligt stöd till företag i enlighet med  kommissionens förordning (EU) 2023/2832.
Om det inte finns förutsättningar för statligt stöd enligt  första stycket, får statligt stöd lämnas i enlighet med  kommissionens beslut 2012/21/EU. Förordning (2024:320).
14 §
Statligt stöd enligt 13 § får inte lämnas för en åtgärd  som
1. ett företag är skyldigt att genomföra enligt lag eller  annan författning,
2. ett företag kan genomföra på kommersiella grunder, eller
3. kan upphandlas enligt lagen (2016:1145) om offentlig  upphandling.
15 §
Ett statligt stöd enligt 13 § andra stycket får endast  lämnas om företaget samtycker till att de uppgifter som avses  i artikel 7 i kommissionens beslut 2012/21/EU  offentliggörs.
Ansökan om statligt stöd
16 §
En ansökan om statligt stöd enligt 13 § ska vara  skriftlig och ges in till Post- och telestyrelsen.
17 §
En ansökan om statligt stöd enligt 13 § första stycket  ska innehålla
1. en beskrivning av den åtgärd som stödet avser,
2. en redogörelse för allt annat stöd av mindre betydelse som  företaget har tagit emot den senaste treårsperioden, och
3. uppgifter om statligt stöd som företaget tidigare ansökt om  eller beviljats och som avser samma stödberättigande kostnader  som ansökan om stöd omfattar.
En ansökan om statligt stöd enligt 13 § andra stycket ska  innehålla
1. en beskrivning av den åtgärd som stödet avser,
2. de uppgifter om tilldelning som följer av artikel 4 i  kommissionens beslut 2012/21/EU, och
3. uppgifter om nettokostnad beräknad enligt artikel 5.1-5.9 i  kommissionens beslut 2012/21/EU. Förordning (2024:320).
Beslut om statligt stöd
18 §
Post- och telestyrelsen ska innan ett statligt stöd  enligt 13 § första stycket beviljas
1. lämna de upplysningar till stödmottagaren som framgår av  artikel 7.4 i kommissionens förordning (EU) 2023/2832, och
2. kontrollera att det sammanlagda stödet av mindre betydelse  inte överskrider det tak som följer av artikel 3.2 i den  förordningen. Förordning (2024:320).
19 §
Ett beslut om statligt stöd enligt 13 § ska innehålla
1. uppgifter om den åtgärd som företaget ska genomföra, och
2. de övriga villkor som krävs för att tillgodose syftet  med stödet.
Ett beslut om statligt stöd enligt 13 § andra stycket ska  dessutom innehålla de uppgifter som avses i artikel 4 i  kommissionens beslut 2012/21/EU.
Hinder mot att betala ut statligt stöd
20 §
Post- och telestyrelsen ska besluta att statligt stöd  helt eller delvis inte ska betalas ut, om
1. den som har ansökt om stödet genom att lämna oriktiga  uppgifter har orsakat att stödet beviljats felaktigt eller  med för högt belopp,
2. stödet av något annat skäl har beviljats felaktigt eller  med för högt belopp och stödmottagaren skäligen borde ha  insett detta, eller
3. ett villkor för stödet inte har följts.
Återbetalning och återkrav
21 §
En stödmottagare är återbetalningsskyldig om
1. det finns grund för det enligt 12 eller 20 §, eller
2. stödet helt eller delvis inte har utnyttjats eller använts  för det ändamål som det har beviljats för.
22 §
Om en stödmottagare är återbetalningsskyldig enligt 
21 §, ska Post- och telestyrelsen besluta att helt eller  delvis kräva tillbaka stödet tillsammans med ränta. Kravet  eller räntan får helt eller delvis sättas ned om det finns  särskilda skäl.
23 §
På stöd som krävs tillbaka ska ränta betalas från och  med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Uppföljning och utvärdering av lämnat statligt stöd
24 §
En mottagare av statligt stöd ska på Post- och  telestyrelsens begäran lämna de uppgifter som behövs för  uppföljning eller utvärdering av den åtgärd som stöd har  lämnats för. I detta ingår att lämna de uppgifter som behövs  för att Sverige ska kunna fullgöra de skyldigheter som följer  av artikel 9 i kommissionens beslut 2012/21/EU.
Offentliggörande, rapportering och registerföring
25 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
26 §
Post- och telestyrelsen ska offentliggöra den  information som följer av artikel 7 i kommissionens beslut 
2012/21/EU och bevara de uppgifter som avses i artikel 8 i  samma beslut.
27 §
Post- och telestyrelsen ska senast den 31 januari  vartannat år, med början 2020, lämna sådana uppgifter till  regeringen som kan behöva rapporteras till Europeiska  kommissionen enligt artikel 9 i kommissionens beslut 
2012/21/EU.
28 §
Post- och telestyrelsen ska sköta den registerföring som  anges i artikel 6.4 i kommissionens förordningar (EU)  nr 1408/2013 och nr 717/2014. Förordning (2024:320).
29 §
Post- och telestyrelsen ska senast den 31 mars varje år,  med början 2019, redovisa till regeringen vilka åtgärder som  har genomförts enligt 11 §.
Bemyndigande
30 §
Post- och telestyrelsen får meddela föreskrifter om  verkställigheten av denna förordning.
Överklagande
31 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol. Andra beslut  än beslut enligt 4 § att inte bevilja stöd, beslut enligt 
12 § om återkallelse av beviljat stöd och beslut enligt 20 §  om att inte betala ut stöd får dock inte överklagas.
Förordning (2018:21).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.