Title: Förordning (2021:744) om statsbidrag för kartläggning och validering inom kommunal vuxenutbildning
SFS Number: Svensk författningssamling 2021:744
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021744-om-statsbidrag-for_sfs-2021-744/
Source Link: http://rkrattsbaser.gov.se/sfst?bet=2021:744
Amendment Register Link: http://rkrattsbaser.gov.se/sfsr?bet=2021:744
Ministry/Authority: Utbildningsdepartementet
Issued: 2021-06-23
Metadata: {"Utfärdad": "2021-06-23", "Ändrad": "t.o.m. SFS 2022:58"}

==================================================

Förordning (2021:744) om statsbidrag för kartläggning och validering inom kommunal vuxenutbildning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:744
Departement/myndighet
:   
Utbildningsdepartementet
Utfärdad
:   
2021-06-23
Ändrad
:   
t.o.m. SFS 2022:58
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  för kartläggning och validering inom ramen för yrkesutbildning  inom kommunal vuxenutbildning.
Förordningen är meddelad med stöd av
- 8 kap. 11 § regeringsformen i fråga om 13 §, och
- 8 kap. 7 § regeringsformen i fråga om övriga bestämmelser.
2 §
Syftet med statsbidraget är att stimulera utvecklandet av  kartläggning och validering inom ramen för yrkesutbildning  inom kommunal vuxenutbildning för att öka antalet valideringar  som genomförs och därigenom förbättra möjligheterna för  studerande att genomgå kompletterande utbildning.
3 §
Statsbidrag lämnas för ett år i sänder (bidragsår) i den  utsträckning det finns tillgång på medel. Bidragsåret börjar  den 1 januari.
Förutsättningar för statsbidrag
4 §
Statsbidrag får lämnas till kommuner som i samverkan med  andra kommuner erbjuder studerande som genomgår  yrkesutbildning inom kommunal vuxenutbildning en  sammanhängande insats som består av
1. kartläggning av den studerandes kunskaper och kompetens,  och
2. validering.
Om det finns särskilda skäl får statsbidrag även lämnas till  kommuner som genomför denna typ av sammanhängande insatser  utan samverkan med andra.
Statsbidrag får bara lämnas till kommuner som har samrått med  den aktör som har ett regionalt utvecklingsansvar i länet  eller länen enligt lagen (2010:630) om regionalt  utvecklingsansvar.
Bidrag får lämnas för kostnaderna för kartläggning och  validering. Förordning (2022:58).
Ansökan
5 §
Ansökan om statsbidraget ges in till Statens skolverk.
Beslut
6 §
Statens skolverk beslutar om och betalar ut statsbidraget.  I ett beslut om att bevilja statsbidraget ska sista dagen för  redovisning enligt 9 § anges.
Beslutet om att bevilja statsbidraget får förenas med villkor.  Villkoren ska framgå av beslutet.
Fördelning av statsbidrag
7 §
Statens skolverk ska vid sin fördelning av statsbidrag ta  hänsyn till i vilken grad den sammanhängande insatsen kan  bidra till ökad kvalitet i kartläggningen och valideringen.
Uppföljning och redovisning
8 §
Statens skolverk ska följa upp
1. hur många kartläggningar och valideringar som statsbidraget  har använts till i de olika kommunerna,
2. inom vilka yrkesområden som valideringar har genomförts,
3. hur många personer som påbörjat kompletterande utbildning  eller arbete som en följd av en validering, och
4. om det har funnits några hinder för de kommuner som tagit  emot statsbidraget att öka antalet valideringar.
9 §
Mottagaren av statsbidrag är skyldig att lämna sådan  ekonomisk och annan redovisning till Statens skolverk som  verket begär.
Återbetalning och återkrav
10 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. sådan redovisning som avses i 9 § inte har lämnats, eller
4. mottagaren inte har följt villkor som framgår av beslutet  om bidrag.
11 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 10 §.
Om det finns särskilda skäl för det, får Skolverket besluta  att helt eller delvis avstå från återkrav.
12 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
Bemyndigande
13 §
Statens skolverk får meddela föreskrifter om  verkställigheten av denna förordning.
Överklagande
14 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.