Title: Förordning (2023:903) om stöd till kommuner för detaljplaner som möjliggör småhusbebyggelse och omvandlingar från lokaler till bostäder
SFS Number: Svensk författningssamling 2023:903
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023903-om-stod-till-kommuner-for_sfs-2023-903/
Source Link: http://rkrattsbaser.gov.se/sfst?bet=2023:903
Amendment Register Link: http://rkrattsbaser.gov.se/sfsr?bet=2023:903
Ministry/Authority: Landsbygds- och infrastrukturdepartementet
Issued: 2023-12-14
Metadata: {"Utfärdad": "2023-12-14", "Ändrad": "t.o.m. SFS 2025:90"}

==================================================

Förordning (2023:903) om stöd till kommuner för detaljplaner som möjliggör småhusbebyggelse och omvandlingar från lokaler till bostäder
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:903
Departement/myndighet
:   
Landsbygds- och infrastrukturdepartementet
Utfärdad
:   
2023-12-14
Ändrad
:   
t.o.m. SFS 2025:90
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna förordning finns bestämmelser om stöd till  kommuner för att anta detaljplaner som möjliggör nya områden  för småhusbebyggelse eller omvandlingar från lokaler till  bostäder.
Förordningen är meddelad med stöd av
- 8 kap. 11 § regeringsformen i fråga om 14 §, och
- 8 kap. 7 § regeringsformen i fråga om övriga bestämmelser.
Ordförklaringar
2 §
I denna förordning avses med
småhus: en- eller tvåbostadshus som är friliggande eller  sammanbyggt till par-, rad- eller kedjehus,
lokalarea: bruksarea för lokalutrymmen, och
lokalutrymme: utrymme som är inrättat för något annat ändamål  än boende och som inte är avsett för allmän kommunikation  eller byggnadens drift.
Förutsättningar för stöd
3 §
Stöd får, i mån av tillgång på medel, ges till en kommun  som efter den 31 december 2023 antar en detaljplan som  möjliggör
1. byggande av småhus och för det ändamålet omfattar minst 
5 000 kvadratmeter kvartersmark,
2. omvandling av lokalarea till boarea, eller
3. en kombination av 1 och 2.
Stödets storlek
4 §
Stöd får ges med
1. högst 25 000 kronor för varje nytt småhus som det, med  hänsyn till detaljplanens utformning, är rimligt att planen  möjliggör, eller
2. högst 300 kronor per kvadratmeter lokalarea som genom  detaljplanen blir möjlig att omvandla till boarea.
Förordning (2025:90).
Ansvar för prövning och utbetalning av stöd
5 §
Boverket prövar frågor om stöd och ansvarar för  utbetalning av stöden.
Ansökan om stöd
6 §
Ansökan om stöd ska göras på ett formulär som Boverket  tillhandahåller. Den ska innehålla uppgift om
1. vilken kommun stödet avser,
2. huruvida ansökan avser en eller flera detaljplaner,
3. huruvida planen eller planerna avser byggande av småhus  eller omvandling av lokalarea till boarea eller bådadera,
4. datum när planen eller planerna antogs,
5. antalet kvadratmeter kvartersmark för byggande av småhus  och kommunens bedömning av hur många småhus som möjliggörs, om  ansökan avser en sådan plan, och
6. hur många kvadratmeter lokalarea som genom planen blir  möjlig att omvandla till boarea, om ansökan avser en sådan  plan.
Ansökan ska också innehålla de övriga uppgifter och underlag  som Boverket behöver för att kunna pröva rätten till stöd.
7 §
Sista dag för ansökan om stöd är den 1 oktober 2026.
Uppföljning av ett stöd
8 §
Om ett stöd beviljas ska
1. Boverket i beslutet ange som villkor att kommunen ska lämna  de uppgifter som behövs för uppföljning av stödet, och
2. kommunen lämna de uppgifter för uppföljning som Boverket  begär.
Uppföljning av den samlade stödgivningen
9 §
Boverket ska
1. för varje år som stöden finns tillgängliga rapportera i sin  årsredovisning hur de har fördelats och hur många av de  antagna detaljplanerna som har fått laga kraft, och
2. ge in en slutrapport till regeringen när stödgivningen har  upphört.
Skyldighet att anmäla felaktigheter och ändrade förhållanden
10 §
Om en kommun som har ansökt om stöd eller beviljats stöd  får kännedom om att uppgifter som lämnats till Boverket visar  sig vara felaktiga eller får kännedom om att det inträffat  förändringar som kan påverka rätten till stöd eller stödets  storlek, ska kommunen omgående anmäla detta till Boverket.
Återbetalning
11 §
Kommunen är återbetalningsskyldig om
1. den genom att lämna oriktiga uppgifter eller på något annat  sätt har orsakat att ett stöd har bestämts felaktigt eller med  för högt belopp,
2. stödet av någon annan orsak har bestämts felaktigt eller  med för högt belopp och kommunen skäligen borde ha insett  detta, eller
3. villkor som framgår av beslutet om stöd inte har följts.
12 §
På det belopp som kommunen är återbetalningsskyldig för  ska ränta betalas från och med den dag som infaller en månad  efter det att beslut om återkrav har fattats och efter en  räntesats som vid varje tidpunkt överstiger statens  utlåningsränta med två procentenheter.
Återkrav
13 §
Om kommunen är återbetalningsskyldig enligt 11 §, ska  Boverket helt eller delvis kräva tillbaka stödet med ränta.  Kravet eller räntan får sättas ned helt eller delvis om det  finns särskilda skäl.
Rätt att meddela föreskrifter
14 §
Boverket får meddela föreskrifter om verkställigheten av  denna förordning.
Överklagande
15 §
Beslut enligt denna förordning får inte överklagas.
Övergångsbestämmelser
2025:90
1. Denna förordning träder i kraft den 1 april 2025.
2. Äldre föreskrifter gäller fortfarande för ansökningar om  stöd som har kommit in till Boverket före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.