Title: Förordning (2020:1249) om ersättning för kostnader för kompetensinsatser vid korttidsarbete
SFS Number: Svensk författningssamling 2020:1249
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20201249-om-ersattning-for-kostnader_sfs-2020-1249/
Source Link: http://rkrattsbaser.gov.se/sfst?bet=2020:1249
Amendment Register Link: http://rkrattsbaser.gov.se/sfsr?bet=2020:1249
Ministry/Authority: Klimat- och näringslivsdepartementet RSN
Issued: 2020-12-17
Metadata: {"Utfärdad": "2020-12-17", "Ändrad": "t.o.m. SFS 2022:153"}

==================================================

Förordning (2020:1249) om ersättning för kostnader för kompetensinsatser vid korttidsarbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:1249
Departement/myndighet
:   
Klimat- och näringslivsdepartementet RSN
Utfärdad
:   
2020-12-17
Ändrad
:   
t.o.m. SFS 2022:153
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna förordning innehåller kompletterande bestämmelser om  Skatteverkets handläggning av ansökningar om ersättning till  en enskild arbetsgivare för kostnader för enskilda  kompetensinsatser vid korttidsarbete enligt 17 a § lagen 
(2013:948) om stöd vid korttidsarbete.
Förordningen är meddelad med stöd av 8 kap. 7 §  regeringsformen. Förordning (2022:153).
Innehåll
2 §
I denna förordning finns bestämmelser om
- underlag för preliminär ersättning (3 §),
- högsta belopp för ersättning för kompetensinsatser per  arbetstagare (4 §),
- ansökan om preliminär ersättning (5 §),
- avstämning av preliminär ersättning (6-13 §§),
- återbetalningsskyldighet för felaktiga utbetalningar (14 §),
- kontroll (15 §), och
- bemyndigande (16 §).
Underlag för preliminär ersättning
3 §
Underlaget för preliminär ersättning för kostnader för  enskilda kompetensinsatser för en arbetstagare ska ange de  planerade eller genomförda kompetensinsatserna under  stödperioden och kostnaderna för dessa. Den preliminära  ersättningen beräknas i enlighet med vad som anges i 17 a §  andra stycket lagen (2013:948) om stöd vid korttidsarbete.
Högsta belopp för ersättning för kompetensinsatser per  arbetstagare
4 §
Det högsta belopp som en arbetsgivare kan få för enskilda  kompetensinsatser per arbetstagare är
1. 20 000 kronor under den stödperiod som avses i 6 § lagen 
(2013:948) om stöd vid korttidsarbete,
2. totalt 40 000 kronor under stödperioden i det fall  tidsperioden förlängts enligt 7 § samma lag,
3. 10 000 kronor under den stödperiod som avses i 6 a § samma  lag, och
4. totalt 20 000 kronor under stödperioden i det fall  tidsperioden förlängts enligt 7 a § samma lag.
Ansökan om preliminär ersättning
5 §
En ansökan om preliminär ersättning för kostnader för  enskilda kompetensinsatser ska ha kommit in till Skatteverket  senast inom två kalendermånader från utgången av den sista  stödmånaden under stödperioden. I annat fall får ersättning  för kompetensinsatser inte lämnas.
En ansökan om preliminär ersättning ska innehålla uppgifter om
1. den ansökande arbetsgivaren,
2. att kompetensinsatser vid korttidsarbete regleras i avtal  enligt 15 eller 16 § lagen (2013:948) om stöd vid  korttidsarbete,
3. att förutsättningarna för ersättning är uppfyllda,
4. huruvida kompetensinsatserna utförs internt eller externt,  och
5. den totala kostnaden för kompetensinsatserna, inklusive  kostnader i enlighet med en eventuell tidigare ansökan för  stödperioden.
Uppgifterna enligt andra stycket 3-5 ska redovisas för varje  arbetstagare som preliminär ersättning söks för. Person- eller  samordningsnummer ska anges för varje arbetstagare.  Uppgifterna i en ansökan om preliminär ersättning ska lämnas  på heder och samvete. Förordning (2022:153).
Avstämning av preliminär ersättning
Arbetsgivarens skyldighet att göra en avstämning
6 §
När preliminär ersättning för kostnader för enskilda  kompetensinsatser har lämnats av Skatteverket efter  godkännande enligt 17 a § lagen (2013:948) om stöd vid  korttidsarbete, ska avstämning göras vid utgången av den  tredje kalendermånaden från den tidpunkt då stödperioden löpt  ut. Förordning (2022:153).
Vad avstämning innebär
7 §
En avstämning innebär att arbetsgivaren, för varje  arbetstagare som den preliminära ersättningen för kostnader  för kompetensinsatser har avsett, ska redovisa underlag för  dessa kostnader till Skatteverket.Skatteverket ska därefter  beräkna om den preliminära ersättning som tagits emot  motsvarar det som anges i 17 a § andra stycket lagen 
(2013:948) om stöd vid korttidsarbete, och högst det belopp  per arbetstagare som anges i 4 §. Förordning (2022:153).
Beräkning av slutlig ersättning
8 §
En arbetsgivare som har fått preliminär ersättning för  kostnader för enskilda kompetensinsatser är skyldig att betala  tillbaka skillnaden mellan preliminär ersättning och slutlig  ersättning, om den preliminära ersättningen är högre än den  slutliga.
Slutlig ersättning beräknas på motsvarande sätt som preliminär  ersättning men baserat på den lägre faktiska kostnaden för  kompetensinsatserna som är hänförlig till stödperioden.
9 §
En arbetsgivare som har fått preliminär ersättning för  kostnader för enskilda kompetensinsatser har rätt till  ytterligare ersättning motsvarande skillnaden mellan  preliminär ersättning och slutlig ersättning, om den  preliminära ersättningen är lägre än den slutliga.
Slutlig ersättning beräknas på motsvarande sätt som preliminär  ersättning men baserat på den högre faktiska kostnaden för  kompetensinsatserna som är hänförlig till stödperioden.
Ytterligare ersättning får inte lämnas till en arbetsgivare  som har näringsförbud eller skatte- och avgiftsskulder som har  överlämnats till Kronofogdemyndigheten för indrivning, när  frågan om sådan ersättning prövas. Om arbetsgivaren är en  juridisk person, får den eller de fysiska personer som har ett  betydande inflytande i verksamheten inte ha näringsförbud.
9 a §
Om en arbetsgivare inte inom den tid som anges i 6 § har  redovisat underlag för sina kostnader enligt 7 §, ska den  handläggande myndigheten förelägga arbetsgivaren att inom en  viss tid redovisa underlaget. Förordning (2021:941).
10 §
Om en arbetsgivare efter föreläggande enligt 9 a § inte  har redovisat underlag för sina kostnader, är arbetsgivaren  skyldig att betala tillbaka all preliminär ersättning.
Arbetsgivaren ska helt eller delvis befrias från sin  återbetalningsskyldighet, om det är uppenbart oskäligt att  arbetsgivaren ska betala tillbaka all preliminär ersättning.
Förordning (2021:941).
Utbetalning och återkrav
11 §
Om det finns ett överskott på skattekontot efter att  preliminär eller slutlig ersättning har krediterats enligt 
32 § lagen (2013:948) om stöd vid korttidsarbete, ska det  överskjutande beloppet automatiskt betalas ut till det konto  som har registrerats hos ett bank- eller kreditmarknadsföretag  enligt 14 kap. 8 § skatteförfarandeförordningen (2011:1261).  Skatteverket får besluta om utbetalning på annat sätt om  särskilda förhållanden motiverar det. Förordning (2022:153).
12 §
Om en arbetsgivare är återbetalningsskyldig enligt 8  eller 10 § för preliminär ersättning, ska Skatteverket  skyndsamt besluta att återkräva beloppet. Ett sådant beslut  ska innehålla uppgift om det belopp som arbetsgivaren ska  betala tillbaka och när beloppet senast ska betalas.
Om ett belopp som har återkrävts inte betalas i rätt tid, ska  dröjsmålsränta tas ut på det obetalda beloppet från och med  dagen efter att preliminär ersättning tillgodoförts till och  med den dag betalning sker. Dröjsmålsränta beräknas efter en  räntesats som motsvarar basräntan enligt 65 kap. 3 §  skatteförfarandelagen (2011:1244). Om det finns särskilda  skäl, får Skatteverket helt eller delvis avstå från kravet på  ränta. Förordning (2022:153).
13 §
Har upphävts genom förordning (2022:153).
Återbetalningsskyldighet för felaktiga utbetalningar
14 §
En arbetsgivare som genom att lämna oriktiga uppgifter  eller på något annat sätt har förorsakat att ersättning för  kostnader för enskilda kompetensinsatser lämnats på felaktig  grund eller med ett för högt belopp, är återbetalningsskyldig  för det som har betalats ut för mycket.
Om ersättning för kostnader för enskilda kompetensinsatser i  annat fall lämnats på felaktig grund eller med ett för högt  belopp, är arbetsgivaren återbetalningsskyldig endast om denne  har insett eller skäligen borde ha insett felet.
Om en arbetsgivare är återbetalningsskyldig enligt första  eller andra stycket, ska Skatteverket helt eller delvis kräva  tillbaka stödet. Om ett belopp som har återkrävts inte betalas  i rätt tid, ska dröjsmålsränta tas ut på det obetalda beloppet  från och med dagen efter att preliminär ersättning  tillgodoförts till och med den dag betalning sker.  Dröjsmålsränta beräknas efter en räntesats som motsvarar  basräntan enligt 65 kap. 3 § skatteförfarandelagen 
(2011:1244). Om det finns särskilda skäl, får Skatteverket  helt eller delvis avstå från kravet på återbetalning eller  ränta. Förordning (2022:153).
Kontroll
15 §
En arbetsgivare som har ansökt om eller fått ersättning  för kostnader för enskilda kompetensinsatser ska på  Skatteverkets begäran ge myndigheten tillfälle att granska  verksamheten med avseende på arbetsgivarens rätt till  ersättning och lämna de uppgifter som behövs för granskningen.
Förordning (2022:153).
Bemyndigande
16 §
Skatteverket får meddela föreskrifter om vilka typer av  kostnader som får ingå vid beräkning av kostnader för  kompetensinsatser som genomförs av arbetsgivare internt eller  av företag i samma koncern. Sådana kostnader får vid lärande  på arbetsplatsen inte omfatta lönekostnader för en  arbetstagare som handleder en arbetstagare.
Skatteverket får även meddela de föreskrifter som behövs för  verkställigheten av denna förordning i fråga om sådan  ersättning för kompetensinsatser vid korttidsarbete som  myndigheten handlägger. Förordning (2022:153).
Övergångsbestämmelser
2020:1249
1. Denna förordning träder i kraft den 1 januari 2021.
2. I stället för vad som anges i 5 § första stycket får en  ansökan om preliminär ersättning för kostnader för enskilda  kompetensinsatser som avser månaderna januari-juni 2021 ges in  till Tillväxtverket under perioden 1 april 2021-31 augusti 
2021. En sådan ansökan ska ha kommit in till Tillväxtverket  senast den 31 augusti 2021 för att ersättning för  kompetensinsatser för dessa månader ska lämnas.
3. I stället för vad som anges i 5 § första stycket ska en  ansökan om preliminär ersättning för kostnader för enskilda  kompetensinsatser som avser månaderna juli-september 2021 ha  kommit in till Tillväxtverket senast vid utgången av november 
2021. Förordning (2021:703).
4. I stället för vad som anges i 6 § ska avstämning av  preliminär ersättning för kostnader för enskilda  kompetensinsatser som lämnats av Tillväxtverket för månaderna  juli-september 2021 göras senast vid utgången av december 
2021. Förordning (2021:703).
2022:153
1. Denna förordning träder i kraft den 1 april 2022.
2. I stället för vad som anges i 5 § första stycket ska en  ansökan om preliminär ersättning för kostnader för enskilda  kompetensinsatser ha kommit in till Skatteverket senast vid  utgången av maj 2022 om
- ansökan om godkännande enligt 5 a § lagen (2013:948) om stöd  vid korttidsarbete lämnats till Skatteverket, och
- sista stödmånaden under stödperioden är någon av månaderna  december 2021-mars 2022.
3. I stället för vad som anges i 6 § ska avstämning av  preliminär ersättning för kostnader för enskilda  kompetensinsatser som lämnats av Skatteverket och där  stödperioden löpt ut under december 2021-februari 2022 göras  senast vid utgången av juni 2022.
4. Ärenden som har inletts hos Tillväxtverket före  ikraftträdandet handläggs enligt äldre föreskrifter.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.