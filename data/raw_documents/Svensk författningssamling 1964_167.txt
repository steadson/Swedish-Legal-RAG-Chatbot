Title: Lag (1964:167) med särskilda bestämmelser om unga lagöverträdare
SFS Number: Svensk författningssamling 1964:167
URL: https://www.riksdagen.se/sv/dokument-och-lagar/dokument/svensk-forfattningssamling/lag-1964167-med-sarskilda-bestammelser-om-unga_sfs-1964-167/
Source Link: http://rkrattsbaser.gov.se/sfst?bet=1964:167
Amendment Register Link: http://rkrattsbaser.gov.se/sfsr?bet=1964:167
Ministry/Authority: Justitiedepartementet DÅ
Issued: 1964-03-20
Metadata: {"Utfärdad": "1964-03-20", "Ändrad": "t.o.m. SFS 2025:862"}

==================================================

Lag (1964:167) med särskilda bestämmelser om unga lagöverträdare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1964:167
Departement/myndighet
:   
Justitiedepartementet DÅ
Utfärdad
:   
1964-03-20
Ändrad
:   
t.o.m. SFS 2025:862
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
I denna lag finns särskilda bestämmelser om handläggning hos Polismyndigheten, åklagare och domstol av mål och ärenden om brott där den misstänkte inte har fyllt tjugoett år.
I övrigt gäller rättegångsbalkens regler och andra bestämmelser.
Lag (2014:650)
.
Förundersökning och åtalsprövning m.m.
2 §
Förundersökning mot den som inte har fyllt arton år ska  ledas av en åklagare eller en anställd vid Polismyndigheten  som myndigheten har förordnat. Undersökningsledaren ska, om  det inte möter något hinder, genom intresse och fallenhet för  arbete med unga lagöverträdare vara särskilt lämpad för  uppgiften.
Har den unge tidigare varit föremål för förundersökning eller  utredning enligt 31 §, ska om möjligt samma åklagare och samma  anställda vid Polismyndigheten anlitas för att leda och  genomföra den nya förundersökningen.
Bestämmelser om att förundersökning mot den som inte har fyllt  arton år i vissa fall får ledas av en tulltjänsteman finns i  tullbefogenhetslagen (2024:710).
Lag (2024:717)
.
3 §
Har upphävts genom
lag (2012:47)
.
4 §
En förundersökning mot den som inte har fyllt arton år och  som gäller brott på vilket fängelse kan följa ska bedrivas med  särskild skyndsamhet. Delgivning enligt 23 kap. 18 § första  stycket rättegångsbalken av brottsmisstanke ska ske så snart  som möjligt efter det att misstanken har uppkommit under  förutsättning att det kan ske utan men för utredningen.  Förundersökningen ska avslutas och beslut i åtalsfrågan fattas  så snart det kan ske och senast inom sex veckor från dagen för  delgivningen av brottsmisstanken.
Tidsfristen får dock överskridas endast om det är nödvändigt  med hänsyn till
1. att den misstänkte ska delta i medling enligt lagen 
(2002:445) om medling med anledning av brott, eller
2. utredningens beskaffenhet eller andra särskilda  omständigheter.
Lag (2022:1533)
.
5 §
Om någon som inte har fyllt arton år är skäligen misstänkt  för brott, ska vårdnadshavaren eller någon annan som svarar  för den unges vård och fostran samt någon annan som har en  fostrande roll i förhållande till den unge omedelbart  underrättas och kallas till förhör som hålls med den unge. Om  den unge har gripits, anhållits eller häktats på grund av  brottsmisstanken, ska i första hand en sådan vuxen eller i  andra hand någon annan lämplig vuxen person underrättas om  detta och om skälen för det samtidigt med underrättelsen om  brottsmisstanken eller annars omedelbart efter  frihetsberövandet.
Undersökningsledaren får besluta att skjuta upp en  underrättelse om brottsmisstanke, en kallelse till förhör  eller en underrättelse om frihetsberövande om det är  nödvändigt för att sakens utredning inte väsentligen ska  försvåras. När det inte längre finns skäl för beslutet ska en  underrättelse omedelbart lämnas. Detsamma gäller en kallelse  till förhör.
En underrättelse eller kallelse enligt första stycket ska inte  göras om det strider mot den unges bästa eller om det finns  andra särskilda skäl. En underrättelse om frihetsberövande ska  dock alltid lämnas till någon i den krets av vuxna personer  som anges i första stycket andra meningen.
Lag (2022:1096)
.
6 §
Om någon som inte har fyllt arton år är skäligen  misstänkt för ett brott som kan leda till fängelse, ska  socialnämnden genast underrättas. Av underrättelsen ska det  framgå huruvida den misstänkte har tillfrågats om han eller  hon vill delta i medling enligt lagen (2002:445) om medling  med anledning av brott och hur den misstänkte ställt sig till  ett deltagande.
Om den unge har gripits, anhållits eller häktats på grund av  brottsmisstanken, ska socialnämnden underrättas om detta och  om skälen för det samtidigt med underrättelsen om  brottsmisstanken eller annars genast efter frihetsberövandet.
Lag (2016:930)
.
6 a §
Den som inte har fyllt arton år och som är gripen,  anhållen, hålls kvar enligt 14 § eller är skyldig att stanna  kvar för förhör enligt 23 kap. 9 § rättegångsbalken får hållas  i förvar i polisarrest endast om det är absolut nödvändigt.
Lag (2025:861)
.
7 §
Vid förhör med den som inte har fyllt arton år och som är  misstänkt för ett brott på vilket fängelse kan följa ska en  företrädare för socialtjänsten närvara om det inte finns  särskilda skäl mot det och det kan ske utan men för  utredningen.
Lag (2023:312)
.
8 §
Om den unge, sedan straffvarning har beslutats enligt 16 §, misstänks för att ha begått annat brott dessförinnan, får åklagaren besluta att inte inleda förundersökning eller att lägga ned en påbörjad förundersökning beträffande detta brott. Detta gäller dock inte, om något väsentligt allmänt eller enskilt intresse åsidosätts genom att förundersökning inte äger rum.
Lag (2015:81)
.
9 §
Om någon, som med stöd av 3 § lagen (1990:52) med särskilda bestämmelser om vård av unga har intagits i ett sådant hem som avses i 12 § den lagen, misstänks för att ha begått brott som hör under allmänt åtal, innan vården vid hemmet har avslutats, skall åklagaren pröva om åtal lämpligen bör ske. Innan åtalsfrågan avgörs, skall föreståndaren för hemmet höras, om det inte är obehövligt.
Lag (1994:1760)
.
Personutredning
10 §
Innan talan har väckts vid domstol, får åklagare inhämta yttrande enligt 1 § lagen (1991:2041) om särskild personutredning i brottmål, m.m. i fråga om den som inte har fyllt arton år.
Lag (1994:1760)
.
11 §
I fråga om den som misstänks för att ha begått brott  innan han eller hon fyllt arton år ska åklagaren, innan beslut  fattas i åtalsfrågan, inhämta yttrande från socialnämnden i  den kommun som enligt socialtjänstlagen (2025:400) har  ansvaret för den unge, om denne har erkänt gärningen eller det  annars finns skälig misstanke att han eller hon har begått  brottet och sådant yttrande inte inhämtats under  förundersökningen. Yttrande behöver inte inhämtas om brottet  är ringa, om det är uppenbart att det finns förutsättningar  för straffvarning eller åtalsunderlåtelse eller om det annars  är obehövligt.
Om förundersökningen gäller brott på vilket fängelse kan  följa, ska, om möjligt, undersökningsledaren begära ett sådant  yttrande som avses i första stycket senast i samband med  delgivning av brottsmisstanke enligt 23 kap. 18 § första  stycket rättegångsbalken.
Ett yttrande ska innehålla en redogörelse för vilka åtgärder  som nämnden tidigare har vidtagit i fråga om den unge samt en  bedömning av om den unge har ett särskilt behov av åtgärder  som syftar till att motverka att han eller hon utvecklas  ogynnsamt. Yttrandet ska i förekommande fall även innehålla en  redovisning av i vilken utsträckning den unge fullgjort en  sådan tidigare utdömd ungdomsvård eller ungdomstjänst som  nämnden har uppgift om. Vidare ska yttrandet innehålla en  redovisning av de åtgärder som nämnden avser att vidta.  Åtgärderna ska redovisas i ett ungdomskontrakt om de vidtas  med stöd av socialtjänstlagen och i en vårdplan om de vidtas  med stöd av lagen (1990:52) med särskilda bestämmelser om vård  av unga. Arten, omfattningen och varaktigheten av åtgärderna  ska framgå av kontraktet eller vårdplanen. Yttrandet ska, om  undersökningsledaren eller, i de fall som avses i första  stycket, åklagaren begär det eller om nämnden finner det  nödvändigt, även innehålla en redogörelse för den unges  personliga utveckling och levnadsomständigheter i övrigt. Ett  yttrande ska också innehålla en bedömning av om ungdomstjänst  är en lämplig påföljd med hänsyn till den unges person och  övriga omständigheter.
Nämnden ska även utan samband med yttrande lämna den som har  ansvar för att inhämta yttrande de upplysningar som denne  begär i fråga om den unge.
Lag (2025:405)
.
12 §
Den som begär yttrande enligt 11 § ska ange inom vilken tid yttrandet ska lämnas och, om det är lämpligt, ge socialnämnden anvisningar för hur yttrandet kan begränsas. Om nämnden inte kan lämna sitt yttrande inom den föreskrivna tiden, får den som begärt yttrandet medge att det lämnas senare. Yttrandet får lämnas muntligen vid ett sådant sammanträde som avses i 18 §, om det är nödvändigt för att hålla tidsfristen.
Lag (2012:47)
.
Anmodan att avhjälpa och begränsa skada
13 §
En polisman får uppmana den som har eller kan antas ha fyllt femton men inte arton år att så snart som möjligt vidta åtgärder för att avhjälpa eller begränsa skada på grund av brott, om den unge har erkänt brottet eller det annars med hänsyn till omständigheterna är uppenbart att han eller hon har begått brottet. En sådan uppmaning får dock ges endast om det är lämpligt med hänsyn till omständigheterna. Om det inte är uppenbart obehövligt, ska målsägandens samtycke inhämtas innan uppmaningen ges.
En uppmaning enligt första stycket får även ges av en annan anställd vid Polismyndigheten som myndigheten har utsett.
Lag (2015:446)
.
Kvarhållande
14 §
Har någon som inte fyllt arton år gripits och beslutar  åklagaren att inte anhålla den unge, får Polismyndigheten  hålla kvar den unge för att skyndsamt kunna överlämna honom  eller henne till föräldrarna, annan vårdnadshavare, en  tjänsteman inom socialtjänsten eller någon annan lämplig vuxen  person. Det som nu sagts gäller dock endast om åklagaren  funnit att den unge fortfarande är skäligen misstänkt för  brott.
För samma ändamål får Polismyndigheten hålla kvar den som inte  har fyllt arton år, om den unge har tagits med, följt med,  hämtats eller inställt sig till förhör eller har frigetts  efter att ha varit anhållen eller häktad. Det som nu sagts  gäller endast om den unge är skäligen misstänkt för brott.
Inte i något fall får någon enligt första eller andra stycket  hållas kvar längre än sex timmar efter åklagarens beslut,  förhöret eller beslutet om frigivning. Den misstänkte får tas  i förvar om det är nödvändigt med hänsyn till ordning eller  säkerhet.
Lag (2025:861)
.
Strafföreläggande
15 §
Åklagaren får, trots de begränsningar som gäller enligt 48 kap.
4 § första stycket första meningen rättegångsbalken, utfärda strafföreläggande för brott som har begåtts av någon som inte har fyllt arton
år, om det kan antas att den unge, om åtal hade väckts, skulle ha dömts endast till böter. Därvid skall åklagaren beakta de särskilda regler enligt vilka rätten kan döma till lindrigare straff än det är föreskrivet för brottet.
Lag (1994:1760)
.
Straffvarning
16 §
Om någon har begått ett brott innan han eller hon har fyllt arton år, får åklagaren besluta att underlåta åtal enligt 17 § (straffvarning).
Bestämmelser om möjligheter för åklagaren att besluta att underlåta åtal finns också i 20 kap. 7 § rättegångsbalken
(åtalsunderlåtelse).
I fråga om att underlåta åtal sedan åtal har väckts tillämpas 20 kap. 7 a § rättegångsbalken.
Lag (2015:81)
.
17 §
Straffvarning får beslutas, om den unge blir föremål för  sådan åtgärd som anges nedan och det med skäl kan antas att  därigenom vidtas vad som är lämpligast för den unge:
1. vård eller annan åtgärd enligt socialtjänstlagen 
(2025:400),
2. vård eller annan åtgärd enligt lagen (1990:52) med  särskilda bestämmelser om vård av unga, eller
3. annan åtgärd som innebär att den unge får hjälp eller stöd.
Straffvarning får också beslutas, om det är uppenbart att  brottet har skett av okynne eller förhastande.
Vid bedömningen av om straffvarning ska beslutas ska åklagaren  utöver vad som följer av första och andra styckena särskilt  beakta den unges vilja att ersätta målsäganden för skada som  uppkommit genom brottet, att avhjälpa eller begränsa skadan,  att på annat sätt gottgöra målsäganden eller att medverka till  att medling kommer till stånd enligt lagen (2002:445) om  medling med anledning av brott.
Straffvarning får inte beslutas, om något väsentligt allmänt  eller enskilt intresse därigenom åsidosätts. Vid bedömningen  av om något väsentligt allmänt intresse åsidosätts ska det  särskilt beaktas om den unge tidigare har gjort sig skyldig  till brott.
Lag (2025:405)
.
18 §
Den unge ska underrättas om ett beslut om straffvarning vid ett personligt möte med åklagaren inom två veckor efter det att beslutet har fattats. Den unges vårdnadshavare eller någon annan som svarar för den unges vård och fostran samt annan som har en fostrande roll i förhållande till den unge ska kallas till mötet, om det inte möter hinder eller annars finns särskilda skäl mot det. Även företrädare för socialtjänsten bör ges tillfälle att närvara.
Är det uppenbart att ett personligt möte inte kan genomföras inom den tid som anges i första stycket, får mötet äga rum senare. Kan ett personligt möte inte genomföras, ska den unge underrättas skriftligen om beslutet.
Lag (2015:81)
.
19 §
Vid ett möte enligt 18 § ska åklagaren särskilt förklara innebörden av beslutet om straffvarning och det skötsamhetskrav som detta är förenat med och klargöra vilka följderna kan bli av fortsatta lagöverträdelser.
Lag (2015:81)
.
20 §
Bestämmelserna i 18 och 19 §§ gäller i tillämpliga delar också beslut om åtalsunderlåtelse enligt 20 kap. 7 § rättegångsbalken, om beslutet avser brott som någon har begått innan han har fyllt arton år.
Lag (1994:1760)
.
21 §
Socialnämnden skall underrättas om ett beslut enligt 18 §, om någon åtgärd från nämndens sida förutsätts.
Lag (1994:1760)
.
22 §
Den som får straffvarning enligt 17 § ska iaktta skötsamhet.
Ett beslut om straffvarning får återkallas, om särskilda omständigheter föranleder det. Vid bedömningen av om återkallelse ska ske ska det särskilt beaktas om den unge har återfallit i brott inom sex månader från beslutet om straffvarning.
Lag (2015:81)
.
Anhållande och häktning
23 §
Den som inte har fyllt arton år får anhållas eller häktas  endast om det finns synnerliga skäl.
Lag (2021:287)
.
23 a §
För en misstänkt som inte har fyllt arton år när  häktningsbeslutet verkställs får den tid som anges i 24 kap. 
4 a § rättegångsbalken uppgå till högst tre månader.
Lag (2021:287)
.
Offentlig försvarare
24 §
För en misstänkt som inte har fyllt arton år ska en offentlig försvarare förordnas, om det inte är uppenbart att han eller hon saknar behov av försvarare. När en offentlig försvarare ska förordnas, ska undersökningsledaren anmäla det hos rätten.
För en tidigare tilltalad gäller 21 kap. 3 b § och 23 kap. 5 §
rättegångsbalken.
Lag (2012:658)
.
Rättegången
25 §
Mål i tingsrätt och hovrätt mot den som inte har fyllt tjugoett år skall, om det inte möter hinder, handläggas av lagfarna domare som särskilt har utsetts av domstolen att handlägga sådana mål. Detsamma skall gälla i fråga om nämndemän som anlitas för tjänstgöring i sådana mål.
I mål som rör brott på vilket endast böter kan följa får andra än dem som avses i första stycket anlitas.
Lag (2001:152)
.
26 §
När åtal väcks mot den som inte har fyllt arton år, skall tingsrätten underrätta vårdnadshavaren eller annan som svarar för den unges vård och fostran samt annan som har en fostrande roll i förhållande till den unge om åtalet och om tidpunkten för huvudförhandlingen, om det inte finns särskilda skäl mot det. Motsvarande skyldighet att lämna underrättelse om tidpunkten för huvudförhandlingen gäller även högre rätt.
Om yttrande som avses i 11 § skall lämnas eller har lämnats av socialnämnden, skall rätten underrätta nämnden om tidpunkten för huvudförhandlingen.
Om åtalet avser ett brott på vilket fängelse kan följa, skall vårdnadshavaren eller annan som avses i första stycket, höras i målet, om det kan ske och det inte finns särskilda skäl mot det.
Vårdnadshavare eller annan som hörs enligt tredje stycket har rätt till ersättning och förskott enligt vad som är föreskrivet om vittne. Ersättningen skall betalas av staten.
Lag (2006:894)
.
27 §
Mål mot den som inte har fyllt tjugoett år ska, om målet  avser brott på vilket fängelse kan följa, om möjligt sättas ut  till handläggning på ett sådant sätt att målet inte drar till  sig uppmärksamhet.
Rätten får i mål mot den som inte har fyllt tjugoett år  besluta att målet ska handläggas inom stängda dörrar, om  offentlighet vid förhandlingen är till uppenbar olägenhet på  grund av den uppmärksamhet den tilltalade kan antas bli  föremål för. Om rätten anser att ett sådant beslut bör  meddelas och om någon som har fyllt tjugoett år också är  tilltalad i målet, ska rätten handlägga åtalet mot den som är  under tjugoett år som ett särskilt mål, om det kan ske utan  att utredningen avsevärt försvåras.
Även om beslut meddelas enligt andra stycket får rättens  ordförande tillåta att den tilltalades anhöriga och andra vars  närvaro kan väntas bli till nytta får närvara vid  handläggningen.
I mål mot den som inte har fyllt arton år ska tingsrätten  hålla huvudförhandling även om det inte finns anledning att  döma till någon annan påföljd än böter eller villkorlig dom  eller sådana påföljder i förening.
Lag (2021:1096)
.
28 §
Rätten får döma till ungdomsvård endast om det i målet  finns ett yttrande av socialnämnden med det innehåll som avses  i 11 §.
Lag (2021:1104)
.
29 §
Mål mot den som inte har fyllt tjugoett år ska alltid behandlas skyndsamt.
Om det väcks allmänt åtal mot den som inte har fyllt arton år för ett brott för vilket det är föreskrivet fängelse i mer än sex månader, ska de tidsfrister iakttas som är föreskrivna för åtgärder i mål där den tilltalade är häktad. Den förlängda tidsfrist som anges i 45 kap. 14 § andra stycket andra meningen rättegångsbalken ska dock inte tillämpas.
Om rätten begär ett yttrande från socialnämnden enligt 28 §, ska nämnden yttra sig inom sådan tid att rätten kan hålla huvudförhandling enligt reglerna i andra stycket. Om ärendets beskaffenhet motiverar det, får yttrandet med rättens medgivande lämnas senare.
Lag (2014:321)
.
30 §
I mål mot den som inte har fyllt tjugoett år skall, om det inte möter synnerliga hinder, domen avkunnas muntligen vid huvudförhandlingen. I övrigt gäller 30 kap. 7 § rättegångsbalken.
Lag (1994:1760)
.
30 a §
I mål om undanröjande av påföljd enligt 32 kap. 4 §
brottsbalken skall 26 och 30 §§ tillämpas, varvid vad som i dessa paragrafer sägs om huvudförhandling skall tillämpas på sammanträde som hålls i målet om undanröjande av påföljd.
Lag (2006:894)
.
Varning
30 b § m någon som dömts till ungdomsvård, ungdomstjänst  eller ungdomsövervakning i väsentlig grad underlåter att göra  vad som åligger honom eller henne enligt en föreskrift vid  ungdomsvård om att följa ett ungdomskontrakt eller enligt en  dom på ungdomstjänst eller ungdomsövervakning får åklagaren  i stället för att väcka talan enligt 32 kap. 4 § brottsbalken  besluta att varning ska meddelas den unge, om detta bedöms  vara en tillräcklig åtgärd.
Varning ska så snart det kan ske meddelas den unge vid ett  personligt möte. Den unges vårdnadshavare eller annan som  svarar för den unges vård och fostran samt annan som har en  fostrande roll i förhållande till den unge ska kallas till  mötet, om det inte möter hinder eller annars finns särskilda  skäl mot det. Även företrädare för socialtjänsten bör ges  tillfälle att närvara. Om frågan om varning gäller  ungdomsövervakning bör i stället företrädare för  Kriminalvården ges tillfälle att närvara. Kan ett personligt  möte inte komma till stånd, ska den unge underrättas  skriftligen om beslutet.
Vid mötet ska åklagaren särskilt förklara innebörden av  beslutet och klargöra vad följderna kan bli vid fortsatt  misskötsamhet.
Lag (2020:618)
.
Brott begångna av den som inte har fyllt femton år
31 §
Kan någon misstänkas för att före femton års ålder ha  begått ett brott för vilket det inte är föreskrivet lindrigare  straff än fängelse i ett år eller ett straffbelagt försök, en  straffbelagd förberedelse eller en straffbelagd stämpling till  ett sådant brott ska en utredning om brottet inledas, om inte  särskilda skäl talar emot det.
På begäran av socialnämnden får en utredning om brott även  inledas i andra fall avseende någon som inte har fyllt femton  år, om socialnämnden bedömer att utredningen kan antas ha  betydelse för att avgöra behovet av socialtjänstens insatser  för den unge. Vid denna bedömning ska det särskilt beaktas om  det är fråga om ett brott som innebär att den unge äventyrar  sin hälsa eller utveckling eller om brottet kan antas utgöra  ett led i en upprepad brottslighet begången av den unge.
I andra fall än som avses i första och andra styckena får en  utredning om brott inledas avseende någon som inte har fyllt  femton år
1. om det behövs för att klarlägga om någon som har fyllt  femton år har tagit del i brottet,
2. om det behövs för att efterforska gods som har kommits åt  genom brottet eller som kan bli föremål för förverkande, eller
3. om det av andra skäl är påkallat med hänsyn till allmänna  eller enskilda intressen.
Har den unge inte fyllt tolv år får en utredning enligt andra  eller tredje stycket inledas endast om det finns synnerliga  skäl.
Lag (2023:312)
.
32 §
Bestämmelserna om förundersökning i 23 kap. 3, 4, 6-14 §§, 18 b-19, 21, 21 b-21 d och 24 §§ rättegångsbalken ska i  tillämpliga delar gälla för en sådan utredning som avses i 
31 §. Efter att förhör hållits med den unge ska bestämmelserna  om insyn i 23 kap. 18 § samma balk gälla i tillämpliga delar  för en sådan utredning. När utredningen är slutförd ska  bestämmelserna om insyn i 23 kap. 18 a § samma balk tillämpas.  Det som sägs om förundersökning och åtal i den paragrafen ska  i stället avse utredning enligt 31 § respektive bevistalan  enligt 38 §. Rätten att få en kopia i 23 kap. 21 a § samma  balk gäller i de fall då en bevistalan väcks.
En utredning som avses i 31 § ska bedrivas med särskild  skyndsamhet och avslutas så snart det är möjligt. Utredningen  får inte pågå längre tid än tre månader, om det inte är  nödvändigt med hänsyn till utredningens beskaffenhet eller  andra särskilda omständigheter.
Utredningen ska ledas av en åklagare eller en anställd vid  Polismyndigheten som myndigheten har förordnat.  Undersökningsledaren ska, om det inte möter något hinder,  genom intresse och fallenhet för arbete med unga  lagöverträdare vara särskilt lämpad för uppgiften.
Har den unge tidigare varit föremål för utredning enligt 31 §,  ska om möjligt samma åklagare och samma anställda vid  Polismyndigheten anlitas för att leda och genomföra den nya  utredningen.
Lag (2023:312)
.
32 a §
Ett juridiskt biträde ska förordnas för den unge
1. vid en utredning enligt 31 § första stycket, om det inte  är uppenbart att den unge saknar behov av det, och
2. vid en utredning enligt 31 § andra eller tredje stycket,  om det finns synnerliga skäl för det.
En ansökan om ett sådant biträde görs av åklagaren eller den  unges vårdnadshavare hos tingsrätten. Bestämmelserna i 21  kap. 5-8 §§, 9 § tredje stycket och 10 § rättegångsbalken ska  tillämpas i fråga om ett sådant juridiskt biträde.
Lag (2016:930)
.
32 b §
När en utredning enligt 31 § har inletts eller  återupptagits ska lagen (1988:609) om målsägandebiträde och  lagen (1999:997) om särskild företrädare för barn gälla. Det  som sägs om förundersökning och åtal i de lagarna ska  i stället avse utredning enligt 31 § respektive bevistalan  enligt 38 §. Bestämmelserna om återbetalningsskyldighet i 8 §  lagen om målsägandebiträde och 12 § lagen om särskild  företrädare för barn ska dock inte gälla.
Bestämmelserna om anmälan i 23 kap. 5 § rättegångsbalken, om  rätten att närvara vid förhör i 23 kap. 10 § samma balk och om  rätten att ställa frågor vid förhör i 23 kap. 11 § samma balk  ska gälla när ett målsägandebiträde har förordnats.
Lag (2023:312)
.
33 §
Den unges vårdnadshavare eller annan som svarar för den unges vård och fostran samt annan som har en fostrande roll i förhållande till den unge ska omedelbart underrättas
1. om den unge kan misstänkas för att före femton års ålder ha begått ett brott, och
2. om en utredning enligt 31 § har inletts avseende den unge.
Den som ska underrättas enligt första stycket ska kallas till förhör som hålls med den unge.
Första och andra styckena gäller inte om det är till men för utredningen eller det i övrigt finns särskilda skäl mot det.
Lag (2010:478)
.
34 §
Socialnämnden ska omedelbart underrättas
1. när någon kan misstänkas för att före femton års ålder ha  begått ett brott på vilket fängelse kan följa, och
2. när en utredning enligt 31 § har inletts.
Vid förhör med den unge i en utredning enligt 31 § första  eller andra stycket ska en företrädare för socialtjänsten  närvara om det inte finns synnerliga skäl mot det. Om det är  fråga om en utredning enligt 31 § tredje stycket ska en sådan  företrädare närvara vid förhör med den unge om det inte finns  särskilda skäl mot det.
I fall som avses i 31 § andra stycket får ingen annan åtgärd  än förhör med den unge vidtas innan socialnämnden har begärt  att en utredning ska inledas. Om det finns särskilda skäl får  dock även andra åtgärder vidtas.
Om brottsmisstanken kvarstår efter förhöret med den unge och  efter andra vidtagna åtgärder, ska protokoll över förhöret och  åtgärderna omgående sändas till socialnämnden.
Lag (2023:312)
.
35 §
Har någon före femton års ålder begått ett brott på  vilket fängelse skulle ha kunnat följa och anträffas den unge  på bar gärning eller på flykt från brottsplatsen, får han  eller hon gripas av envar. Om en enskild person har gripit den  unge, ska den unge skyndsamt överlämnas till närmaste  polisman.
Polismyndigheten eller åklagaren ska omedelbart besluta om den  unge ska friges eller hållas kvar för förhör.
Om den unge har gripits eller tagits med, följt med, hämtats  eller inställt sig till förhör får han eller hon hållas kvar  enligt 14 §, dock inte längre än sex timmar efter beslutet om  frigivning eller, om förhör har hållits med den unge, efter  att förhöret har avslutats.
Den unge får inte tas i förvar.
Lag (2025:861)
.
35 a §
Mot den som är under femton år får endast de  tvångsmedel användas som är angivna i
1. denna lag,
2. 23 kap. 7-9 a §§ och 28 kap. 10 f § rättegångsbalken, eller
3. en annan författning där det uttryckligen föreskrivs att  tvångsmedlet får användas mot den som är under femton år.
Lag (2025:861)
.
36 §
Om någon är misstänkt för att före femton års ålder ha  begått ett brott får, om det finns särskilda skäl, beslag,  penningbeslag, husrannsakan, åtgärder för biometrisk  autentisering, genomsökning på distans och kroppsvisitation  företas mot den unge, samt fotografi och fingeravtryck tas av  honom eller henne enligt bestämmelserna i 23 kap. 9 a §, 27  och 28 kap. rättegångsbalken.
Det som i 27 kap. 7 och 8 §§ rättegångsbalken sägs om åtal och  om verkan av att åtal inte väcks ska i stället avse bevistalan  och talan om förverkande samt verkan av att sådan talan inte  väcks.
Vid kroppsvisitation som görs enligt 28 kap. rättegångsbalken  ska 28 kap. 13 a § rättegångsbalken gälla med den skillnaden  att den unge får hållas kvar för ändamålet i högst tre timmar.
Lag (2024:795)
.
36 a §
Är någon skäligen misstänkt för att före femton års ålder ha begått ett brott för vilket inte är föreskrivet lindrigare straff än fängelse ett år eller ett straffbelagt försök, en straffbelagd förberedelse eller en straffbelagd stämpling till ett sådant brott får kroppsbesiktning företas, om det är av synnerlig vikt för att klarlägga omständigheterna kring brottet.
Lag (2010:478)
.
36 b §
Är någon skäligen misstänkt för att före femton års  ålder olovligen ha brukat narkotika får kroppsbesiktning  utföras genom att prov tas från kroppen och undersöks, om det  kan antas ha betydelse för att avgöra behovet av  socialtjänstens insatser för den unge.
Sådan kroppsbesiktning beslutas av åklagare.
Socialnämnden ska omedelbart underrättas om resultatet av en  sådan kroppsbesiktning. Detsamma gäller den unges  vårdnadshavare eller annan som svarar för den unges vård och  fostran samt annan som har en fostrande roll i förhållande  till den unge, om det inte finns särskilda skäl mot det.
Lag (2023:312)
.
36 c §
Den som ska kroppsbesiktigas enligt 36 a eller 36 b §
får hållas kvar för ändamålet upp till tre timmar eller om det finns synnerliga skäl, ytterligare tre timmar.
Lag (2010:478)
.
36 d §
Kroppsbesiktning enligt 36 a eller 36 b § får inte  verkställas eller bevittnas av någon annan än en läkare, en  legitimerad sjuksköterska eller en person som är av samma kön  som den unge. Kroppsbesiktning som enbart innebär att  blodprov, alkoholutandningsprov, salivprov för dna-analys  eller hårprov tas på den unge, får dock verkställas eller  bevittnas av någon som inte är av samma kön som den unge.
Lag (2025:129)
.
36 e §
Vid kroppsbesiktning enligt 36 a § ska 28 kap. 12 §  andra stycket, 13 § första och andra styckena och 13 a §  tredje stycket rättegångsbalken gälla i tillämpliga delar.
Vid kroppsbesiktning enligt 36 b § ska 28 kap. 3 a och 9 §§, 
12 § andra stycket andra meningen, 13 § andra stycket och 
13 a § tredje stycket rättegångsbalken gälla i tillämpliga  delar.
Lag (2025:129)
.
36 f §
/Upphör att gälla U:2030-10-01 genom
lag (2025:862)
./
Om någon är skäligen misstänkt för att före femton års  ålder ha begått ett brott som anges i andra stycket och  åtgärden är av synnerlig vikt för utredningen, får hemlig  avlyssning av elektronisk kommunikation, hemlig övervakning av  elektronisk kommunikation och hemlig kameraövervakning enligt 
27 kap. 18, 19 och 20 a §§ rättegångsbalken användas för att  utreda brottet.
Hemliga tvångsmedel enligt denna paragraf får användas vid en  utredning om
1. ett brott för vilket det inte är föreskrivet lindrigare  straff än fängelse i fyra år,
2. grov utpressning enligt 9 kap. 4 § andra stycket  brottsbalken,
3. mordbrand, allmänfarlig ödeläggelse, sabotage eller grovt  sabotage enligt 13 kap. 1 § första stycket, 3 § första  stycket, 4 § eller 5 § brottsbalken,
4. mordbrand, allmänfarlig ödeläggelse, kapning, sjö- eller  luftfartssabotage eller flygplatssabotage enligt 13 kap. 1 §  andra stycket, 3 § andra stycket, 5 a § eller 5 b §  brottsbalken, om brottet innefattar sabotage enligt 4 § samma  kapitel,
5. grovt övergrepp i rättssak enligt 17 kap. 10 § tredje  stycket brottsbalken,
6. grovt narkotikabrott enligt 3 § första stycket  narkotikastrafflagen (1968:64),
7. grov narkotikasmuggling enligt 6 § tredje stycket lagen 
(2000:1225) om straff för smuggling,
8. deltagande i en terroristorganisation, samröre med en  terroristorganisation, finansiering av terrorism eller  särskilt allvarlig brottslighet, offentlig uppmaning till  terrorism eller särskilt allvarlig brottslighet, rekrytering  till terrorism eller särskilt allvarlig brottslighet,  utbildning för terrorism eller särskilt allvarlig brottslighet  eller resa för terrorism eller särskilt allvarlig brottslighet  enligt 4 a, 5, 6, 7, 8, 9 eller 10 § terroristbrottslagen 
(2022:666),
9. försök, förberedelse eller stämpling till ett brott som  avses i 1-8, om en sådan gärning är belagd med straff, eller
10. ett annat brott, om det kan antas att brottets straffvärde  överstiger fängelse i fyra år.
Vid tillämpningen av denna paragraf gäller följande  bestämmelser i rättegångsbalken:
- 27 kap. 18 a § tredje stycket och 19 a § tredje stycket om  vilket telefonnummer eller annan adress eller viss elektronisk  kommunikationsutrustning som ett tillstånd till hemlig  avlyssning av elektronisk kommunikation eller hemlig  övervakning av elektronisk kommunikation får avse, och
- 27 kap. 20 b § andra och tredje styckena om vilken plats ett  tillstånd till hemlig kameraövervakning får avse och när ett  sådant tillstånd får avse den skäligen misstänkte i stället  för en viss plats.
Lag (2025:861)
.
36 g §
/Upphör att gälla U:2030-10-01 genom
lag (2025:862)
./
Om någon är skäligen misstänkt för att före femton års  ålder ha begått ett brott som anges i andra stycket och  åtgärden är av synnerlig vikt för utredningen, får hemlig  rumsavlyssning enligt 27 kap. 20 d § första stycket  rättegångsbalken användas för att utreda brottet.
Hemlig rumsavlyssning enligt denna paragraf får användas vid  en utredning om
1. ett brott för vilket det inte är föreskrivet lindrigare  straff än fängelse i fem år,
2. människorov enligt 4 kap. 1 § första stycket brottsbalken,
3. grovt vapenbrott enligt 9 kap. 1 a § första stycket  vapenlagen (1996:67),
4. grov vapensmuggling eller grov smuggling av explosiv vara  enligt 6 a § tredje stycket eller 6 b § tredje stycket lagen 
(2000:1225) om straff för smuggling,
5. grovt brott enligt 29 a § första stycket lagen (2010:1011)  om brandfarliga och explosiva varor,
6. terroristbrott enligt 4 § terroristbrottslagen (2022:666),
7. försök, förberedelse eller stämpling till ett brott som  avses i 1-6, om en sådan gärning är belagd med straff, eller
8. ett annat brott, om det kan antas att brottets straffvärde  överstiger fängelse i fem år.
Vid tillämpningen av denna paragraf gäller bestämmelserna i 
27 kap. 20 e § andra och tredje styckena rättegångsbalken om  vilken plats ett tillstånd till hemlig rumsavlyssning får avse  och när ett sådant tillstånd får avse den skäligen misstänkte  i stället för en viss plats.
Lag (2025:861)
.
36 h §
/Upphör att gälla U:2030-10-01 genom
lag (2025:862)
./
I fråga om hemliga tvångsmedel enligt 36 f och 36 g §§  gäller följande bestämmelser i 27 kap. rättegångsbalken:
- 21 och 21 a §§ om tillståndsprövning,
- 21 b-23 §§ om vissa begränsningar vid användning av hemliga  tvångsmedel,
- 23 a § om överskottsinformation,
- 24 § om upptagningar och uppteckningar,
- 25 § om tekniska hjälpmedel,
- 25 a § om tillträdestillstånd,
- 26-30 §§ om offentligt ombud och sammanträde,
- 31-33 §§ om underrättelse till enskild,
- 34 § om behörig domstol, och
- 35 § om dokumentation.
Det som i bestämmelserna sägs om förundersökning och åtal ska  i stället avse utredning enligt 31 § och bevistalan enligt 
38 §.
Lag (2025:861)
.
36 i §
/Upphör att gälla U:2030-10-01 genom
lag (2025:862)
./
En försändelse som väntas komma in till ett  befordringsföretag och som enligt 36 § får tas i beslag hos  den som misstänks för att före femton års ålder ha begått ett  brott som anges i 36 f § andra stycket, får hållas kvar till  dess att frågan om beslag har avgjorts.
Vid tillämpningen av denna paragraf gäller bestämmelserna i 
27 kap. 9 och 9 a §§ rättegångsbalken om tillståndsprövning,  åklagarens interimistiska beslut och verkställighet.
Lag (2025:861)
.
37 §
När en utredning enligt 31 § har avslutats ska utredningsprotokollet så snart som möjligt sändas till socialnämnden.
Lag (2010:478)
.
38 §
Åklagaren ska begära prövning i domstol av om den unge  har begått ett brott (bevistalan) om
1. brottet har begåtts innan den unge har fyllt femton år,
2. det inte är föreskrivet lindrigare straff än fängelse i fem  år för brottet, eller det är fråga om ett straffbelagt försök,  en straffbelagd förberedelse eller en straffbelagd stämpling  till ett sådant brott,
3. en utredning enligt 31 § har slutförts om brottet, och
4. det skulle ha funnits tillräckliga skäl för åtal om brottet  hade begåtts efter att den unge har fyllt femton år.
Även om det är föreskrivet lindrigare straff än fängelse i fem  år för brottet får en bevistalan väckas om det finns  synnerliga skäl för det.
Bevistalan får inte väckas om det finns särskilda  omständigheter som talar mot det.
Lag (2023:312)
.
38 a §
Socialnämnden och Inspektionen för vård och omsorg får  göra en framställning hos åklagare om att bevistalan ska  väckas.
Lag (2023:312)
.
38 b §
/Upphör att gälla U:2030-10-01/
Om det inte möter något hinder ska bevistalan föras av  en åklagare som genom intresse och fallenhet för arbete med  unga lagöverträdare är särskilt lämpad för uppgiften.
Vid en bevistalan tillämpas 25 § första stycket och  bestämmelserna om allmänt åtal för brott för vilket det är  föreskrivet fängelse i mer än ett år. I fråga om tvångsmedel  gäller 35 a-36 i §§. Sådan rättegångskostnad som avses i 
31 kap. 1 § rättegångsbalken ska staten svara för.
Lag (2025:861)
.
38 b §
/Träder i kraft I:2030-10-01/
Om det inte möter något hinder ska bevistalan föras av  en åklagare som genom intresse och fallenhet för arbete med  unga lagöverträdare är särskilt lämpad för uppgiften.
Vid en bevistalan tillämpas 25 § första stycket och  bestämmelserna om allmänt åtal för brott för vilket det är  föreskrivet fängelse i mer än ett år. I fråga om tvångsmedel  gäller 35 a-36 e §§. Sådan rättegångskostnad som avses i 31  kap. 1 § rättegångsbalken ska staten svara för.
Lag (2025:862)
.
38 c §
En dom om bevistalan som har fått laga kraft får  undanröjas efter ansökan av åklagaren, om
1. det genom utredning som inte har lagts fram tidigare  framgår att den vars skuld prövats hade fyllt femton år vid  gärningen, och
2. åklagaren gör sannolikt att han eller hon inte har kunnat  åberopa utredningen vid den rätt som har meddelat domen eller  genom att överklaga domen, eller om han eller hon annars har  haft giltig ursäkt att inte göra det.
Ansökan ska göras skriftligen hos hovrätten om domen har  meddelats av en tingsrätt och i annat fall hos Högsta  domstolen. Ansökan ska göras inom ett år från det att  åklagaren fick kännedom om utredningen. För ansökan gäller 
58 kap. 5 § rättegångsbalken. Vid förfarandet gäller  bestämmelserna om allmänt åtal för brott i tillämpliga delar.
Om Högsta domstolen prövar frågan om undanröjande, ska ett  bifall till ansökan omfatta både tingsrättens och hovrättens  dom.
Lag (2023:312)
.
38 d §
Sedan en dom om bevistalan har fått laga kraft, får  resning beviljas under samma förutsättningar som gäller enligt 
58 kap. 2 och 3 §§ rättegångsbalken. Vid förfarandet gäller 
58 kap. 4-10 §§ samma balk i tillämpliga delar. Den unge ska  dock inte åläggas att ersätta motparten eller staten för  kostnaderna i resningsärendet. Det som sägs om förundersökning  i 58 kap. 6 a § samma balk ska i stället avse en utredning  enligt 31 §.
Lag (2023:312)
.
Samverkan
39 §
Kommuner och de myndigheter som handlägger ärenden om unga lagöverträdare ska verka för att lokal samverkan mellan företrädare för kommunerna och myndigheterna regelbundet sker i övergripande frågor om unga lagöverträdare.
Lag (2015:81)
.
Resning
40 §
Om en ansökan om resning avser en tilltalad som inte har  fyllt arton år ska rätten underrätta vårdnadshavaren eller  någon annan som svarar för den unges vård och fostran samt  någon annan som har en fostrande roll i förhållande till den  unge om ansökan. En underrättelse ska inte lämnas om det  strider mot den unges bästa eller om det finns andra särskilda  skäl.
Lag (2022:1083)
.
41 §
En ansökan om resning som avser en tilltalad som inte har  fyllt tjugoett år ska handläggas skyndsamt.
Lag (2022:1083)
.
Övergångsbestämmelser
1994:1760
Denna lag träder i kraft den 1 mars 1995. Äldre bestämmelser tillämpas i mål och ärenden hos polis- och åklagarmyndighet där förundersökning har inletts före ikraftträdandet. I domstol tillämpas äldre bestämmelser i mål där talan har väckts före ikraftträdandet.
2006:894
1. Denna lag träder i kraft den 1 januari 2007.
2. Bestämmelsen i 4 § i sin äldre lydelse skall tillämpas i mål och ärenden hos polis- och åklagarmyndigheter där förundersökning har inletts före ikraftträdandet.
3. Den nya bestämmelsen i 11 § andra stycket skall tillämpas endast i fråga om mål och ärenden hos polis- och åklagarmyndigheter där förundersökning har inletts efter ikraftträdandet.
2010:478
1. Denna lag träder i kraft den 1 juli 2010.
2. Bestämmelsen i 32 § andra stycket i sin äldre lydelse gäller för utredningar som har inletts före ikraftträdandet.
2021:287
1. Denna lag träder i kraft den 1 juli 2021.
2. Om en misstänkt vid lagens ikraftträdande har varit berövad  friheten i Sverige som häktad under en sammanhängande tid som  är längre än tre månader utan att åtal har väckts, ska  åklagarens begäran enligt 24 kap. 4 a § rättegångsbalken om  att få överskrida tiden enligt 23 a § ha kommit in till rätten  senast klockan elva den 1 juli 2021. Om en sådan begäran  kommer in i rätt tid ska rätten efter det att lagen trätt i  kraft hålla förhandling i häktningsfrågan i enlighet med 
24 kap. 18 § tredje stycket rättegångsbalken. I annat fall ska  rätten omedelbart häva häktningsbeslutet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.