Title: Förordning (2018:43) om stöd för nystartsjobb
SFS Number: Svensk författningssamling 2018:43
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201843-om-stod-for-nystartsjobb_sfs-2018-43/
Source Link: http://rkrattsbaser.gov.se/sfst?bet=2018:43
Amendment Register Link: http://rkrattsbaser.gov.se/sfsr?bet=2018:43
Ministry/Authority: Arbetsmarknadsdepartementet AA
Issued: 2018-02-01
Metadata: {"Utfärdad": "2018-02-01", "Ändrad": "t.o.m. SFS 2025:501"}

==================================================

Förordning (2018:43) om stöd för nystartsjobb
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:43
Departement/myndighet
:   
Arbetsmarknadsdepartementet AA
Utfärdad
:   
2018-02-01
Ändrad
:   
t.o.m. SFS 2025:501
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om rätt till  stöd för arbetsgivare som anställer personer som uppfyller  villkoren för ett nystartsjobb.
Förordningen är meddelad med stöd av 8 kap. 7 §  regeringsformen.
2 §
Syftet med nystartsjobb är att stimulera arbetsgivare att  anställa personer som har varit utan arbete en längre tid,  personer som har deltagit i arbetsmarknadspolitiska program  en längre tid och personer som saknar en fast anknytning till  arbetslivet.
2 a §
Frågor om stöd för nystartsjobb prövas av  Arbetsförmedlingen. Förordning (2022:1025).
Arbetssökande som stöd lämnas för
3 §
Stöd för nystartsjobb lämnas till en arbetsgivare som  anställer en person som
1. är arbetslös, har fyllt 25 år och uppfyller  förutsättningarna i 4 §,
2. är arbetslös, har fyllt 20 men inte 25 år och uppfyller  förutsättningarna i 5 §,
3. är nyanländ invandrare och uppfyller förutsättningarna i 
6 §, eller
4. är inskriven i jobb- och utvecklingsgarantin och uppfyller  förutsättningarna i 8 §.
Stöd för nystarsjobb får dock inte lämnas för en anställning i  ett aktiebolag där sammanlagt mer än en tredjedel av aktierna  ägs av
1. personen som anställs eller personens far- eller  morförälder, förälder, barn, styvbarn, barnbarn, syskon eller  syskonbarn, eller
2. en make, maka, registrerad partner eller sambo till en  person som avses i 1.
Stöd för nystartsjobb får inte heller lämnas för en  anställning i en näringsverksamhet, ett handelsbolag eller ett  kommanditbolag som bedrivs eller helt eller till del ägs av
1. personen som anställs eller personens far- eller  morförälder, förälder, barn, styvbarn, barnbarn, syskon eller  syskonbarn, eller
2. en make, maka, registrerad partner eller sambo till en  person som avses i 1.
Förordning (2024:1339).
4 §
Stöd lämnas till en arbetsgivare som anställer en person  som vid beslutstillfället har fyllt 25 år, är arbetslös och  anmäld som arbetssökande hos Arbetsförmedlingen och under en  ramtid om femton månader närmast före den dag då ansökan kom  in till Arbetsförmedlingen under minst tolv månader på heltid  har
1. varit arbetslös eller deltagit i ett  arbetsmarknadspolitiskt program,
2. varit arbetslös och fått ekonomiskt bistånd enligt 12 kap. 
1 § socialtjänstlagen (2025:400),
3. fått sjukpenning, rehabiliteringspenning, sjuk- eller  aktivitetsersättning, eller
4. omfattats av en kombination av förhållanden som avses i 1-3. Förordning (2025:501).
5 §
Stöd lämnas till en arbetsgivare som anställer en person  som vid beslutstillfället har fyllt 20 men inte 25 år, är  arbetslös och anmäld som arbetssökande hos Arbetsförmedlingen  och under en ramtid om nio månader närmast före den dag då  ansökan kom in till Arbetsförmedlingen under minst sex månader  på heltid har
1. varit arbetslös eller deltagit i ett  arbetsmarknadspolitiskt program,
2. varit arbetslös och fått ekonomiskt bistånd enligt 12 kap. 
1 § socialtjänstlagen (2025:400),
3. fått sjukpenning, rehabiliteringspenning, sjuk- eller  aktivitetsersättning, eller
4. omfattats av en kombination av förhållanden som avses i 1-3. Förordning (2025:501).
6 §
Stöd lämnas till en arbetsgivare som anställer en person  som vid beslutstillfället är nyanländ invandrare, har fyllt 
20 år och
1. är anvisad till det arbetsmarknadspolitiska programmet  etableringsinsatser för vissa nyanlända invandrare enligt  förordningen (2017:820) om etableringsinsatser för vissa  nyanlända invandrare, eller
2. är arbetslös och anmäld som arbetssökande hos  Arbetsförmedlingen och under en ramtid om nio månader närmast  före den dag då ansökan kom in till Arbetsförmedlingen under  minst sex månader på heltid har
a) varit arbetslös eller deltagit i ett  arbetsmarknadspolitiskt program,
b) varit arbetslös och fått ekonomiskt bistånd enligt 12 kap. 
1 § socialtjänstlagen (2025:400),
c) fått sjukpenning, rehabiliteringspenning, sjuk- eller  aktivitetsersättning, eller
d) omfattats av en kombination av förhållanden som avses i a-
c.
Nyanlända som avses i första stycket 2 ska dessutom inom de  senaste 36 månaderna ha beviljats
1. uppehållstillstånd enligt
a) 5 kap. 1, 2, 3, 3 a, 4 eller 6 § utlänningslagen (2005:716)  eller motsvarande äldre bestämmelser,
b) 12 kap. 18 § utlänningslagen, eller
c) 21 eller 22 kap. utlänningslagen, eller
2. uppehållskort i egenskap av familjemedlem till en EES-
medborgare efter ansökan enligt 3 a kap. 10 § utlänningslagen.
Förordning (2025:501).
7 §
Har upphävts genom förordning (2024:1339).
8 §
Stöd lämnas till en arbetsgivare som anställer en person  som vid beslutstillfället har fyllt 20 år, är inskriven i  jobb- och utvecklingsgarantin och inte på någon annan grund  uppfyller förutsättningarna för stöd för nystartsjobb.
9 §
Vid tillämpning av bestämmelserna om tidsperioder i 
4-7 §§ ska det bortses från tid som personen har varit  förhindrad att arbeta på grund av vård av eget barn som inte  har fyllt två år eller, om barnet är adopterat, i två år  efter barnets ankomst till familjen.
10 §
När stöd har lämnats under den längsta tid som stöd får  lämnas för enligt 11-15 §§, får stöd lämnas på nytt om den  arbetssökande åter uppfyller förutsättningarna för stöd för  nystartsjobb.
Trots det som sägs i första stycket är det inte möjligt att på  nytt lämna stöd för nystartsjobb enligt 6 § när det är fråga  om en nyanländ invandrare som tidigare uppfyllt  förutsättningarna för stöd för nystartsjobb enligt 6 §, om  stöd har lämnats under den längsta tid som stöd får lämnas.
Förordning (2021:72).
Tid med stöd och stödets storlek
11 §
För den som tillhör gruppen arbetslösa som har fyllt 
25 år och som uppfyller förutsättningarna för stöd för  nystartsjobb enligt 4 §, lämnas stöd under lika lång tid som  den som ska anställas har varit frånvarande från arbetslivet  eller deltagit i ett arbetsmarknadspolitiskt program, dock  längst under 24 månader.
Vid beräkning av stödtid ska den tid under ramtiden som inte  ligger till grund för stödet enligt 4 § och tiden efter det  att ansökan kom in till Arbetsförmedlingen räknas bort.
Stöd lämnas med
1. det belopp som fastställts enligt 16 § första stycket för  den som har varit frånvarande från arbetslivet eller deltagit  i ett arbetsmarknadspolitiskt program under kortare tid än 24  månader,
2. summan av det belopp som fastställts enligt 16 § första  stycket och det belopp som fastställts enligt 16 § andra  stycket för den som har varit frånvarande från arbetslivet  eller deltagit i ett arbetsmarknadspolitiskt program mellan 24  och 36 månader, eller
3. summan av det belopp som fastställts enligt 16 § första  stycket och en och en halv gånger det belopp som fastställts  enligt 16 § andra stycket för den som har varit frånvarande  från arbetslivet eller deltagit i ett arbetsmarknadspolitiskt  program längre tid än 36 månader. Förordning (2024:1108).
12 §
För den som tillhör gruppen arbetslösa som har fyllt 
20 år men inte 25 år och som uppfyller förutsättningarna för  stöd för nystartsjobb enligt 5 §, lämnas stöd under lika lång  tid som den som ska anställas har varit frånvarande från  arbetslivet eller deltagit i ett arbetsmarknadspolitiskt  program, dock längst under 12 månader.
Vid beräkning av stödtid ska den tid under ramtiden som inte  ligger till grund för stödet enligt 5 § och tiden efter det  att ansökan kom in till Arbetsförmedlingen räknas bort.
Stöd lämnas med
1. det belopp som fastställts enligt 16 § första stycket för  den som har varit frånvarande från arbetslivet eller deltagit  i ett arbetsmarknadspolitiskt program under kortare tid än 24  månader,
2. summan av det belopp som fastställts enligt 16 § första  stycket och det belopp som fastställts enligt 16 § andra  stycket för den som har varit frånvarande från arbetslivet  eller deltagit i ett arbetsmarknadspolitiskt program mellan 24  och 36 månader, eller
3. summan av det belopp som fastställts enligt 16 § första  stycket och en och en halv gånger det belopp som fastställts  enligt 16 § andra stycket för den som har varit frånvarande  från arbetslivet eller deltagit i ett arbetsmarknadspolitiskt  program längre tid än 36 månader. Förordning (2023:701).
13 §
För den som tillhör gruppen nyanlända invandrare och som  uppfyller förutsättningarna för stöd för nystartsjobb enligt 6 
§, lämnas stöd
1. i 24 månader för den som har fyllt 25 år, eller
2. i 12 månader för den som inte har fyllt 25 år.
Stöd lämnas med summan av det belopp som fastställts enligt 
16 § första stycket och en och en halv gånger det belopp som  fastställts enligt 16 § andra stycket. Förordning (2023:701).
14 §
Har upphävts genom förordning (2024:1339).
15 §
För den som tillhör gruppen inskrivna i jobb- och  utvecklingsgarantin och som uppfyller förutsättningarna för  stöd för nystartsjobb enligt 8 §, lämnas stöd under 12  månader.
Stöd lämnas med det belopp som fastställts enligt 16 § första  stycket. Förordning (2023:701).
15 a §
Har upphävts genom förordning (2021:72).
16 §
Det stöd som ska lämnas bestäms genom att man fastställer  de arbetsgivaravgifter och den allmänna löneavgift för den  anställde som arbetsgivaren ska betala enligt  socialavgiftslagen (2000:980) och lagen (1994:1920) om allmän  löneavgift. När arbetsgivaravgifterna och den allmänna  löneavgiften fastställs, ska andra lagars bestämmelser om att  göra en särskild beräkning av avgifterna beaktas.
I de fall stöd ska lämnas utöver det belopp som fastställs i  första stycket bestäms ett belopp genom att man, när  arbetsgivaravgifterna och den allmänna löneavgiften för den  anställde fastställs, bortser från bestämmelser i andra lagar  om att en särskild beräkning av avgifterna ska göras.
Endast kontant bruttolön inklusive sjuklön och semesterlön ska  ligga till grund när man fastställer arbetsgivaravgifterna och  den allmänna löneavgiften. Förordning (2021:868).
17 §
Endast den del av bruttolönen som vid heltidsarbete  uppgår till som mest 20 000 kronor per månad ska ligga till  grund för beräkningen enligt 16 §.
Vid deltidsarbete ska beloppet minskas i förhållande till  arbetstiden.
18 §
Om en anställning pågått kortare tid än den längsta tid  som stöd får lämnas för enligt 11-15 §§, får stöd för  nystartsjobb lämnas till en arbets-givare som anställer den  arbetssökande under den återstående tid som stöd får lämnas  för. Detta gäller under förutsättning att den första  anställningen upphört på grund av förhållanden som beror på  arbetsgivaren. Förordning (2021:72).
19 §
/Upphör att gälla U:2026-01-01/
Stöd får aldrig lämnas längre än till utgången av det år  som den som stödet avser fyller 66 år. Förordning (2022:1452).
19 §
/Träder i kraft I:2026-01-01/
Stöd får aldrig lämnas längre än till utgången av det år  som den som stödet avser uppnår riktåldern för pension.
Förordning (2022:1453).
Krav på arbetsgivare
20 §
Stöd får endast beviljas om arbetsgivaren vid  beslutstillfället är registrerad som arbetsgivare hos  Skatteverket och antingen är en fysisk person som bedriver  näringsverksamhet eller en juridisk person.
21 §
Stöd får endast beviljas om arbetsgivaren intygar att
1. lön följer av kollektivavtal eller är likvärdig med lön  enligt kollektivavtal inom branschen,
2. arbetsgivaren inte senare än 12 månader före den aktuella  anställningen har sagt upp en eller flera anställda på grund  av arbetsbrist på den driftsenhet där den anställde är tänkt  att placeras, och
3. löneutbetalningar görs elektroniskt under hela den tid som  stödet betalas ut.
Om Arbetsförmedlingen har kännedom om att det som  arbetsgivaren intygar enligt första stycket är felaktigt får  stöd inte beviljas för en anställning hos arbetsgivaren.
Förordning (2024:1339).
22 §
Stöd får inte beviljas en arbetsgivare som
1. har näringsförbud,
2. a) är i konkurs eller likvidation, är under  tvångsförvaltning, är föremål för ackord, genomgår  företagsrekonstruktion eller tills vidare har inställt sina  betalningar, eller
b) är föremål för ansökan om konkurs, tvångslikvidation,  tvångsförvaltning, ackord, företagsrekonstruktion eller något  annat liknande förfarande, eller
3. inte har fullgjort sina skyldigheter i fråga om skatter  eller socialförsäkringsavgifter.
Om arbetsgivaren är en juridisk person, får stöd inte beviljas  när en företrädare med väsentligt inflytande över den  juridiska personen har näringsförbud. Förordning (2022:1025).
22 a §
Arbetsförmedlingen får avstå från att bevilja stöd om
1. arbetsgivarens förhållanden är sådana att det kan antas att  verksamheten som den enskilde ska vara sysselsatt inom inte  bedrivs eller kommer att bedrivas i enlighet med de  föreskrifter som gäller för verksamheten,
2. arbetsgivaren inte fullgör eller det kan antas att  arbetsgivaren inte kommer att fullgöra sina åtaganden mot  Arbetsförmedlingen eller mot den enskilde som stödet avser,
3. arbetsgivaren har gjort sig skyldig till ett allvarligt fel  i yrkesutövningen som gör att arbetsgivarens redbarhet kan  ifrågasättas,
4. arbetsgivaren genom en dom som fått laga kraft är dömd för  brott som avser yrkesutövningen, eller
5. arbetsgivaren i ärendet inte har lämnat de uppgifter som  Arbetsförmedlingen begärt eller har lämnat felaktiga  uppgifter.
Om arbetsgivaren är en juridisk person får Arbetsförmedlingen  avstå från att bevilja stöd, om en företrädare med väsentligt  inflytande över den juridiska personen
1. har gjort sig skyldig till ett sådant fel som avses i  första stycket 3,
2. är dömd för ett sådant brott som avses i första stycket 4,  eller
3. har företrätt en annan arbetsgivare eller en anordnare som  på grund av sådana omständigheter som anges i denna paragraf  inte beviljats bidrag eller stöd, inte längre får bidrag eller  stöd, har fått bidraget eller stödet återkrävt eller inte har  fått ett arbetsmarknadspolitiskt program eller en insats  förlagd till sig. Förordning (2022:1025).
23 §
Stöd enligt 8 § får inte beviljas en arbetsgivare som  den arbetssökande tidigare har varit anställd hos, om den  arbetssökande före den tidigare anställningen var inskriven i  jobb- och utvecklingsgarantin och på den grunden uppfyllde  förutsättningarna för stödet för nystartsjobb hos  arbetsgivaren. Detta gäller om stöd vid tidigare anställning  lämnades under den längsta tid som stöd får lämnas.
Anställningsformer som stöd beslutas för
24 §
Stöd beviljas för både hel- och deltidsanställningar  samt för anställningar som gäller tills vidare,  provanställningar och andra tidsbegränsade anställningar.
Handläggning av stödfrågor
25 §
Har betecknats 2 a § genom förordning (2022:1025).
26 §
En ansökan från en arbetsgivare om stöd enligt denna  förordning ska innehålla uppgifter om vilken arbetssökande som  ansökan avser och den lön som gäller för anställningen samt de  övriga uppgifter som behövs för att Arbetsförmedlingen ska  kunna pröva ansökan. Förordning (2019:513).
27 §
Den arbetssökande som ansökan avser ska till  Arbetsförmedlingen lämna in ett underlag som visar att han  eller hon uppfyller förutsättningarna för stöd för  nystartsjobb.
28 §
Beslut om stöd för nystartsjobb fattas för den tid som  anställningen avses pågå med den tidsmässiga begränsning som  följer av 11-15 §§, dock för högst 12 månader i taget. Inför  ett nytt beslut om stöd för nystartsjobb ska arbetsgivaren  lämna in en ny ansökan. Förordning (2021:72).
Utbetalning av stöd
29 §
Arbetsgivaren får del av stödet för nystartsjobb genom  kreditering på ett sådant skattekonto som avses i 61 kap. 1 §  skatteförfarandelagen (2011:1244).
Arbetsförmedlingen ska lämna de uppgifter som behövs för  krediteringen till Skatteverket.
Stödet krediteras arbetsgivarens skattekonto senast den 12 i  månaden efter det att underlag enligt 30 § inkommit, med  undantag för januari då stödet i stället krediteras senast  den 17.
30 §
En arbetsgivare ska lämna underlag till  Arbetsförmedlingen för beräkning av det stödbelopp som ska  krediteras skattekontot. Underlaget ska lämnas inom 180 dagar  efter den kalendermånad som stödet avser. Om underlaget inte  lämnas inom denna tid, förlorar arbetsgivaren rätten till det  stödbeloppet.
Om det finns särskilda skäl får Arbetsförmedlingen besluta om  undantag från skyldigheten att lämna underlag inom 180 dagar.
Skyldigheten gäller inte om Arbetsförmedlingen redan har  tillgång till underlaget på annat sätt. Förordning (2022:1271).
Tillsyn över hur stödet används
31 §
Arbetsförmedlingen ska se till att stöd som betalas ut  enligt denna förordning används på föreskrivet sätt.
En arbetsgivare som tar emot stöd enligt denna förordning ska  ge Arbetsförmedlingen eller den som Arbetsförmedlingen utser  tillfälle att granska verksamheten och lämna de uppgifter som  behövs för granskningen.
Ändrade förhållanden
32 §
En arbetsgivare som får stöd är skyldig att omgående  anmäla förändringar som kan påverka rätten till stöd eller  stödets storlek. Arbetsförmedlingens beslut om stöd ska  innehålla en upplysning om denna skyldighet.
Ett beslut ska omprövas vid ändrade förhållanden. Detta  gäller både sådana ändrade förhållanden som anmäls av  arbetsgivaren och sådana som kommer till Arbetsförmedlingens  kännedom på annat sätt.
Återbetalning och återkrav
33 §
En mottagare av stöd enligt denna förordning är  återbetalningsskyldig om mottagaren har förorsakat att stödet  har lämnats på felaktig grund eller med ett för högt belopp
1. genom att lämna oriktiga uppgifter,
2. genom att inte fullgöra sin skyldighet enligt 32 § att  omgående anmäla förändringar som kan påverka rätten till stöd  eller stödets storlek, eller
3. genom något annat agerande.
Om stöd har lämnats på felaktig grund eller med ett för högt  belopp i  något annat fall, är mottagaren  återbetalningsskyldig endast om mottagaren insett eller  skäligen borde ha insett felet.
34 §
Om en mottagare av ekonomiskt stöd är  återbetalningsskyldig ska Arbetsförmedlingen besluta att  återkräva det felaktigt tillgodoförda beloppet.
35 §
Vid återkrav får Arbetsförmedlingen bevilja anstånd med  betalningen eller träffa avtal med den återbetalningsskyldige  om en avbetalningsplan. Arbetsförmedlingen ska i sådana fall  ta ut ränta på det obetalda beloppet.
Ränta ska tas ut från den dag då anståndet beviljades eller  avtalet om avbetalningsplan träffades, dock inte för tid  innan det återkrävda beloppet skulle ha betalats.
Ränta ska tas ut efter en räntesats som vid varje tidpunkt  överstiger statens utlåningsränta med två procentenheter.
36 §
Om ett belopp som har återkrävts inte betalas i rätt  tid, ska dröjsmålsränta enligt räntelagen (1975:635) tas ut  på beloppet. Detsamma gäller när den återbetalningsskyldige  har beviljats anstånd med betalningen eller träffat ett avtal  om en avbetalningsplan och betalningen inte sker inom den tid  som följer av beslutet om anstånd eller av avtalet.
37 §
Om det med hänsyn till den återbetalningsskyldiges  personliga eller ekonomiska förhållanden eller andra  omständigheter finns särskilda skäl för det, får  Arbetsförmedlingen helt eller delvis avstå från ett krav på  återbetalning eller ränta. Myndigheten ska i så fall i  beslutet ange vilka de särskilda skälen är och dokumentera  den information som ligger till grund för beslutet.
38 §
Vid återkrav får Arbetsförmedlingen i samband med en  senare utbetalning av stöd till den återbetalningsskyldige  besluta att dra av ett skäligt belopp i avräkning på vad som  har betalats ut för mycket. Detsamma gäller för skyldigheten  att betala ränta.
Omprövning och överklagande
39 §
Arbetsförmedlingens beslut enligt denna förordning ska  omprövas hos myndighetens centrala enhet för omprövning, om  det begärs av den som beslutet gäller. Vid omprövningen får  beslutet inte ändras till den enskildes nackdel.
En begäran om omprövning ska vara skriftlig. Begäran ska  lämnas in till Arbetsförmedlingen och ska ha kommit in dit  inom tre veckor från den dag då den som begär omprövning fick  del av beslutet.
Om ett beslut överklagas innan det har omprövats, ska  överklagandet anses som en begäran om omprövning.
40 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Endast följande  beslut får överklagas, nämligen beslut om omprövning av beslut  om
1. stöd för nystartsjobb enligt 3-24 §§,
2. förlorad rätt till stödbelopp enligt 30 §,
3. rätt till stöd vid ändrade förhållanden enligt 32 §, och
4. avräkning enligt 38 §.
Förordning (2022:1433).
Bemyndigande
41 §
Arbetsförmedlingen får meddela föreskrifter om  verkställigheten av denna förordning.
Övergångsbestämmelser
2018:43
1. Denna förordning träder i kraft den 1 maj 2018.
2. Genom förordningen upphävs förordningen (2006:1481) om  stöd för nystartsjobb.
3. Den upphävda förordningen gäller dock fortfarande för stöd  som har beslutats före ikraftträdandet, med undantag för  möjligheten till nytt beslut i 16 § första stycket i den  upphävda förordningen.
4. Den som hade varit aktuell för ett nytt beslut enligt 16 §  första stycket i den upphävda förordningen, kan få ett nytt  beslut om stöd för nystartsjobb enligt 28 §. Vid tillämpning  av bestämmelserna om den maximala stödtiden i 11-15 §§  inräknas den stödtid som har pågått enligt den upphävda  förordningen.
5. Vid tillämpning av 6 § ska en nyanländ som har en  etableringsplan enligt den upphävda lagen (2010:197) om  etableringsinsatser för vissa nyanlända invandrare,  jämställas med en nyanländ som är anvisad till det  arbetsmarknadspolitiska programmet etableringsinsatser för  vissa nyanlända invandrare enligt förordningen (2017:820) om  etableringsinsatser för vissa nyanlända invandrare.
2019:513
1. Denna förordning träder i kraft den 1 augusti 2019.
2. För stöd för nystartsjobb som har beslutats före  ikraftträdandet gäller 21 § i den äldre lydelsen för hela den  beslutsperiod som beslutet omfattar.
2020:534
1. Denna förordning träder i kraft den 1 juli 2020.
2. Stöd enligt 15 a § får bara lämnas om den längsta tid som  stöd får lämnas för enligt 11-15 §§ har gått ut efter den 30  juni 2020.
2020:535
1. Denna förordning träder i kraft den 1 januari 2021.
2. Äldre föreskrifter gäller fortfarande om en ansökan om  ytterligare stödtid enligt den upphävda 15 a § har kommit in  till Arbetsförmedlingen senast den 31 december 2020, under  förutsättning att den längsta tid som stöd får lämnas för  enligt 11-15 §§ har gått ut före ikraftträdandet.
3. Äldre föreskrifter gäller också för ansökningar om stöd för  återstående stödtid enligt 18 § om ytterligare stödtid för den  arbetssökande har lämnats enligt den upphävda 15 a §.
2021:71
1. Denna förordning träder i kraft den 1 mars 2021.
2. Stöd enligt 15 a § får bara lämnas om den längsta tid som  stöd får lämnas för enligt 11-15 §§ har gått ut efter den 28  februari 2021.
2021:72
1. Denna förordning träder i kraft den 1 januari 2022.
2. Äldre föreskrifter gäller fortfarande om en ansökan om  ytterligare stödtid enligt den upphävda 15 a § har kommit in  till Arbetsförmedlingen senast den 31 december 2021, under  förutsättning att den längsta tid som stöd får lämnas för  enligt 11-15 §§ har gått ut före ikraftträdandet.
3. Äldre föreskrifter gäller också för ansökningar om stöd för  återstående stödtid enligt 18 § om ytterligare stödtid har  lämnats enligt den upphävda 15 a §.
2021:806
1. Denna förordning träder i kraft den 20 juli 2021.
2. För en utlänning som har beviljats ett uppehållstillstånd  enligt 13 § den upphävda lagen (2016:752) om tillfälliga  begränsningar av möjligheten att få uppehållstillstånd i  Sverige gäller 6 § i den äldre lydelsen.
2021:1283
1. Denna förordning träder i kraft den 1 februari 2022.
2. För stöd som har beslutats före ikraftträdandet gäller 11 §  i den äldre lydelsen för den period som det beslutet omfattar.
2022:95
1. Denna förordning träder i kraft den 1 april 2022.
2. För stöd som har beslutats före ikraftträdandet gäller  äldre föreskrifter för den period som det beslutet omfattar.
2022:1025
1. Denna förordning träder i kraft den 1 december 2022.
2. Äldre föreskrifter gäller fortfarande för stöd som har  beslutats före ikraftträdandet.
2022:1237
1. Denna förordning träder i kraft den 1 september 2022.
2. För stöd som har beslutats före ikraftträdandet gäller  äldre föreskrifter för hela den period som stöd får lämnas för  enligt 13 §.
2022:1452
1. Denna förordning träder i kraft den 1 januari 2023.
2. Äldre föreskrifter gäller fortfarande för den som har fyllt 
65 år före ikraftträdandet.
2022:1453
1. Denna förordning träder i kraft den 1 januari 2026.
2. Äldre föreskrifter gäller fortfarande för den som har fyllt 
66 år före ikraftträdandet.
2023:701
1. Denna förordning träder i kraft den 1 januari 2024.
2. För stöd som har beslutats före ikraftträdandet gäller  äldre föreskrifter för den period som det beslutet omfattar.
2024:1108
1. Denna förordning träder i kraft den 1 januari 2025.
2. Vid prövningen av en förnyad ansökan enligt 28 § gäller 
11 § i den äldre lydelsen om det första beslutet om stöd  fattades före ikraftträdandet.
2024:1339
1. Denna förordning träder i kraft den 1 februari 2025.
2. Äldre föreskrifter gäller fortfarande för stöd som har  beslutats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.