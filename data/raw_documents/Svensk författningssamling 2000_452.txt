Title: Förordning (2000:452) med instruktion för Ekeskolans 
resurscenter
SFS Number: Svensk författningssamling 2000:452
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2000452-med-instruktion-for_sfs-2000-452/
Source Link: http://rkrattsbaser.gov.se/sfst?bet=2000:452
Amendment Register Link: http://rkrattsbaser.gov.se/sfsr?bet=2000:452
Ministry/Authority: Utbildningsdepartementet
Issued: 2000-05-31
Metadata: {"Utfärdad": "2000-05-31"}

==================================================

Förordning (2000:452) med instruktion för Ekeskolans 
resurscenter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2000:452
Departement/myndighet
:   
Utbildningsdepartementet
Utfärdad
:   
2000-05-31
Tidsbestämd
: 
2001-07-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Ekeskolans resurscenter skall främja en allsidig utveckling av barn och ungdomar från hela landet som är synskadade samt synskadade barn och ungdomar som också är döva, hörselskadade eller utvecklingsstörda.
Verksamheten skall främst omfatta
- specialpedagogisk utredning och träning av elever med sådana funktionshinder i det offentliga skolväsendet för barn och ungdom,
- information, utbildning och fortbildning av elevernas vårdnadshavare och av lärare och annan personal.
Resurscentret skall vidare samla och ge information samt följa forskning och utveckling i frågor som rör utbildning av barn och ungdomar med sådana funktionshinder som avses i första stycket.
2 §
Ekeskolans resurscenter skall bedriva undervisning för sådana barn som avses i 10 kap. 3 a § skollagen (1985:1100)
samt i punkterna 2 och 8 i övergångsbestämmelserna till lagen
(1999:886) om ändring i skollagen.
3 §
Verksamheten vid resurscentret får vid behov omfatta även elever utanför det offentliga skolväsendet och barn som inte börjat skolan.
Styrelsen
4 §
Resurscentret leds av en styrelse. Den består av sju personer. En av ledamöterna är ordförande och en är vice ordförande.
Organisation
5 §
Verksamheten leds närmast under styrelsen av en rektor.
Rektorn ansvarar för och leder den löpande verksamheten enligt styrelsens direktiv och riktlinjer.
Verksförordningens tillämpning
6 §
Följande bestämmelser i verksförordningen (1995:1322) skall tillämpas på myndigheten:
17 § om myndighetens organisation,
18 § om interna föreskrifter,
26 § om vem som får begära in förklaringar m.m.,
29 § om inhämtande av uppgifter,
30 § om ärendeförteckning,
31 § om beslut.
Styrelsens ansvar och uppgifter
7 §
Styrelsen har det ansvar för verksamheten och de uppgifter som anges i 6-8, 11 och 13 §§ verksförordningen (1995:1322).
Styrelsen skall till Statens institut för handikappfrågor i skolan (institutet) lämna
- förslag till budgetunderlag, och
- årsredovisning.
8 §
Styrelsen beslutar om mottagande av elever enligt punkten 2 i övergångsbestämmelserna till lagen (1999:886) om ändring i skollagen (1985:1100).
Personalföreträdare
9 §
Två personalföreträdare har rätt att närvara och yttra sig vid styrelsens sammanträden. Därvid tillämpas föreskrifterna om jäv i 13 och 14 §§ personalföreträdarförordningen (1987:1101).
Personalföreträdarna och ersättare för dem utses för ett år i sänder av styrelsen efter förslag av de arbetstagarorganisationer som har medlemmar bland de anställda vid resurscentret. Organisationerna skall om möjligt avge ett gemensamt förslag.
Ärendenas handläggning
10 §
Styrelsen är beslutför när ordföranden och minst tre av de andra ledamöterna är närvarande.
När ärenden av större vikt handläggs skall om möjligt samtliga ledamöter vara närvarande.
11 §
Om ett ärende är så brådskande att styrelsen inte hinner sammanträda för att behandla det, får ärendet avgöras genom meddelanden mellan ordföranden och minst så många ledamöter som behövs för beslutförhet.
Om detta förfarande inte är lämpligt, får ordföranden ensam avgöra ärendet. Ett sådant beslut skall anmälas vid nästa sammanträde med styrelsen.
12 §
Styrelsen får i arbetsordningen eller i särskilda beslut lämna över till ordföranden eller till någon som tjänstgör hos myndigheten att avgöra ärenden som är av det slaget att de inte behöver prövas av styrelsen.
13 §
Ärendena avgörs efter föredragning. I arbetsordningen eller i särskilda beslut får det dock medges att ärenden som avgörs enligt 12 § inte behöver föredras.
14 §
Institutets personalansvarsnämnd prövar frågor som anges i 19 § verksförordningen (1995:1322) också för arbetstagare vid resurscentret.
Behörighet till vissa anställningar
15 §
Behörig som rektor är den som uppfyller kraven i 2 kap. 2 §
skollagen (1985:1100).
16 §
Vid anställning av lärare skall 2 kap. 3-5 §§ skollagen
(1985:1100) tillämpas.
Anställningar m.m.
17 §
Ledamöter utses av institutet.
Institutet utser ordförande. Styrelsen utser inom sig vice ordförande.
18 §
Rektorn anställs av institutet efter förslag av styrelsen.
Överklagande
19 §
Styrelsens beslut får överklagas hos institutet, om något annat inte följer av
- lagen (1971:309) om behörighet för allmän förvaltningsdomstol att pröva vissa mål,
- lagen (1987:439) om inskränkning i rätten att överklaga, eller
- andra föreskrifter.
20 §
Institutets beslut i ett överklagat ärende får inte överklagas, om inte något annat följer av särskilda föreskrifter.
Institutets beslut i andra ärenden får överklagas hos regeringen, om inte något annat följer av de lagar som anges i 19 § eller av tredje stycket eller av andra föreskrifter.
Institutets beslut enligt 17 § får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.