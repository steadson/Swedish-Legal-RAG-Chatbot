Title: Lag (1981:131) om kallelse på okända borgenärer
SFS Number: Svensk författningssamling 1981:131
URL: https://www.riksdagen.se/sv/dokument-och-lagar/dokument/svensk-forfattningssamling/lag-1981131-om-kallelse-pa-okanda-borgenarer_sfs-1981-131/
Source Link: http://rkrattsbaser.gov.se/sfst?bet=1981:131
Amendment Register Link: http://rkrattsbaser.gov.se/sfsr?bet=1981:131
Ministry/Authority: Justitiedepartementet L2
Issued: 1981-01-29
Metadata: {"Utfärdad": "1981-01-29", "Ändrad": "t.o.m. SFS 2022:977"}

==================================================

Lag (1981:131) om kallelse på okända borgenärer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1981:131
Departement/myndighet
:   
Justitiedepartementet L2
Utfärdad
:   
1981-01-29
Ändrad
:   
t.o.m. SFS 2022:977
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Om rätt att i vissa fall ansöka om kallelse på okända borgenärer finns bestämmelser i 2 och 3 §§. Bestämmelserna i denna lag gäller också när sådan kallelse sker enligt annan lag eller författning, i den mån inte annat följer av vad som är särskilt föreskrivet.
2 §
När bouppteckning har skett efter en avliden, får efterlevande make, arvinge, testamentstagare, boutredningsman eller testamentsexekutor ansöka om kallelse på den avlidnes okända borgenärer. Var den avlidne gift, får kallelse sökas även på den efterlevande makens okända borgenärer.
Bestämmelserna i första stycket om efterlevande make gäller också en sådan efterlevande sambo som avses i sambolagen
(2003:376), om denne har begärt att bodelning skall förrättas enligt 8 § samma lag.
Lag (2003:381)
.
3 §
När ansökan om äktenskapsskillnad eller anmälan enligt 9 kap. 1 §
andra stycket äktenskapsbalken har gjorts, får vardera maken ansöka om kallelse på egna eller andra makens okända borgenärer.
Kallelse på okända borgenärer får också sökas av god man eller förvaltare enligt föräldrabalken.
Lag (1988:1266)
.
Förfarandet
4 §
En ansökan om kallelse på okända borgenärer ska göras hos  Kronofogdemyndigheten. Om gäldenären är ett aktiebolag, en  ekonomisk förening, ett ömsesidigt försäkringsbolag, ett  ömsesidigt tjänstepensionsbolag, en försäkringsförening eller  en tjänstepensionsförening, ska dock ansökan göras hos  Bolagsverket.
Sökanden ska bifoga en förteckning över gäldenärens kända  borgenärer och, om det är möjligt, ange deras adress.
Lag (2020:395)
.
5 §
Kallelse på gäldenärens okända borgenärer utfärdas av  myndigheten med föreläggande för dem att skriftligen anmäla  sina fordringar till myndigheten senast sex månader från  dagen för kallelsen.
Kallelsen ska skyndsamt kungöras i Post- och Inrikes  Tidningar. Vidare ska myndigheten senast en månad före  anmälningstidens utgång skicka underrättelser om kallelsen  till alla borgenärer som har tagits upp i förteckningen över  kända borgenärer och som har känd adress. Myndigheten ska  även skicka en underrättelse till Skatteverket.
Lag (2018:712)
.
5 a §
Vid överklagande av Kronofogdemyndighetens beslut  tillämpas 18 kap. utsökningsbalken.
Ett beslut av Bolagsverket överklagas till tingsrätten på den  ort där bolagets eller föreningens styrelse har sitt säte. Vid  överklagande gäller lagen (1996:242) om domstolsärenden.
Lag (2020:395)
.
Verkan av att en fordran inte anmäls i tid
6 §
En borgenär, som inte är upptagen i förteckningen över  kända borgenärer och som underlåter att anmäla sin fordran  inom den föreskrivna tiden, förlorar rätten att kräva ut  fordringen, om han eller hon inte visar att gäldenären har  känt till den före anmälningstidens utgång. Har kallelsen  skett på ansökan av god man eller förvaltare enligt  föräldrabalken, gäller vad som har sagts om gäldenären i  stället gode mannen eller förvaltaren. Anmälan behövs inte, om  borgenären inom anmälningstiden åberopar sin fordran i  gäldenärens konkurs eller i planförhandling under  företagsrekonstruktion.
Förlust av rätten att kräva ut en huvudfordran omfattar även  fordran på ränta och annan tilläggsförpliktelse samt fordran  på grund av borgen.
Lag (2022:977)
.
7 §
Förlorar borgenären rätten att kräva ut sin fordran av en av flera gäldenärer som har åtagit sig eller förpliktats att svara solidariskt för samma skuld, tillämpas bestämmelserna i 9 § preskriptionslagen
(1981:130).
8 §
Även om borgenären har underlåtit att anmäla sin fordran efter kallelse på okända borgenärer, får fordringen användas till kvittning, om detta eljest är tillåtet och anmälningstiden inte har gått ut vare sig när borgenären förvärvade fordringen eller när han kom i skuld till gäldenären.
9 §
Underlåtenhet att anmäla en fordran efter kallelse på okända borgenärer inskränker inte borgenärens rätt att ta ut sin fordran ur egendom i vilken han har panträtt eller retentionsrätt till säkerhet för fordringen.
Övergångsbestämmelser
1987:810
1. Denna lag träder i kraft den 1 januari 1988.
2. Har boskillnad beviljats, skall äldre bestämmelser fortfarande tillämpas när det gäller rätten att på grund av boskillnaden ansöka om kallelse på okända borgenärer.
1996:259
Denna lag träder i kraft den 1 juli 1996. Ansökningar om kallelse på okända borgenärer som har gjorts före ikraftträdandet handläggs enligt äldre bestämmelser.
2003:381
1. Denna lag träder i kraft den 1 juli 2003.
2. Om ett samboförhållande har upphört före ikraftträdandet, tillämpas äldre bestämmelser.
2004:240
1. Denna lag träder i kraft den 1 juli 2004.
2. Ansökan som har kommit in till Patent- och registreringsverket men i vilken verket inte har fattat beslut före ikraftträdandet skall överlämnas till Bolagsverket för fortsatt handläggning.
2018:712
1. Denna lag träder i kraft den 1 juli 2018.
2. En ansökan om kallelse på okända borgenärer vid  likvidation enligt den upphävda lagen (1987:667) om  ekonomiska föreningar ska överlämnas från  Kronofogdemyndigheten till Bolagsverket, om någon kallelse på  okända borgenärer inte har utfärdats före ikraftträdandet.
2020:395
1. Denna lag träder i kraft den 1 juli 2020.
2. En ansökan om kallelse på okända borgenärer vid likvidation  som rör ett ömsesidigt försäkringsbolag, ett ömsesidigt  tjänstepensionsbolag, en försäkringsförening eller en  tjänstepensionsförening ska överlämnas från  Kronofogdemyndigheten till Bolagsverket, om någon kallelse på  okända borgenärer inte har utfärdats före ikraftträdandet.
2022:977
1. Denna lag träder i kraft den 1 augusti 2022.
2. Äldre föreskrifter gäller fortfarande för åberopande av en  fordran i en förhandling om offentligt ackord enligt den  upphävda lagen (1996:764) om företagsrekonstruktion.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.