Title: Förordning (2024:99) om resultatredovisning av det regionala utvecklingsarbetet
SFS Number: Svensk författningssamling 2024:99
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202499-om-resultatredovisning-av-det_sfs-2024-99/
Source Link: http://rkrattsbaser.gov.se/sfst?bet=2024:99
Amendment Register Link: http://rkrattsbaser.gov.se/sfsr?bet=2024:99
Ministry/Authority: Landsbygds- och infrastrukturdepartementet
Issued: 2024-02-22
Metadata: {"Utfärdad": "2024-02-22"}

==================================================

Förordning (2024:99) om resultatredovisning av det regionala utvecklingsarbetet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:99
Departement/myndighet
:   
Landsbygds- och infrastrukturdepartementet
Utfärdad
:   
2024-02-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning gäller regionernas årliga redovisning  till regeringen av resultaten av det regionala  utvecklingsarbetet enligt 5 § 4 lagen (2010:630) om regionalt  utvecklingsansvar.
Förordningen är meddelad med stöd av 8 kap. 7 § 1  regeringsformen.
2 §
De ord och uttryck som används i denna förordning har  samma betydelse som i lagen (2010:630) om regionalt  utvecklingsansvar.
3 §
Denna förordning gäller för regionerna och Gotlands  kommun. Det som sägs om regionerna i förordningen gäller även  Gotlands kommun.
Redovisning av resultaten av det regionala utvecklingsarbetet
4 §
Regionerna ska senast den 21 februari varje år lämna en  redovisning av resultaten av det regionala utvecklingsarbetet  till Regeringskansliet (Landsbygds- och  infrastrukturdepartementet).
Redovisningen bör lämnas enligt anvisningar från  Tillväxtverket.
Utgångspunkter för redovisningen
5 §
Regionerna ska vid den årliga redovisningen i förekommande  fall utgå från mål eller motsvarande i programmen för  Europeiska regionala utvecklingsfonden samt omställningsplanen  för Fonden för en rättvis omställning.
6 §
Regionerna bör vid den årliga redovisningen utgå från  målet för den regionala utvecklingspolitiken och mål för den  regionala utvecklingsstrategin.
Redovisningens innehåll
7 §
Den årliga redovisningen ska innehålla en beskrivning av  resultaten av det regionala utvecklingsarbetet. Av  beskrivningen ska det framgå på vilket sätt följande delar har  bidragit till resultaten av det regionala utvecklingsarbetet:
1. arbetet med att samordna insatser för genomförandet av  strategin för länets utveckling (regional utvecklingsstrategi)  enligt 8 §,
2. medelsanvändning enligt 9 §,
3. samverkan och samråd med aktörer enligt 10 §, och
4. analyser, uppföljningar och utvärderingar enligt 11 §.
Redovisningen ska också innehålla uppgifter om på vilket sätt  fastställda mål och prioriteringar för regionens  kompetensförsörjningsarbete och bedömningar av länets  kompetensbehov inom offentlig och privat sektor på kort och  lång sikt har bidragit till resultaten av det regionala  utvecklingsarbetet.
Regionerna bör därutöver i förekommande fall redovisa på  vilket sätt resultaten av det regionala utvecklingsarbetet har  bidragit till genomförandet av Agenda 2030.
Beskrivningen av resultaten av arbetet med att samordna  insatser för genomförandet av den regionala  utvecklingsstrategin
8 §
Beskrivningen enligt 7 § 1 ska innehålla uppgifter om
1. hur genomförda och finansierade insatser inom följande  områden har bidragit till resultaten:
a) likvärdiga möjligheter till boende, arbete och välfärd i  hela landet,
b) kompetensförsörjning och kompetensutveckling i hela landet,
c) innovation och förnyelse samt entreprenörskap och  företagande i hela landet, och
d) tillgänglighet i hela landet genom digital kommunikation  och transportsystem,
2. hur integrering av ekonomisk, social och miljömässig  hållbarhet i regionens strategier, program och insatser har  bidragit till resultaten, och
3. hur beaktandet av territoriella perspektiv, inklusive  hänsyn till olika förutsättningar inom länet, har bidragit  till resultaten.
Av beskrivningen enligt första stycket 1 ska det framgå hur  insatserna har bidragit och förväntas bidra till omställningen  till en hållbar regional utveckling för att möta  samhällsutmaningar av betydelse för sådan utveckling.
Beskrivningen av resultaten av medelsanvändning
9 §
Beskrivningen enligt 7 § 2 ska innehålla uppgifter om
1. hur regionens beslut om medel har bidragit till resultaten,
2. hur hänsyn till ekonomisk, social och miljömässig  hållbarhet har påverkat regionens beslut om medel,
3. hur beaktandet av territoriella perspektiv, inklusive  hänsyn till olika förutsättningar inom länet, har påverkat  regionens beslut om medel, och
4. hur arbetet med att utveckla jämställdhet, integration samt  miljö och klimat genom de selektiva regionala företagsstöden  och bidragen till projektverksamhet har bidragit till  resultaten.
Av redovisningen enligt första stycket 1 ska det framgå om  fördelningen av medel har bidragit till omställningen till en  hållbar regional utveckling för att möta samhällsutmaningar av  betydelse för sådan utveckling.
Beskrivningen av resultaten av samverkan och samråd med  aktörer
10 §
Beskrivningen enligt 7 § 3 ska innehålla uppgifter om
1. hur regionens samverkan med kommuner, länsstyrelsen och  övriga berörda statliga myndigheter har bidragit till  resultaten, och
2. hur regionens samråd med företrädare från berörda  organisationer, t.ex. det civila samhällets organisationer,  och näringslivet i länet har bidragit till resultaten.
Beskrivning av resultaten av analyser, uppföljningar och  utvärderingar
11 §
Beskrivningen enligt 7 § 4 ska innehålla uppgifter om
1. hur erfarenheter och kunskap från analyserna,  uppföljningarna och utvärderingarna i det regionala  utvecklingsarbetet har bidragit till resultaten och tagits  tillvara i det arbetet,
2. hur integreringen av ekonomisk, social och miljömässig  hållbarhet i analyserna, uppföljningarna och utvärderingarna  har bidragit till resultaten, och
3. hur beaktandet av territoriella perspektiv, inklusive  hänsyn till olika förutsättningar inom länet vid genomförandet  av analyserna, uppföljningarna och utvärderingarna, har  bidragit till resultaten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.