Title: Förordning (2017:623) om försöksverksamhet med branschskolor och statsbidrag till vissa huvudmän
SFS Number: Svensk författningssamling 2017:623
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017623-om-forsoksverksamhet-med_sfs-2017-623/
Source Link: http://rkrattsbaser.gov.se/sfst?bet=2017:623
Amendment Register Link: http://rkrattsbaser.gov.se/sfsr?bet=2017:623
Ministry/Authority: Utbildningsdepartementet
Issued: 2017-06-22
Metadata: {"Utfärdad": "2017-06-22", "Ändrad": "t.o.m. SFS 2019:1123"}

==================================================

Förordning (2017:623) om försöksverksamhet med branschskolor och statsbidrag till vissa huvudmän
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:623
Departement/myndighet
:   
Utbildningsdepartementet
Utfärdad
:   
2017-06-22
Ändrad
:   
t.o.m. SFS 2019:1123
Tidsbestämd
: 
2023-07-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller kompletterande bestämmelser  till lagen (2017:571) om försöksverksamhet med branschskolor.  Förordningen innehåller även bestämmelser om statsbidrag till  huvudmän som enligt lagen om försöksverksamhet med  branschskolor har överlämnat undervisning på entreprenad till  en branschskola.
Förordningen gäller för försöksverksamhet som bedrivs under  tiden 1 juli 2018-30 juni 2023.
Förordningen är meddelad med stöd av 1 § fjärde stycket lagen  om försöksverksamhet med branschskolor i fråga om 4 och 5 §§  och 8 kap. 11 § regeringsformen i fråga om 10 § samt med stöd  av 8 kap. 7 § första stycket 2 regeringsformen i fråga om  övriga bestämmelser. Förordning (2017:953).
2 §
Med branschorganisation avses i denna förordning en  arbetstagar- eller arbetsgivarorganisation, en organisation  som är gemensam för arbetsgivare och arbetstagare eller en  intresseorganisation i näringslivet som representerar  yrkesområdet.
Bestämmelser om godkännande som branschskola och deltagande i  försöksverksamheten
Ansökan om deltagande
3 §
Kommuner, regioner och enskilda fysiska eller juridiska  personer får ansöka om att delta som branschskola i en  försöksverksamhet. Ansökan prövas av Statens skolverk.
Förordning (2019:1123).
Villkor för deltagande
4 §
För att godkännas som branschskola för deltagande i  försöksverksamheten ska den som ansöker
1. anordna yrkesutbildning på gymnasial nivå inom ett  yrkesområde där
a) arbetsmarknadens efterfrågan på den kompetens som  utbildningen syftar till att ge är högre än antalet individer  med den kompetensen,
b) antalet elever är lågt inom såväl gymnasieskolan som den  kommunala vuxenutbildningen,
c) utbildningen är svår att tillhandahålla på grund av behov  av särskilda lokaler, särskilt material eller utrustning  eller på grund av små elevgrupper,
2. rekommenderas som branschskola av en branschorganisation  eller kunna uppvisa ett etablerat samarbete inom  yrkesutbildning med flera arbetsgivare inom den bransch som  yrkesområdet tillhör, och
3. ha förutsättningar att följa de föreskrifter som gäller  för utbildningen.
Beslut om godkännande som branschskola fattas av Statens  skolverk.
Urval
5 §
Statens skolverk får bevilja deltagande i  försöksverksamheten för högst tio branschskolor. Om fler än  tio sökande uppfyller villkoren i 4 § beslutar Skolverket om  urval. Företräde ska då ges till sökande som avser att  anordna yrkesutbildning inom det yrkesområde där skillnaden  mellan antalet elever som går en sådan utbildning i  gymnasieskolan eller inom kommunal vuxenutbildning och  arbetsmarknadens behov är störst.
Skolverket ska sträva efter att deltagarna i  försöksverksamheten riktar sig till olika branscher.
Beslut om deltagande i försöksverksamheten fattas av  Skolverket tidigast fem veckor efter beslut om godkännande  enligt 4 §.
Statsbidrag till vissa huvudmän
6 §
En skolhuvudman som har överlämnat undervisning på  entreprenad till en branschskola enligt lagen (2017:571) om  försöksverksamhet med branschskolor får ansöka om  statsbidrag. Statsbidrag lämnas med högst 50 000 kronor för  varje elev som deltagit minst sex veckor per läsår i sådan  utbildning. Statsbidrag till en huvudman får lämnas för högst  fem elever per yrkesområde och högst två läsår för varje  elev.
Statsbidrag lämnas i mån av tillgång på medel.
Statens skolverk prövar frågor om och betalar ut bidraget.
Förordning (2017:953).
7 §
Huvudmän som har tagit emot statsbidrag enligt denna  förordning är återbetalningsskyldiga om
1. villkor för bidraget i väsentlig mån har åsidosatts,
2. bidraget har lämnats på felaktig grund eller med för högt  belopp, eller
3. bidraget helt eller delvis inte har utnyttjats eller inte  har använts för det ändamål det har lämnats för.
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt första stycket.
Om det finns särskilda skäl för det får Skolverket besluta  att avstå från återkrav helt eller delvis.
8 §
På statsbidrag som krävs tillbaka ska ränta tas ut från  den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det får Statens skolverk  besluta att avstå från krav på ränta helt eller delvis.
Uppföljning och utvärdering av statsbidraget
9 §
De huvudmän som deltar i försöksverksamheten är skyldiga  att medverka i uppföljning och utvärdering av  försöksverksamheten.
Statens skolverk ska senast den 1 december varje år som  försöksverksamheten pågår, med början 2019, redovisa  omfattningen och vunna erfarenheter av försöksverksamheten  till Regeringskansliet.
Bemyndigande
10 §
Statens skolverk får meddela föreskrifter om  verkställigheten av denna förordning.
Överklagande
11 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 4 och 6 §§ får dock inte  överklagas. Förordning (2018:918).
Övergångsbestämmelser
2017:623
1. Denna förordning träder i kraft den 1 augusti 2017.
2. Förordningen upphör att gälla vid utgången av juni månad 
2023.
3. Den upphävda förordningen gäller dock fortfarande för  beslut om statsbidrag som hänför sig till tiden före utgången  av juni månad 2023 och överklagande av sådana beslut.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.