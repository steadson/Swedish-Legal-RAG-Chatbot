Title: Förordning (2020:193) om statsbidrag till regioner och kommuner för att ekonomiskt stödja verksamheter inom hälso- och sjukvård respektive socialtjänst till följd av sjukdomen covid-19
SFS Number: Svensk författningssamling 2020:193
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020193-om-statsbidrag-till-regioner_sfs-2020-193/
Source Link: http://rkrattsbaser.gov.se/sfst?bet=2020:193
Amendment Register Link: http://rkrattsbaser.gov.se/sfsr?bet=2020:193
Ministry/Authority: Socialdepartementet
Issued: 2020-04-03
Metadata: {"Utfärdad": "2020-04-03", "Ändrad": "t.o.m. SFS 2022:94"}

==================================================

Förordning (2020:193) om statsbidrag till regioner och kommuner för att ekonomiskt stödja verksamheter inom hälso- och sjukvård respektive socialtjänst till följd av sjukdomen covid-19
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:193
Departement/myndighet
:   
Socialdepartementet
Utfärdad
:   
2020-04-03
Ändrad
:   
t.o.m. SFS 2022:94
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till regioner och kommuner för att ekonomiskt stödja deras  verksamheter för merkostnader till följd av sjukdomen covid-19  inom
- hälso- och sjukvårdsverksamheten, och
- socialtjänstverksamheten när det gäller omsorg om äldre  personer och personer med funktionsnedsättning.
Statsbidrag får även lämnas till regioner och kommuner för  merkostnader då skötseln av en kommunal angelägenhet  överlämnats till en juridisk person eller enskild individ  enligt 10 kap. 1 § kommunallagen (2017:725) och som avser  sådant som bidrag kan lämnas för enligt denna förordning.
Förordningen är meddelad med stöd av 8 kap. 7 §  regeringsformen. Förordning (2020:357).
2 §
Med hälso- och sjukvårdsverksamhet avses i denna  förordning sådan verksamhet som en region eller en kommun  ansvarar för enligt hälso- och sjukvårdslagen (2017:30) eller  smittskyddsåtgärder enligt smittskyddslagen (2004:168).
Med socialtjänstverksamhet avses i denna förordning omsorgen  om äldre personer och omsorgen om personer med  funktionsnedsättning.
3 §
Har upphävts genom förordning (2020:357).
Förutsättningar för statsbidrag
4 §
Statsbidrag enligt denna förordning får inom ramen för  tilldelade medel lämnas till regioner och kommuner för skäliga  kostnader inom verksamheter som anges i 1 § och som avser
1. hälso- och sjukvårdspersonal och personal inom  socialtjänstens omsorg samt provtagning av sådan personal i  den mån ersättning för provtagning inte har lämnats på annat  sätt,
2. smittskyddsåtgärder enligt smittskyddslagen (2004:168),
3. personlig skyddsutrustning som avses i förordningen 
(2020:126) om fördelning av sjukvårdsmaterial till följd av  spridningen av sjukdomen covid-19, provtagningsmaterial,  medicinteknisk utrustning samt läkemedel som används på  sjukhus eller i annan hälso- och sjukvårdsverksamhet och som  behövs i vården av patienter med covid-19 eller som det bedöms  kunna bli en kritisk brist på till följd av spridningen av  covid-19,
4. sjukvårdsrådgivning samt informationsinsatser till  allmänheten som avser verksamheterna i 1 § och spridningen av  sjukdomen covid-19, eller
5. övriga anpassningar i verksamheterna som rör lokaler,  material eller liknande samt skyndsamma transporter.
Förordning (2020:357).
Ansökan och beslut
5 §
Socialstyrelsen prövar frågor om statsbidrag enligt denna  förordning. Ansökan om bidrag ska ha kommit in till  Socialstyrelsen senast den 31 augusti respektive den 
30 november 2020. Ansökan om bidrag för sådana kostnader som  har uppkommit till och med december 2020 ska dock ha kommit in  till myndigheten senast den 30 april 2021.
Ansökan om bidrag för kostnader för sådana skyndsamma  transporter som avses i 4 § 5 ska ha kommit in till  Socialstyrelsen
1. senast den 12 maj 2021 avseende kostnader som har uppkommit  från och med den 1 januari 2021 till och med den 30 april 
2021,
2. senast den 15 september 2021 avseende kostnader som har  uppkommit från och med den 1 maj 2021 till och med den 
31 augusti 2021,
3. senast den 1 mars 2022 avseende kostnader som har uppkommit  från och med den 1 september 2021 till och med den 31 december 
2021, och
4. senast den 13 maj 2022 avseende kostnader som har uppkommit  från och med den 1 januari 2022 till och med den 30 april 
2022.
Ansökan ska innehålla uppgift om sökt belopp och de uppgifter  i övrigt som Socialstyrelsen behöver för att kunna pröva  ansökan.
Om sökanden inte skyndsamt följer en uppmaning att komplettera  ansökan, får Socialstyrelsen pröva ansökan i befintligt skick.
Förordning (2022:94).
Fördelning av statsbidrag
6 §
Har upphävts genom förordning (2020:357).
7 §
I ett beslut om statsbidrag ska det anges för vilka  kostnader enligt 4 § som bidraget lämnas. Beslutet om  statsbidrag får förenas med villkor som ska framgå av  beslutet. I beslutet ska även en sista dag för redovisning  enligt 8 § första stycket anges.
Redovisning
8 §
Den som beviljas statsbidrag ska vid den tidpunkt som  anges i beslutet lämna en kortfattad ekonomisk redovisning  till Socialstyrelsen av det beviljade statsbidraget och en  sammanfattande redogörelse för hur det har använts.
Socialstyrelsen ska lämna en samlad redovisning till  regeringen av de statsbidrag som har betalats ut enligt denna  förordning. Redovisningen ska lämnas
1. den 30 juni 2021 för bidrag som har betalats ut till och  med den 30 november 2020,
2. den 20 december 2021 för bidrag som avser kostnader som har  uppkommit till och med den 31 december 2020, och
3. den 20 december 2022 för bidrag som avser kostnader som har  uppkommit till och med den 30 april 2022.
Förordning (2022:94).
Återbetalning och återkrav
9 §
Den som tagit emot statsbidrag enligt denna förordning är  återbetalningsskyldig om
1. denne har använt statsbidraget på något annat sätt än som  följer av denna förordning,
2. statsbidraget har lämnats på felaktig grund eller med för  högt belopp, eller
3. denne inte lämnar sådana uppgifter som avses i 8 § första  stycket.
Om mottagaren är återbetalningsskyldig enligt första stycket  ska Socialstyrelsen besluta att helt eller delvis kräva  tillbaka statsbidraget. Om det finns särskilda skäl för det,  får Socialstyrelsen besluta att helt eller delvis avstå från  återkrav.
Bemyndigande
10 §
Socialstyrelsen får meddela föreskrifter om  verkställigheten av denna förordning.
Överklagande
11 §
Beslut enligt denna förordning får inte överklagas.
Övergångsbestämmelser
2020:193
1. Denna förordning träder i kraft den 8 april 2020.
2. Bidrag enligt förordningen lämnas dock för tid från och med  den 1 februari 2020. Förordning (2020:357).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.