Title: Lag (2016:1146) om upphandling inom försörjningssektorerna
SFS Number: Svensk författningssamling 2016:1146
URL: https://www.riksdagen.se/sv/dokument-och-lagar/dokument/svensk-forfattningssamling/lag-20161146-om-upphandling-inom_sfs-2016-1146/
Source Link: http://rkrattsbaser.gov.se/sfst?bet=2016:1146
Amendment Register Link: http://rkrattsbaser.gov.se/sfsr?bet=2016:1146
Ministry/Authority: Finansdepartementet OU
Issued: 2016-12-01
Metadata: {"Utfärdad": "2016-12-01", "Ändrad": "t.o.m. SFS 2025:361"}

==================================================

Lag (2016:1146) om upphandling inom försörjningssektorerna
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1146
Departement/myndighet
:   
Finansdepartementet OU
Utfärdad
:   
2016-12-01
Ändrad
:   
t.o.m. SFS 2025:361
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Lagens innehåll, tillämpningsområde och definitioner
2 kap. Verksamheter som omfattas av lagen och blandad  upphandling
3 kap. Undantag från lagens tillämpningsområde
4 kap. Allmänna bestämmelser
5 kap. Tröskelvärden
6 kap. Upphandlingsförfaranden
7 kap. Ramavtal, inköpscentraler och annan samordnad  upphandling
8 kap. Elektroniska metoder för upphandling
9 kap. Tekniska krav
10 kap. Annonsering av upphandling och inbjudan till  anbudssökande
11 kap. Tidsfrister för anbudsansökningar och anbud
12 kap. Kommunikation, information till leverantörer och  dokumentation
13 kap. Uteslutning av leverantörer
14 kap. Kvalificering
15 kap. Utvärdering av anbud och tilldelning av kontrakt
16 kap. Fullgörande av kontrakt
17 kap. Projekttävlingar
18 kap. Anbud som omfattar varor med ursprung i tredjeland
19 kap. Annonspliktiga upphandlingar under tröskelvärdena och  annonspliktiga upphandlingar av tjänster enligt bilaga 2
19 a kap. Direktupphandling
20 kap. Avtalsspärr, överprövning och skadestånd
21 kap. Tillsyn och upphandlingsskadeavgift
22 kap. Kapitlet har upphävts genom lag (2023:816).
Övergångsbestämmelser
1 kap. Lagens innehåll, tillämpningsområde och definitioner
Lagens innehåll
1 §
Innehållet i denna lag är uppdelat enligt följande:
- lagens innehåll, tillämpningsområde och definitioner 
(1 kap.),
- verksamheter som omfattas av lagen och blandad upphandling 
(2 kap.),
- undantag från lagens tillämpningsområde (3 kap.),
- allmänna bestämmelser (4 kap.),
- tröskelvärden (5 kap.),
- upphandlingsförfaranden (6 kap.),
- ramavtal, inköpscentraler och annan samordnad upphandling 
(7 kap.),
- elektroniska metoder för upphandling (8 kap.),
- tekniska krav (9 kap.),
- annonsering av upphandling och inbjudan till anbudssökande 
(10 kap.),
- tidsfrister för anbudsansökningar och anbud (11 kap.),
- kommunikation, information till leverantörer och  dokumentation (12 kap.),
- uteslutning av leverantörer (13 kap.),
- kvalificering (14 kap.),
- utvärdering av anbud och tilldelning av kontrakt (15 kap.),
- fullgörande av kontrakt (16 kap.),
- projekttävlingar (17 kap.),
- anbud som omfattar varor med ursprung i tredjeland 
(18 kap.),
- annonspliktiga upphandlingar under tröskelvärdena och  annonspliktiga upphandlingar av tjänster enligt bilaga 2 
(19 kap.),
- direktupphandling (19 a kap.),
- avtalsspärr, överprövning och skadestånd (20 kap.), och
- tillsyn och upphandlingsskadeavgift (21 kap.).
Till lagen hör följande bilagor:
- Förteckning över byggentreprenadkontrakt (bilaga 1),
- Förteckning över sociala tjänster och andra särskilda  tjänster (bilaga 2), och
- Definitioner av vissa tekniska specifikationer (bilaga 3).
Lag (2023:816)
.
Upphandling inom försörjningssektorerna
2 §
Denna lag gäller för upphandling som genomförs av en  upphandlande enhet för verksamhet inom områdena vatten,  energi, transporter eller posttjänster enligt 2 kap. 1-8 §§ 
(upphandling inom försörjningssektorerna). Med upphandling  avses de åtgärder som vidtas i syfte att anskaffa varor,  tjänster eller byggentreprenader genom tilldelning av  kontrakt.
Lagen gäller även när en upphandlande enhet anordnar en  projekttävling. Vad som avses med projekttävling anges i 1  kap. 18 §.
Andra lagar om upphandling
3 §
Bestämmelser om upphandling finns även i lagen 
(2016:1145) om offentlig upphandling, lagen (2016:1147) om  upphandling av koncessioner och lagen (2011:1029) om  upphandling på försvars- och säkerhetsområdet.
Undantag från förvaltningslagen
3 a §
Om förvaltningslagen (2017:900) är tillämplig i ett  ärende om upphandling, ska den upphandlande enheten inte  tillämpa 10 och 25 §§ i den lagen.
Lag (2018:860)
.
Tröskelvärden och beräkning av värdet av en upphandling
4 §
Värdet av en upphandling eller en projekttävling ska  beräknas enligt bestämmelserna i 5 kap.
Om det beräknade värdet av en upphandling eller en  projekttävling uppgår till minst det tröskelvärde som gäller  enligt 5 kap. 1 § och upphandlingen eller projekttävlingen  inte avser en tjänst av sådant slag som anges i bilaga 2, ska  den genomföras med tillämpning av denna lag utom 19 kap. och 
19 a kap.
Om det beräknade värdet av en upphandling eller en  projekttävling understiger tröskelvärdet eller om  upphandlingen eller projekttävlingen avser en tjänst av sådant  slag som anges i bilaga 2, ska den genomföras med tillämpning  av 19 kap. eller 19 a kap.
Lag (2021:1111)
.
Upphandling av forsknings- och utvecklingstjänster
5 §
Denna lag gäller för upphandling av forsknings- och  utvecklingstjänster som omfattas av CPV-koderna 73000000-2  till 73120000-9, 73300000-5, 73420000-2 eller 73430000-5,  om
1. resultaten uteslutande tillkommer den upphandlande  enheten i den egna verksamheten, och
2. den tillhandahållna tjänsten betalas helt av den  upphandlande enheten.
Var finns definitioner och förklaringar?
6 §
I detta kapitel finns definitioner av begrepp som används  i lagen. I bilaga 3 finns definitioner av vissa tekniska  specifikationer.
Det finns definitioner och förklaringar också i andra kapitel.  Bestämmelser om betydelsen av följande begrepp, termer och  uttryck finns i nedan angivna paragrafer:
- anbudsinfordran i 10 kap. 1 §,
- anknutet företag i 3 kap. 19 §,
- blandade kontrakt i 2 kap. 9 §,
- CPV-nomenklaturen i 4 kap. 17 §,
- delbara respektive odelbara blandade kontrakt i 2 kap. 11 §,
- direktupphandling i 19 a kap. 1 §,
- dynamiskt inköpssystem i 8 kap. 1 §,
- elektronisk auktion i 8 kap. 15 §,
- elektronisk katalog i 8 kap. 28 §,
- förfarande för inrättande av innovationspartnerskap i 6 kap. 
23 och 24 §§,
- förhandlat förfarande med föregående annonsering i 6 kap. 
4 §,
- förhandlat förfarande utan föregående annonsering i 6 kap. 
5-12 §§,
- intern upphandling i 3 kap. 11-16 §§,
- konkurrenspräglad dialog i 6 kap. 13 och 14 §§,
- leverantör av medietjänster i 3 kap. 26 §,
- märkning i 9 kap. 13 §,
- posttjänst i 2 kap. 6 §,
- selektivt förfarande i 6 kap. 3 §, och
- öppet förfarande i 6 kap. 2 §.
Lag (2021:1111)
.
Definitioner
7 §
Med anbudssökande avses den som har ansökt om att få eller  inbjudits att delta i ett förfarande som genomförs i fler än  ett steg.
Lag (2021:1111)
.
8 §
Med byggentreprenadkontrakt avses ett kontrakt som
1. avser utförande eller både projektering och utförande av  arbete som är hänförligt till en verksamhet som anges i  bilaga 1,
2. avser utförande eller både projektering och utförande av  ett byggnadsverk, eller
3. innebär att ett byggnadsverk realiseras, enligt krav som  ställs upp av en upphandlande enhet som utövar ett avgörande  inflytande över typen av byggnadsverk eller över  projekteringen.
9 §
Med byggnadsverk avses det samlade resultatet av bygg-  och anläggningsarbeten, om resultatet självständigt fyller en  teknisk eller ekonomisk funktion.
9 a §
Med CPV-kod avses sådana referensnummer som fastställs i  Europaparlamentets och rådets förordning (EG) nr 2195/2002 av  den 5 november 2002 om en gemensam terminologi vid offentlig  upphandling (CPV), i lydelsen enligt Europeiska kommissionens  förordning (EG) nr 213/2008.
Lag (2021:1111)
.
10 §
Med direktiv 2014/25/EU avses Europaparlamentets och  rådets direktiv 2014/25/EU av den 26 februari 2014 om  upphandling av enheter som är verksamma på områdena vatten,  energi, transporter och posttjänster och om upphävande av  direktiv 2004/17/EG, i den ursprungliga lydelsen.
11 §
Med elektroniska medel avses elektronisk utrustning för  behandling och lagring av data som sänds, överförs eller tas  emot via kabel eller radiovågor eller på optisk eller annan  elektromagnetisk väg.
12 §
Med ensamrätt avses en rättighet som
1. beviljats enligt lag eller annan författning,
2. begränsar rätten att utöva en verksamhet som avses i 2  kap. 1-8 §§ till ett enda företag, och
3. väsentligt påverkar andra företags möjligheter att bedriva  samma typ av verksamhet.
En rättighet utgör inte en ensamrätt enligt första stycket om  den beviljats genom ett förfarande som offentliggjorts på  lämpligt sätt och om beviljandet grundats på objektiva  kriterier.
13 §
Med inköpscentral avses en upphandlande enhet som  stadigvarande tillhandahåller centraliserad inköpsverksamhet  i form av
1. anskaffning av varor eller tjänster som är avsedda för  upphandlande enheter, eller
2. tilldelning av kontrakt eller ingående av ramavtal om  varor, tjänster eller byggentreprenader som är avsedda för  upphandlande enheter.
Upphandling som genomförs av en inköpscentral för att den ska  kunna bedriva centraliserad inköpsverksamhet ska betraktas  som upphandling i samband med utövandet av en sådan  verksamhet som avses i 2 kap. 1-8 §§.
14 §
Med kontrakt avses ett skriftligt avtal med ekonomiska  villkor som
1. ingås mellan en eller flera upphandlande enheter och en  eller flera leverantörer, och
2. avser leverans av varor, tillhandahållande av tjänster  eller utförande av byggentreprenad.
15 §
Med leverantör avses den som på marknaden  tillhandahåller varor eller tjänster eller utför  byggentreprenader.
Med leverantör avses också grupper av leverantörer.
16 §
Med livscykel avses samtliga skeden, inklusive forskning  och utveckling, som en vara, tjänst eller ett byggnadsverk  genomgår från råvaruanskaffning eller generering av resurser  till bortskaffande, sanering och tjänstens eller  användningens slut.
17 §
Med offentligt styrt organ avses en sådan juridisk person  som tillgodoser behov i det allmännas intresse, under  förutsättning att behovet inte är av industriell eller  kommersiell karaktär, och
1. som till största delen är finansierad av staten, en kommun,  en region eller en upphandlande myndighet,
2. vars verksamhet står under kontroll av staten, en kommun,  en region eller en upphandlande myndighet, eller
3. i vars styrelse eller motsvarande ledningsorgan mer än  halva antalet ledamöter är utsedda av staten, en kommun, en  region eller en upphandlande myndighet.
Lag (2019:971)
.
18 §
Med projekttävling avses en tävling som är öppen för  alla och som anordnas av en upphandlande enhet i syfte att  förvärva en ritning eller en projektbeskrivning som en jury  utsett till vinnande bidrag.
19 §
Med ramavtal avses ett avtal som ingås mellan en eller  flera upphandlande enheter och en eller flera leverantörer i  syfte att fastställa villkoren i kontrakt som senare ska  tilldelas under en given tidsperiod.
20 §
Med särskild rättighet avses en rättighet som
1. beviljats enligt lag eller annan författning,
2. begränsar rätten att utöva en sådan verksamhet som avses i 
2 kap. 1-8 §§ till två eller flera företag, och
3. väsentligt påverkar andra företags möjligheter att bedriva  samma typ av verksamhet.
En rättighet utgör inte en särskild rättighet enligt första  stycket om den beviljats genom ett förfarande som  offentliggjorts på lämpligt sätt och om beviljandet grundats  på objektiva kriterier.
21 §
Med tjänstekontrakt avses ett kontrakt som gäller  tillhandahållande av andra tjänster än de som avses i 8 §.
22 §
Med upphandlande enhet avses i denna lag dels en  upphandlande myndighet enligt 23 §, dels ett sådant företag  som
1. en upphandlande myndighet kan utöva ett bestämmande  inflytande över på det sätt som anges i andra stycket,  eller
2. bedriver verksamhet som omfattas av lagens  tillämpningsområde enligt 2 kap. 1-8 §§ med stöd av en  ensamrätt enligt 12 § eller en särskild rättighet enligt 20 
§.
Ett bestämmande inflytande enligt första stycket 1 ska anses  finnas om en upphandlande myndighet, direkt eller indirekt,  innehar mer än hälften av andelarna i företaget eller  kontrollerar majoriteten av röstetalet på grund av  aktieägande eller motsvarande eller kan utse mer än halva  antalet ledamöter i företagets styrelse eller motsvarande  ledningsorgan.
23 §
Med upphandlande myndighet avses en statlig eller  kommunal myndighet.
Vid tillämpning av denna lag ska med myndighet jämställas
1. beslutande församling i en kommun eller en region,
2. offentligt styrt organ som avses i 17 §, och
3. sammanslutning av
a) en eller flera myndigheter enligt första stycket eller  församlingar enligt 1, eller
b) ett eller flera organ enligt 2.
Lag (2019:971)
.
24 §
Med upphandlingsdokument avses varje dokument som en  upphandlande enhet använder för att beskriva eller fastställa  innehållet i upphandlingen.
25 §
Med varukontrakt avses ett kontrakt som gäller köp,  leasing, hyra eller hyrköp av en vara. Ett varukontrakt kan  som ett underordnat inslag omfatta kompletterande monterings-  och installationsarbeten.
2 kap. Verksamheter som omfattas av lagen och blandad  upphandling
Verksamheter som omfattas av lagen
Gas, värme, el och dricksvatten
1 §
En verksamhet omfattas av denna lag, utom i fall som  avses i 2 och 3 §§, om den består av
1. tillhandahållande eller drift av fasta publika nät i  samband med produktion, transport eller distribution av gas,  värme, el eller dricksvatten, eller
2. leverans av gas, värme, el eller dricksvatten till sådana  nät som avses i 1.
Med leverans enligt första stycket 2 förstås generering eller  produktion, grossistförsäljning och detaljförsäljning.
2 §
Om en annan upphandlande enhet än en upphandlande  myndighet levererar gas eller värme till ett publikt nät, ska  detta inte anses utgöra en sådan verksamhet som avses i 1 §,  om
1. enhetens produktion av gas eller värme är en oundviklig  följd av en annan verksamhet än någon av dem som avses i 1, 4  eller 5 §,
2. leverans till det publika nätet endast syftar till att  utnyttja denna produktion ekonomiskt, och
3. sådana leveranser uppgår till högst 20 procent av enhetens  omsättning, beräknat efter genomsnittet för de senaste tre  åren.
Lag (2017:348)
.
3 §
Om en annan upphandlande enhet än en upphandlande  myndighet levererar el eller dricksvatten till ett publikt  nät, ska detta inte anses utgöra en sådan verksamhet som  avses i 1 §, om
1. enhetens produktion av el eller dricksvatten behövs för en  annan verksamhet än någon av dem som avses i 1, 4 eller 5 
§,
2. leverans till det publika nätet beror endast på  enhetens egen förbrukning, och
3. sådana leveranser uppgår till högst 30 procent av enhetens  totala produktion av el respektive dricksvatten, beräknat  efter genomsnittet för de senaste tre åren.
4 §
Denna lag gäller även för upphandling som genomförs och  projekttävlingar som anordnas av en upphandlande enhet som  bedriver verksamhet som avser dricksvatten enligt 1 §, om  upphandlingen eller projekttävlingen har anknytning till
1. vattenbyggnadsprojekt, konstbevattning eller dränering och  den volym vatten som används för dricksvattenförsörjningen  utgör mer än 20 procent av den totala volym vatten som  tillhandahålls genom dessa projekt eller konstbevattnings-  och dräneringsanläggningar, eller
2. bortskaffande eller rening av avloppsvatten.
Transporttjänst
5 §
En verksamhet omfattas av denna lag om den består av  tillhandahållande eller drift av nät i syfte att  tillhandahålla tjänst för allmänheten i form av transporter  med järnväg, automatiserade system, spårväg, tunnelbana,  buss, trådbuss eller linbana.
Ett publikt nät för transporttjänster ska anses finnas om  tjänsten tillhandahålls enligt villkor som fastställts av en  behörig myndighet och som avser linjesträckning, tillgänglig  transportkapacitet, turtäthet och liknande förhållanden.
Posttjänst
6 §
En verksamhet omfattas av denna lag om den består av  tillhandahållande av posttjänst och tjänst som är närstående  till posttjänst.
Med posttjänst avses insamling, sortering, transport eller  överlämnande av postförsändelser.
Med postförsändelse avses en adresserad försändelse i den  slutliga utformning i vilken den ska överlämnas.
Med tjänst som är närstående till posttjänst avses följande  som tillhandahålls av en upphandlande enhet som även  tillhandahåller posttjänster:
1. tjänst som innebär hantering såväl före som efter  avsändandet av postförsändelser, och
2. tjänst som avser oadresserad direktreklam och andra  försändelser som inte omfattas av tredje stycket.
Tillhandahållande av hamn eller flygplats
7 §
En verksamhet omfattas av denna lag om den består av  utnyttjande av ett geografiskt område i syfte att  tillhandahålla flygplats, hamn eller annan terminal för  transporter i luften eller till havs eller på inre  vattenvägar.
Utvinning av olja och gas samt prospektering eller utvinning  av kol eller andra fasta bränslen
8 §
En verksamhet omfattas av denna lag om den består av  utnyttjande av ett geografiskt område i syfte att
1. utvinna olja eller gas, eller
2. prospektera eller utvinna kol eller andra fasta  bränslen.
Blandad upphandling
9 §
Med ett blandat kontrakt avses
1. ett kontrakt som avser flera olika slag av upphandling 
(varor, tjänster eller byggentreprenader) som alla regleras i  denna lag, eller
2. ett kontrakt som avser dels upphandling som regleras i  denna lag, dels annan upphandling.
Kontrakt enligt första stycket 1 regleras i 10 §. Kontrakt  enligt första stycket 2 regleras i 11-19 §§.
Blandade kontrakt som avser flera olika slag av upphandling  som alla regleras i denna lag
10 §
Om ett blandat kontrakt avser flera olika slag av  upphandling som alla regleras i denna lag, ska upphandlingen  genomföras i enlighet med bestämmelserna för det slag som är  huvudföremålet för kontraktet.
För ett blandat kontrakt som avser både varor och tjänster,  ska huvudföremålet bestämmas utifrån det högsta av de  uppskattade värdena för varorna eller tjänsterna.
För ett blandat kontrakt som avser både tjänster som anges i  bilaga 2 och andra tjänster, ska huvudföremålet bestämmas  utifrån det högsta av de uppskattade värdena för tjänsterna.
Blandade kontrakt, inom en och samma verksamhet, som regleras  såväl i denna lag som av andra bestämmelser
Delbara och odelbara blandade kontrakt
11 §
Ett delbart blandat kontrakt inom en och samma  verksamhet är ett kontrakt där det ingår delar som kan  särskiljas objektivt. Sådana kontrakt behandlas i 12-18 §§.
Ett odelbart blandat kontrakt inom en och samma verksamhet  är ett kontrakt där det ingår delar som inte kan särskiljas  objektivt. Sådana kontrakt behandlas i 19 §.
Tilldelning av delbara blandade kontrakt
12 §
Om ett delbart blandat kontrakt avser både upphandling  som regleras i denna lag och upphandling som inte regleras i  denna lag, får den upphandlande enheten tilldela separata  kontrakt för de olika delarna. Enheten får också tilldela ett  enda kontrakt.
Tilldelning av ett delbart blandat kontrakt som separata  kontrakt
13 §
Om den upphandlande enheten tilldelar ett delbart  blandat kontrakt som separata kontrakt, ska de bestämmelser  som gäller för varje separat kontrakt tillämpas för det  kontraktet.
Tilldelning av ett delbart blandat kontrakt som ett enda  kontrakt
14 §
Om den upphandlande enheten tilldelar ett delbart  blandat kontrakt som ett enda kontrakt, ska denna lag  tillämpas på kontraktet, om inte något annat följer av 15-18 
§§.
Tilldelning av ett delbart blandat kontrakt som ett enda  kontrakt när det ingår koncessioner
15 §
Om den upphandlande enheten tilldelar ett delbart blandat  kontrakt som ett enda kontrakt och kontraktet avser dels  upphandling av varor, tjänster eller byggentreprenader som  regleras i denna lag, dels upphandling som regleras i lagen 
(2016:1147) om upphandling av koncessioner ska kontraktet  tilldelas med tillämpning av
1. bestämmelserna om upphandling över tröskelvärdena i denna  lag, om värdet av den del av kontraktet som regleras i lagen  beräknas uppgå till minst det tröskelvärde som ska tillämpas  enligt 1 kap. 4 § och 5 kap. 1 §, eller
2. bestämmelserna i 19 kap. eller 19 a kap. i denna lag, om  värdet av den del av kontraktet som regleras i denna lag  beräknas understiga det tröskelvärde som ska tillämpas enligt 
1 kap. 4 § och 5 kap. 1 § och värdet av den del som avser  koncessioner beräknas understiga det tröskelvärde som ska  tillämpas enligt lagen om upphandling av koncessioner.
Lag (2021:1111)
.
Tilldelning av ett delbart blandat kontrakt som ett enda  kontrakt när det ingår försvars- eller säkerhetsaspekter
16 §
Om den upphandlande enheten tilldelar ett delbart  blandat kontrakt som ett enda kontrakt får kontraktet  tilldelas utan tillämpning av denna lag om kontraktet till en  del omfattas av artikel 346 i fördraget om Europeiska  unionens funktionssätt (EUF-fördraget). Detta gäller även om  kontraktet också avser upphandling som regleras i lagen 
(2011:1029) om upphandling på försvars- och  säkerhetsområdet.
17 §
Om den upphandlande enheten tilldelar ett delbart  blandat kontrakt som ett enda kontrakt och det till en del  avser upphandling som regleras i lagen (2011:1029) om  upphandling på försvars- och säkerhetsområdet, får enheten  välja att tilldela kontraktet med tillämpning av  bestämmelserna i antingen lagen om upphandling på försvars-  och säkerhetsområdet eller denna lag.
Första stycket påverkar inte tillämpningen av bestämmelserna  om tröskelvärden och undantag i lagen om upphandling på  försvars- och säkerhetsområdet.
18 §
Bestämmelserna i 16 och 17 §§ gäller endast om beslutet  att tilldela ett enda kontrakt fattas på objektiva grunder  och inte i syfte att undvika att bestämmelserna om  upphandling över tröskelvärdena i antingen denna lag eller  lagen (2011:1029) om upphandling på försvars- och  säkerhetsområdet blir tillämpliga.
Tilldelning av odelbara blandade kontrakt
19 §
Vid tilldelning av ett odelbart blandat kontrakt ska de  bestämmelser som gäller för kontraktets huvudföremål  tillämpas.
Om ett sådant kontrakt till en del omfattas av artikel 346 i  EUF-fördraget, får den upphandlande enheten tilldela  kontraktet utan tillämpning av denna lag. Om kontraktet i  stället till en del avser upphandling som regleras i lagen 
(2011:1029) om upphandling på försvars- och säkerhetsområdet,  får enheten tilldela kontraktet med tillämpning av  bestämmelserna i antingen lagen om upphandling på försvars-  och säkerhetsområdet eller denna lag.
Upphandling som rör mer än en verksamhet
20 §
Om ett kontrakt rör mer än en verksamhet, får den  upphandlande enheten i enlighet med bestämmelserna i 21-27 §§  välja att tilldela separata kontrakt för varje verksamhet  eller tilldela ett enda kontrakt.
21 §
Den upphandlande enheten får inte tilldela separata  kontrakt för varje verksamhet eller tilldela ett enda  kontrakt i syfte att undvika att bestämmelserna om  upphandling över tröskelvärdena i antingen denna lag, lagen 
(2016:1145) om offentlig upphandling, lagen (2016:1147) om  upphandling av koncessioner eller lagen (2011:1029) om  upphandling på försvars- och säkerhetsområdet blir  tillämpliga.
Tilldelning av separata kontrakt för olika verksamheter
22 §
Om den upphandlande enheten tilldelar separata kontrakt,  ska för varje kontrakt tillämpas de bestämmelser som gäller  för det kontraktet.
Tilldelning av ett enda kontrakt som rör flera verksamheter
23 §
Om ett kontrakt rör mer än en verksamhet och den  upphandlande enheten tilldelar kontraktet som ett enda, ska  för kontraktet tillämpas de bestämmelser som gäller för den  verksamhet som kontraktet huvudsakligen rör.
Om kontraktet till någon del rör verksamhet som omfattas av  artikel 346 i EUF-fördraget eller regleras i lagen 
(2011:1029) om upphandling inom försvars- och  säkerhetsområdet, ska dock 25-26 §§ tillämpas.
24 §
Om det inte är objektivt möjligt att avgöra vilken  verksamhet som kontraktet huvudsakligen rör ska följande  gälla:
1. Om kontraktet till någon del rör verksamhet som regleras i  lagen (2016:1145) om offentlig upphandling, ska kontraktet  tilldelas i enlighet med bestämmelserna i den lagen.
2. Om kontraktet till någon del rör verksamhet som regleras i  lagen (2016:1147) om upphandling av koncessioner, ska  kontraktet tilldelas i enlighet med bestämmelserna i denna  lag.
3. Om kontraktet till någon del rör verksamhet som regleras i  denna lag och den eller de andra verksamheterna inte regleras  i denna lag, lagen om offentlig upphandling eller lagen om  upphandling av koncessioner, ska kontraktet tilldelas i  enlighet med bestämmelserna i denna lag.
Tilldelning av ett enda kontrakt när det ingår försvars-  eller säkerhetsaspekter
25 §
Om ett kontrakt rör flera verksamheter och tilldelas som  ett enda kontrakt, får den upphandlande enheten tilldela  kontraktet utan tillämpning av denna lag om en av  verksamheterna omfattas av artikel 346 i EUF-fördraget. Detta  gäller även om upphandlingen också innehåller delar som  regleras i lagen (2011:1029) om upphandling på försvars- och  säkerhetsområdet.
26 §
Om ett kontrakt rör flera verksamheter och tilldelas som  ett enda kontrakt, får den upphandlande enheten, om  kontraktet till en del avser verksamhet som regleras i lagen 
(2011:1029) om upphandling på försvars- och säkerhetsområdet,  välja att tilldela kontraktet med tillämpning av  bestämmelserna i antingen lagen om upphandling på försvars-  och säkerhetsområdet eller denna lag.
Första stycket påverkar inte tillämpningen av bestämmelserna  om tröskelvärden och undantag i lagen om upphandling på  försvars- och säkerhetsområdet.
27 §
Bestämmelserna i 25 och 26 §§ gäller endast om beslutet  att tilldela ett enda kontrakt fattas på objektiva grunder.
3 kap. Undantag från lagens tillämpningsområde
Upphandling som rör försvar eller säkerhet
1 §
Denna lag gäller inte för en upphandling eller en  projekttävling som
1. omfattas av lagen (2011:1029) om upphandling på försvars-  och säkerhetsområdet, eller
2. är undantagen enligt 1 kap. 7, 8, 9 eller 10 § i lagen om  upphandling på försvars- och säkerhetsområdet.
2 §
Även om en upphandling eller en projekttävling inte är  undantagen enligt 1 § ska denna lag inte gälla för  upphandlingen eller projekttävlingen, om
1. skyddet av Sveriges väsentliga säkerhetsintressen inte kan  säkerställas om upphandlingen eller projekttävlingen  genomförs enligt denna lag, eller
2. en tillämpning av denna lag skulle kräva att en  upphandlande enhet tillhandahåller information vars  avslöjande strider mot Sveriges väsentliga  säkerhetsintressen.
3 §
Denna lag gäller inte när upphandlingen och fullgörandet  av kontraktet eller projekttävlingen omfattas av sekretess  eller rör Sveriges väsentliga intressen, om det skydd som  behövs inte kan säkerställas vid en upphandling eller en  projekttävling enligt denna lag.
Återförsäljning eller uthyrning till tredje man
4 §
Denna lag gäller inte för anskaffning som görs vid  återförsäljning eller uthyrning till tredje man, om den  upphandlande enheten inte har någon särskild rättighet eller  ensamrätt att sälja eller hyra ut föremålet för kontraktet  och även andra har rätt att sälja eller hyra ut det på samma  villkor som den upphandlande enheten.
En upphandlande enhet är skyldig att på begäran av Europeiska  kommissionen anmäla de varukategorier och verksamheter som  den anser vara undantagna enligt första stycket.
Bestämmelserna i första och andra styckena ska inte tillämpas  på upphandling som genomförs av en inköpscentral för att den  ska kunna bedriva centraliserad inköpsverksamhet.
Verksamhet i en stat utanför EES
5 §
Denna lag gäller inte för en upphandling eller en  projekttävling som syftar till att sådan verksamhet som  omfattas av lagens tillämpningsområde enligt 2 kap. 1-8 §§  ska utövas i en stat som inte ingår i Europeiska ekonomiska  samarbetsområdet (EES) utan fysisk användning av något nät  eller geografiskt område i en EES-stat.
En upphandlande enhet är skyldig att på begäran av Europeiska  kommissionen anmäla de verksamheter som den anser vara  undantagna enligt första stycket.
Upphandling enligt vissa internationella regler
6 §
Denna lag gäller inte för en upphandling eller en  projekttävling som berör försvars- eller säkerhetsintressen  och som en upphandlande enhet är skyldig att genomföra enligt  andra bestämmelser om upphandlingsförfaranden, om  bestämmelserna har fastställts
1. genom ett internationellt avtal eller arrangemang som har  ingåtts mellan någon av staterna inom Europeiska ekonomiska  samarbetsområdet (EES) och någon annan stat, eller del av  sådan, för ett projekt som är gemensamt för de avtalsslutande  parterna,
2. genom ett internationellt avtal eller arrangemang som  avser stationering av militär personal och som rör en stats  åtaganden, eller
3. av en internationell organisation.
7 §
Denna lag gäller inte för en upphandling eller en  projekttävling som en upphandlande enhet är skyldig att  genomföra enligt andra bestämmelser om  upphandlingsförfaranden, om bestämmelserna har fastställts
1. genom ett rättsligt instrument som medför internationella  rättsliga skyldigheter och som har ingåtts mellan någon av  staterna inom Europeiska ekonomiska samarbetsområdet (EES)  och någon annan stat, eller del av sådan, för ett projekt som  är gemensamt för de avtalsslutande parterna, eller
2. av en internationell organisation.
Upphandling som helt eller delvis finansieras av en  internationell organisation eller ett internationellt  finansinstitut
8 §
Denna lag gäller inte för en upphandling eller en  projekttävling som en upphandlande enhet genomför enligt  upphandlingsregler som har fastställts av en internationell  organisation eller ett internationellt finansinstitut när  upphandlingen eller projekttävlingen helt finansieras av den  organisationen eller det institutet.
Om upphandlingen eller projekttävlingen till största delen  finansieras av en internationell organisation eller ett  internationellt finansinstitut, ska parterna komma överens om  vilka regler som ska tillämpas för förfarandet.
Tjänstekontrakt som tilldelas på grund av ensamrätt
9 §
Denna lag gäller inte för ett tjänstekontrakt som en  upphandlande enhet tilldelar en upphandlande myndighet som på  grund av lag eller annan författning har ensamrätt att utföra  tjänsten.
Upphandling som avser vatten, energi eller bränsle i vissa  fall
10 §
Denna lag gäller inte för en upphandling som genomförs  av en upphandlande enhet och som avser
1. anskaffning av vatten, om den upphandlande enheten  bedriver sådan verksamhet enligt 2 kap. 1 § som avser  dricksvatten, eller
2. leverans av energi eller bränsle för energiproduktion, om  den upphandlande enheten bedriver sådan verksamhet enligt 2  kap. 1 § som avser el, gas eller värme eller bedriver  verksamhet som avses i 2 kap. 8 §.
Intern upphandling
11 §
Denna lag gäller inte när den upphandlande myndighetens  motpart är en juridisk person eller en gemensam nämnd enligt  kommunallagen (2017:725), om upphandlingen är en intern  upphandling enligt 12-16 §§.
Lag (2017:771)
.
12 §
En upphandling ska anses vara en intern upphandling,  om
1. den upphandlande myndigheten utövar kontroll över  motparten motsvarande den som myndigheten utövar över sin  egen förvaltning,
2. motparten utför mer än 80 procent av sin verksamhet,  bestämt enligt 16 §, för myndighetens räkning eller för andra  sådana juridiska personer eller organ som avses i 11 § och  som myndigheten utövar kontroll över, och
3. det inte finns något direkt privat ägarintresse i  motparten.
En upphandlande myndighet ska anses utöva sådan kontroll som  avses i första stycket 1, om den har ett avgörande inflytande  över motpartens strategiska mål och viktiga beslut.  Kontrollen kan också utövas av en annan juridisk person eller  gemensam nämnd enligt kommunallagen (2017:725) som själv  kontrolleras på samma sätt av myndigheten.
Lag (2017:771)
.
13 §
En upphandling ska också anses vara en intern  upphandling, om
1. den upphandlande myndigheten gemensamt med andra  upphandlande myndigheter utövar kontroll över motparten  motsvarande den som myndigheterna utövar över sina egna  förvaltningar,
2. motparten utför mer än 80 procent av sin verksamhet,  bestämt enligt 16 §, för myndigheternas räkning eller för  andra sådana juridiska personer eller organ som avses i 11 §  och som myndigheterna utövar kontroll över, och
3. det inte finns något direkt privat ägarintresse i  motparten.
Upphandlande myndigheter ska anses utöva sådan gemensam  kontroll som avses i första stycket 1, om
1. motpartens beslutsorgan består av representanter från  samtliga myndigheter,
2. myndigheterna tillsammans har ett avgörande inflytande  över motpartens strategiska mål och viktiga beslut, och
3. motparten inte har något eget intresse som strider mot  myndigheternas intressen.
14 §
En upphandling ska anses vara en intern upphandling,  om
1. den upphandlande myndigheten står under en kontroll av  motparten som motsvarar den som motparten utövar över sin  egen förvaltning,
2. myndigheten utför mer än 80 procent av sin verksamhet,  bestämt enligt 16 §, för den kontrollerande motpartens  räkning eller för andra sådana juridiska personer eller organ  som avses i 11 § och som den kontrollerande motparten utövar  kontroll över, och
3. det inte finns något direkt privat ägarintresse i  motparten.
En motpart ska anses utöva sådan kontroll som avses i första  stycket 1, om den har ett avgörande inflytande över den  upphandlande myndighetens strategiska mål och viktiga beslut.  Kontrollen kan också utövas av en annan juridisk person eller  gemensam nämnd enligt kommunallagen (2017:725) som själv  kontrolleras på samma sätt av motparten.
Lag (2017:771)
.
15 §
En upphandling ska anses vara en intern upphandling,  om
1. den upphandlande myndigheten står under en kontroll  som motsvarar den som den kontrollerande personen utövar över  sin egen förvaltning och den kontrollerande personen dessutom  utövar sådan kontroll över motparten,
2. myndigheten utför mer än 80 procent av sin verksamhet,  bestämt enligt 16 §, för den kontrollerande personens räkning  eller för andra sådana juridiska personer eller organ som  avses i 11 § och som den kontrollerande personen utövar  kontroll över, och
3. det inte finns något direkt privat ägarintresse i  motparten.
Den kontrollerande personen ska anses utöva sådan kontroll  som avses i första stycket 1, om den har ett avgörande  inflytande över den upphandlande myndighetens och motpartens  strategiska mål och viktiga beslut. Kontrollen kan också  utövas av en annan juridisk person eller gemensam nämnd  enligt kommunallagen (2017:725) som själv kontrolleras på  samma sätt av den kontrollerande personen.
Lag (2017:771)
.
16 §
Verksamhetsandelen enligt 12 § 2, 13 § första stycket 2, 
14 § 2 och 15 § 2 ska bestämmas på grundval av den  genomsnittliga totala omsättningen i fråga om varor, tjänster  och byggentreprenader under de tre år som föregår  tilldelningen eller på grundval av ett annat lämpligt  verksamhetsbaserat mått grundat på uppgifter under samma  tidsperiod.
Om uppgifterna inte längre är relevanta eller inte är  tillgängliga, får verksamhetsandelen bestämmas på grundval av  något annat lämpligt kvantitativt eller kvalitativt  verksamhetsmått.
Upphandling mellan upphandlande myndigheter
17 §
Denna lag gäller inte för upphandling mellan två eller  flera upphandlande myndigheter, om
1. upphandlingen syftar till att upprätta eller reglera  formerna för ett samarbete mellan myndigheterna som ska  säkerställa att de offentliga tjänster som myndigheterna ska  utföra tillhandahålls för att uppnå myndigheternas gemensamma  mål,
2. samarbetet styrs endast av överväganden som hänger samman  med allmänintresset, och
3. myndigheterna på den öppna marknaden utövar mindre än 20  procent av den verksamhet som berörs av samarbetet.
18 §
Verksamhetsandelen enligt 17 § 3 ska bestämmas på  grundval av den upphandlande myndighetens sammanlagda  genomsnittliga omsättning i fråga om varor, tjänster och  byggentreprenader avseende de verksamheter som har omfattats  av samarbetet under de tre år som föregår tilldelningen eller  på grundval av ett annat lämpligt verksamhetsbaserat mått  grundat på uppgifter under samma tidsperiod.
Om uppgifterna inte längre är relevanta eller inte är  tillgängliga, får verksamhetsandelen bestämmas på grundval av  något annat lämpligt kvantitativt eller kvalitativt  verksamhetsmått.
Anknutna företag och samriskföretag
19 §
Med anknutet företag avses
1. ett företag över vilket en upphandlande enhet har ett  bestämmande inflytande,
2. ett företag som kan utöva ett bestämmande inflytande över  en upphandlande enhet, och
3. ett företag som tillsammans med en upphandlande enhet står  under bestämmande inflytande av ett annat företag på grund av  ägande eller finansiellt deltagande eller på grund av de  regler företaget lyder under.
Med anknutet företag avses även alla företag vars  årsräkenskaper konsolideras med den upphandlande enhetens  enligt kraven i Europaparlamentets och rådets direktiv 
2013/34/EU av den 26 juni 2013 om årsbokslut,  koncernredovisning och rapporter i vissa typer av företag, om  ändring av Europaparlamentets och rådets direktiv 2006/43/EG  och om upphävande av rådets direktiv 78/660/EEG och 
83/349/EEG, i lydelsen enligt rådets direktiv 2014/102/EU.
Ett bestämmande inflytande ska anses finnas om en  upphandlande enhet direkt eller indirekt, i förhållande till  ett företag, innehar mer än hälften av andelarna i företaget  eller kontrollerar majoriteten av röstetalet på grund av  aktieägande eller motsvarande eller kan utse mer än halva  antalet ledamöter i företagets styrelse eller motsvarande  ledningsorgan.
20 §
Under de förutsättningar som anges i 21 § gäller inte  denna lag för kontrakt som
1. en upphandlande enhet tilldelar ett anknutet företag,  eller
2. ett samriskföretag, bildat uteslutande av flera  upphandlande enheter för att bedriva verksamhet som omfattas  av lagens tillämpningsområde enligt 2 kap. 1-8 §§, tilldelar  ett företag som är anknutet till någon av dessa enheter.
21 §
Bestämmelserna i 20 § gäller under förutsättning att  leverans med anledning av tilldelningen av varu-, tjänste-  eller byggentreprenadkontrakt motsvarar minst 80 procent av  det anknutna företagets genomsnittliga omsättning av varor,  tjänster respektive byggentreprenader under de föregående tre  åren.
Om ett anknutet företag inte kan visa sin omsättning för de  föregående tre åren på grund av tidpunkten för företagets  etablering eller verksamhetens påbörjande, får företaget  genom prognoser för verksamheten eller på något annat sätt  göra sannolikt att den andel av omsättningen som avses i  första stycket kommer att uppnås.
Om mer än ett företag som är anknutet till den upphandlande  enheten tillhandahåller samma eller liknande  byggentreprenader, varor eller tjänster, ska andelen beräknas  med hänsyn till den totala omsättning som härrör från varor,  tjänster respektive byggentreprenader från dessa anknutna  företag.
22 §
Denna lag gäller inte för ett kontrakt som
1. ett samriskföretag, bildat uteslutande av upphandlande  enheter för att bedriva verksamhet som omfattas av lagens  tillämpningsområde enligt 2 kap. 1-8 §§, tilldelar en av  dessa upphandlande enheter, eller
2. en upphandlande enhet tilldelar ett sådant samriskföretag  som enheten ingår i.
Undantagen gäller om samriskföretaget har bildats för att  utföra den aktuella verksamheten under en tid av minst tre år  och om det i den handling som upprättats för bildandet av  företaget anges att de upphandlande enheter som det består av  kommer att ingå i det under minst samma tid.
23 §
På begäran av Europeiska kommissionen ska en  upphandlande enhet som tilldelat ett kontrakt med tillämpning  av något av undantagen i 20 eller 22 § lämna uppgifter till  kommissionen om
1. namnen på de berörda företagen eller samriskföretagen,  och
2. de berörda kontraktens art och värde.
Den upphandlande enheten ska också tillhandahålla det  underlag som kommissionen anser vara nödvändigt för att visa  att relationerna mellan företaget eller samriskföretaget och  den upphandlande enheten motsvarar kraven i 20-22 §§.
Direkt konkurrensutsatt verksamhet
24 §
Denna lag gäller inte om verksamheten är direkt  konkurrensutsatt på marknader med fritt tillträde och detta  har fastställts enligt det särskilda förfarande som anges i  artikel 35 i direktiv 2014/25/EU.
En upphandlande enhet får begära att Europeiska kommissionen  prövar om förutsättningarna enligt första stycket är  uppfyllda för en viss verksamhet.
Särskilda undantag från tillämpningsområdet
Förvärv av fastighet m.m.
25 §
Denna lag gäller inte för kontrakt som avser förvärv av  fastighet, arrenderätt, hyresrätt, bostadsrätt, tomträtt,  servitutsrätt eller någon annan rätt till fastighet.
Med fastighet avses här det som enligt jordabalken utgör  eller tillhör en fastighet. Det som gäller för fastighet  gäller också för befintlig byggnad som tillhör någon annan än  ägaren till jorden liksom sådana tillbehör till byggnaden som  avses i 2 kap. 2 och 3 §§ jordabalken, om de tillhör  byggnadens ägare.
Radio- och tv-området
26 §
Denna lag gäller inte för upphandling som avser  sändningstid eller program inom radio- och tv-området som  tillhandahålls av en leverantör av medietjänster.
Leverantör av medietjänster har samma betydelse som i radio-  och tv-lagen (2010:696).
Skiljemanna- och förlikningsuppdrag
27 §
Denna lag gäller inte för upphandling som avser  skiljemanna- eller förlikningsuppdrag.
Vissa juridiska tjänster
28 §
Denna lag gäller inte för upphandling som avser biträde  till en klient av en advokat
1. i ett skiljemanna- eller förlikningsförfarande,
2. vid ett rättsligt förfarande inför en svensk domstol eller  hos en svensk myndighet, eller
3. vid ett nationellt eller internationellt rättsligt  förfarande inför en domstol, tribunal eller vid myndighet  eller institution.
Undantagen gäller även för juridisk rådgivning som ges av en  advokat inför ett sådant förfarande, eller när det finns en  påtaglig indikation för och är mycket sannolikt att den sak  som rådgivningen gäller kommer att bli föremål för ett sådant  förfarande.
29 §
Denna lag gäller inte för upphandling som avser
1. tjänster som avser certifiering och autentisering av  dokument och som måste tillhandahållas av notarius  publicus,
2. juridiska tjänster som tillhandahålls av  förmyndare, förvaltare eller god man,
3. juridiska tjänster som tillhandahålls av någon som är  utsedd av domstol eller som enligt lag har till uppgift att  utföra särskilda uppdrag under överinseende av domstol,  eller
4. juridiska tjänster som är förenade med offentlig  maktutövning.
Vissa finansiella tjänster
30 §
Denna lag gäller inte för upphandling som avser
1. finansiella tjänster i samband med utfärdande,  försäljning, förvärv eller överlåtelse av värdepapper eller  andra finansiella instrument,
2. insatser som genomförs tillsammans med Europeiska  finansiella stabiliseringsfaciliteten och Europeiska  stabilitetsmekanismen, eller
3. lån, även i samband med utfärdande, försäljning, förvärv  eller överlåtelse av värdepapper eller andra finansiella  instrument.
Finansiella instrument har samma betydelse som i lagen 
(2007:528) om värdepappersmarknaden.
Anställningskontrakt
31 §
Denna lag gäller inte för kontrakt som avser  anställningar.
Vissa tjänster inom områdena civilt försvar, räddningstjänst  och förebyggande av fara
32 §
Denna lag gäller inte för upphandling av tjänster som  avser civilt försvar, räddningstjänst eller förebyggande av  fara, om tjänsterna
1. tillhandahålls av icke vinstdrivande organisationer eller  sammanslutningar, och
2. omfattas av CPV-koderna 75250000-3, 75251000-0, 
75251100-1, 75251110-4, 75251120-7, 75252000-7, 75222000-8, 
98113100-9 eller 85143000-3, utom ambulanstjänster för  transport av patienter.
Vissa kollektivtrafiktjänster
33 §
Denna lag gäller inte för kontrakt som avser  kollektivtrafik på järnväg, med tunnelbana eller på vatten.
Lag (2016:1210)
.
4 kap. Allmänna bestämmelser
Principer för upphandling
1 §
Upphandlande enheter ska behandla leverantörer på ett  likvärdigt och icke-diskriminerande sätt samt genomföra  upphandlingar på ett öppet sätt. Upphandlingar ska vidare  genomföras i enlighet med principerna om ömsesidigt  erkännande och proportionalitet.
2 §
En upphandling får inte utformas i syfte att undanta den  från lagens tillämpningsområde och får inte heller utformas i  syfte att begränsa konkurrensen så att vissa leverantörer  gynnas eller missgynnas på ett otillbörligt sätt.
3 §
En upphandlande enhet bör beakta miljöhänsyn, sociala och  arbetsrättsliga hänsyn vid upphandling om upphandlingens art  motiverar detta.
Rätten att få delta i en upphandling
4 §
En leverantör, som enligt bestämmelser i den stat i  vilken leverantörens verksamhet är etablerad har rätt att  leverera den tjänst som upphandlingen avser, får inte  uteslutas från att delta i en upphandling endast på grund av  krav på att leverantören ska vara en fysisk eller en juridisk  person.
När det gäller tjänstekontrakt, byggentreprenadkontrakt eller  sådant varukontrakt som också omfattar tjänster eller  monterings- och installationsarbeten, får en juridisk person  åläggas att i anbudet eller anbudsansökan uppge namn på de  personer som ska utföra tjänsterna och deras  yrkeskvalifikationer.
5 §
En grupp av leverantörer får delta i en upphandling. En  upphandlande enhet får inte ställa upp villkor om att en  sådan grupp ska ha en viss juridisk form för att få lämna en  anbudsansökan eller ett anbud. Enheten får dock begära att en  sådan grupp ska ha en viss juridisk form när den blivit  tilldelad kontraktet, om det krävs för att kontraktet ska  kunna fullgöras på ett tillfredsställande sätt.
Enheten får ange i något av upphandlingsdokumenten hur en  grupp av leverantörer ska uppfylla kvalificeringskraven  enligt 14 kap. om det är berättigat av objektiva skäl.
Enheten får ställa upp särskilda villkor om hur en grupp av  leverantörer ska fullgöra kontraktet om det är berättigat av  objektiva skäl.
Begränsning av antalet anbudssökande som får lämna anbud
6 §
Den upphandlande enheten får vid selektivt förfarande,  förhandlat förfarande med föregående annonsering,  konkurrenspräglad dialog och förfarande för inrättande av  innovationspartnerskap begränsa antalet anbudssökande som får  lämna anbud genom att använda kriterier som grundar sig på
1. ett behov av att minska antalet till en nivå som kan anses  rimlig med hänsyn till särskilda förhållanden vid  upphandlingen, och
2. de resurser som behövs för dess genomförande.
När den upphandlande enheten med stöd av första stycket  begränsar antalet anbudssökande som får lämna anbud, ska  antalet vara så stort att effektiv konkurrens kan uppnås.
Om en anbudssökande eller anbudsgivare har deltagit i  förberedelserna
7 §
Om en anbudssökande eller anbudsgivare har deltagit i  förberedelserna av en upphandling, ska de andra  anbudssökandena eller anbudsgivarna informeras om vilka  upplysningar av relevans för upphandlingen som har lämnats i  det sammanhanget.
En anbudssökande eller anbudsgivare som har deltagit i  förberedelserna av upphandlingen får uteslutas från  förfarandet endast om det inte finns något annat sätt att  säkerställa att principen om likabehandling följs. Innan  anbudssökande eller anbudsgivare utesluts från förfarandet  ska de få möjlighet att lägga fram utredning om att deras  deltagande i förberedelserna inte kan leda till en  snedvridning av konkurrensen.
Rättelse av fel, förtydligande och komplettering
8 §
En upphandlande enhet får tillåta eller begära att en  leverantör rättar en felskrivning, felräkning eller något  annat fel i en handling som har getts in av leverantören.  Enheten får också tillåta eller begära att en leverantör  förtydligar eller kompletterar en sådan handling.
En åtgärd enligt första stycket ska vara förenlig med  principerna om likabehandling och öppenhet.
Val av anbud
9 §
En upphandlande enhet ska tilldela kontrakt enligt  bestämmelserna i 15 kap.
Enheten ska innan den tilldelar ett kontrakt kontrollera att  anbudsgivarna uppfyller de villkor som enheten ställt enligt 
14 kap.
10 §
När enheten använder ett öppet förfarande vid  upphandlingen, får enheten utvärdera anbuden innan den  kontrollerar om den anbudsgivare som har lämnat det  ekonomiskt mest fördelaktiga anbudet uppfyller villkoren  enligt 9 §.
Tilldelning av ett kontrakt i separata delar
11 §
En upphandlande enhet får besluta att ett kontrakt ska  tilldelas i separata delar. Enheten får då också fastställa  storleken på och föremålet för dessa delar.
Skyldighet att motivera att ett kontrakt inte ska tilldelas i  separata delar
12 §
Om en upphandlande enhet beslutar att inte tilldela ett  kontrakt i separata delar, ska skälen för detta anges. Skälen  ska lämnas i något av upphandlingsdokumenten eller genom  sådan information som avses i 12 kap. 15 §.
Anbud på ett kontrakt som ska tilldelas i delar
13 §
En upphandlande enhet som enligt 11 § beslutar att ett  kontrakt ska tilldelas i delar, ska bestämma om  leverantörerna får lämna anbud på en, flera eller alla delar  av kontraktet.
Om anbud får lämnas på flera eller alla delar av ett kontrakt  enligt första stycket, får enheten begränsa det antal delar  av kontraktet som enheten kan komma att tilldela en och samma  leverantör. När enheten beslutar om en sådan begränsning, ska  den också fastställa den ordning som ska gälla när en  leverantör vid en tillämpning av tilldelningskriterierna ska  tilldelas fler delar av kontraktet än vad begränsningen  medger.
Tilldelning av kombinerade delar av ett kontrakt som har  delats upp
14 §
En upphandlande enhet som delar upp ett kontrakt i delar  enligt 11 § och bestämmer att anbud får lämnas på flera eller  alla delar av kontraktet enligt 13 §, får bestämma att flera  eller alla delar ska kunna tilldelas en och samma leverantör  som kombinerade delar.
Om enheten har beslutat att ett uppdelat kontrakt ska kunna  tilldelas i kombinerade delar enligt första stycket, får den  tilldela flera eller alla delar av kontraktet till den  leverantör vars anbud sammantaget bäst uppfyller  tilldelningskriterierna. En sådan tilldelning omfattas inte  av några begränsningar enligt 13 § andra stycket.
När enheten bestämmer att ett uppdelat kontrakt ska kunna  tilldelas i kombinerade delar enligt första stycket, ska den  också fastställa den ordning som ska tillämpas för att bedöma  dels vilken eller vilka leverantörer som ska tilldelas  kontraktet, dels om kontraktet ska tilldelas i delar eller  kombinerade delar.
Annonsering och offentliggörande i övrigt
15 §
En upphandlande enhet som tilldelar ett kontrakt i delar  enligt 11 §, ska i annonsen eller i inbjudan att bekräfta  intresse ange om anbud får lämnas för en, flera eller alla  delar av kontraktet enligt 13 § första stycket.
Om enheten avser att begränsa antalet delar av ett kontrakt  som kan komma att tilldelas en leverantör enligt 13 § andra  stycket, ska enheten
1. i annonsen eller inbjudan ange det största antalet delar  av kontraktet som får tilldelas en och samma leverantör,  och
2. i något av upphandlingsdokumenten ange den ordning  som ska gälla när en och samma leverantör vid en tillämpning  av tilldelningskriterierna ska tilldelas fler delar av  kontraktet än vad begränsningen medger.
Om enheten avser att tilldela kombinerade delar av ett  kontrakt enligt 14 §, ska enheten i annonsen eller inbjudan  ange
1. att ett uppdelat kontrakt kan komma att tilldelas i  kombinerade delar enligt 14 § första stycket, och
2. den ordning som ska tillämpas enligt 14 § tredje  stycket.
Reserverad upphandling
16 §
En upphandlande enhet får för en upphandling
1. reservera deltagandet för skyddade verkstäder eller för  leverantörer vars främsta syfte är social och yrkesmässig  integration av personer med funktionsnedsättning eller av  personer som har svårt att komma in på arbetsmarknaden,  eller
2. föreskriva att ett kontrakt ska fullgöras inom ramen för  ett program för skyddad anställning.
En förutsättning för att en leverantör ska få delta i en  upphandling enligt första stycket är att minst 30 procent av  dem som sysselsätts i den skyddade verkstaden, hos  leverantören eller i programmet för skyddad anställning är  personer med funktionsnedsättning eller personer som har  svårt att komma in på arbetsmarknaden.
CPV-nomenklaturen
17 §
Alla hänvisningar till nomenklatur inom ramen för  upphandling enligt denna lag ska göras genom användning av  den terminologi som fastställs i Europaparlamentets och  rådets förordning (EG) nr 2195/2002 av den 5 november 2002 om  en gemensam terminologi vid offentlig upphandling (CPV), i  lydelsen enligt Europeiska kommissionens förordning (EG) nr 
213/2008.
Regeringen tillkännager i Svensk författningssamling  CPV-koder för sådana byggentreprenadkontrakt som anges i  bilaga 1.
5 kap. Tröskelvärden
Tillämpliga tröskelvärden
1 §
De tröskelvärden som ska tillämpas enligt 1 kap. 4 §  anges i artikel 15 i direktiv 2014/25/EU eller i beslut eller  meddelanden av Europeiska kommissionen enligt artikel 17 i  direktivet.
Regeringen tillkännager i Svensk författningssamling  tröskelvärdena i euro och svenska kronor.
Lag (2017:348)
.
Värdet av en upphandling
2 §
Värdet av en upphandling är det totala belopp som enligt  den upphandlande enhetens uppskattning ska betalas enligt det  eller de varukontrakt, tjänstekontrakt eller  byggentreprenadkontrakt som ingår i upphandlingen. När värdet  bestäms ska options- och förlängningsklausuler som anges i  något av upphandlingsdokumenten inbegripas som om de hade  utnyttjats. Vidare ska de premier och ersättningar som den  upphandlande enheten planerar att betala till anbudssökande  eller anbudsgivare räknas in i värdet.
Värdet ska bestämmas exklusive mervärdesskatt.
3 §
Om en upphandlande enhet består av separata operativa  enheter, ska värdet av en upphandling uppskattas till det  samlade värdet för alla sådana enheter. Värdet får dock  uppskattas särskilt för en sådan enhet, om den ansvarar  självständigt för sina upphandlingar eller för vissa  kategorier av upphandlingar.
Lag (2017:348)
.
Värdetidpunkten
4 §
Uppskattningen av en upphandlings värde ska avse värdet  vid den tidpunkt då anbudsinfordran skickas ut eller, om en  sådan inte krävs, vid den tidpunkt då den upphandlande  enheten påbörjar upphandlingsförfarandet.
Förbud mot kringgående
5 §
Metoden för att uppskatta en upphandlings värde får inte  väljas i avsikt att undvika att bestämmelserna om upphandling  över tröskelvärdena blir tillämpliga.
6 §
En upphandling får delas upp så att bestämmelserna om  upphandling över tröskelvärdena inte blir tillämpliga endast  om en sådan uppdelning är berättigad av objektiva skäl.
6 a §
En upphandling får inte delas upp i avsikt att kringgå  bestämmelserna i 19 kap.
Lag (2021:1111)
.
Upphandling av delkontrakt
7 §
Om en planerad byggentreprenad eller anskaffning av  tjänster respektive anskaffning av likartade varor kan  innebära att flera kontrakt upphandlas i form av delkontrakt,  ska det sammanlagda värdet av delkontrakten beaktas när det  avgörs om upphandlingens värde uppgår till tröskelvärdet  enligt 1 §.
Om tröskelvärdet överskrids, ska varje delkontrakt upphandlas  enligt bestämmelserna om upphandling över tröskelvärdet.
Detta gäller dock inte för ett enskilt delkontrakt vars värde  är lägre än
1. 80 000 euro när det gäller varor eller tjänster, eller
2. 1 000 000 euro när det gäller byggentreprenader.
Finns det flera delkontrakt av sådant slag som anges i tredje  stycket, ska vart och ett av dem upphandlas enligt  bestämmelserna om upphandling över tröskelvärdet, om det  sammanlagda värdet av dessa delkontrakt överstiger 20 procent  av det sammanlagda värdet av alla delkontrakten.
För sådana delkontrakt som enligt denna paragraf undantas från  bestämmelserna om upphandling över tröskelvärdet tillämpas 
19 kap. eller 19 a kap.
Lag (2021:1111)
.
Byggentreprenad
8 §
I värdet av en upphandling av en byggentreprenad ska det  ingå, utöver det belopp som ska betalas för entreprenaden,  värdet av varor och tjänster som den upphandlande enheten  tillhandahåller entreprenören och som är nödvändiga för att  entreprenaden ska kunna fullgöras.
Leasing, hyra och hyrköp av varor
9 §
Värdet av en upphandling som avser leasing, hyra eller  hyrköp av varor på en bestämd tid om högst tolv månader ska  uppskattas till den totala kostnaden under löptiden.
Om löptiden är längre än tolv månader, ska värdet uppskattas  till den totala kostnaden, inklusive varans restvärde.
Om löptiden är obestämd eller inte kan fastställas vid  värdetidpunkten, ska värdet bestämmas till månadsvärdet  multiplicerat med 48.
Varu- eller tjänstekontrakt som regelbundet återkommer eller  som ska förnyas
10 §
Värdet av ett varu- eller tjänstekontrakt som  regelbundet återkommer eller som ska förnyas inom en viss  tid, ska uppskattas med ledning av
1. det verkliga totala värdet av en följd av liknande  kontrakt som upphandlats under den föregående  tolvmånadersperioden eller under det föregående  räkenskapsåret, om möjligt justerat med hänsyn till  förutsebara ändringar i kvantitet eller värde under den  tolvmånadersperiod som följer efter det första kontraktet,  eller
2. det uppskattade totala värdet av en följd av kontrakt som  kommer att upphandlas under den tolvmånadersperiod som följer  på den första leveransen eller, om räkenskapsåret är längre  än tolv månader, under räkenskapsåret.
Vissa tjänster
11 §
Hur värdet av vissa upphandlingar av tjänster ska  uppskattas framgår av följande uppställning:
När upphandlingen avser		ska värdet uppskattas till
1. försäkringstjänster		den premie som ska betalas 
				och andra ersättningar för 
				tjänsten
2. banktjänster och andra  finansiella tjänster		arvoden, provisioner, ränta 
				och andra ersättningar för 
				tjänsten
3. projektering			arvoden eller den provision 
				som ska betalas och andra 
				ersättningar för 
				projekteringen.
12 §
Om en tjänst ska upphandlas utan att det totala belopp  som ska betalas för tjänsten anges, ska värdet av  upphandlingen vara det som ska betalas för tjänsten under  kontraktets löptid, om denna är högst 48 månader.
Om löptiden är längre eller om den är obestämd, ska värdet  bestämmas till månadsvärdet multiplicerat med 48.
Ramavtal och dynamiska inköpssystem
13 §
Värdet av ett ramavtal eller ett dynamiskt inköpssystem  ska uppskattas till det högsta sammanlagda värdet av samtliga  kontrakt som planeras inom ramen för ramavtalet eller det  dynamiska inköpssystemet under löptiden.
Innovationspartnerskap
14 §
Värdet av ett innovationspartnerskap ska uppskattas till  det högsta sammanlagda värdet av de forsknings- och  utvecklingsinsatser som ska genomföras under alla stadier av  det planerade partnerskapet samt de varor, tjänster och  byggentreprenader som ska utvecklas och som ska anskaffas i  slutet av det planerade partnerskapet.
Projekttävlingar
15 §
Värdet av en projekttävling ska uppskattas till summan  av sådana ersättningar och tävlingspriser som kan komma att  tilldelas deltagarna samt det beräknade värdet av de  tjänstekontrakt som kan komma att tilldelas vinnaren eller  vinnarna i tävlingen.
6 kap. Upphandlingsförfaranden
Upphandlingsförfarandena
1 §
Vid upphandling får, under de förutsättningar och på det  sätt som anges i denna lag, följande upphandlingsförfaranden  användas:
1. öppet förfarande,
2. selektivt förfarande,
3. förhandlat förfarande med föregående annonsering,
4. förhandlat förfarande utan föregående annonsering,
5. konkurrenspräglad dialog, eller
6. förfarande för inrättande av innovationspartnerskap.
Öppet förfarande
2 §
Vid ett öppet förfarande får alla leverantörer lämna  anbud efter en anbudsinfordran enligt 10 kap. 1 §.
Selektivt förfarande
3 §
Vid ett selektivt förfarande får alla leverantörer efter  en anbudsinfordran enligt 10 kap. 1 § ansöka om att få delta  genom att lämna de uppgifter som den upphandlande enheten  begärt för urvalet. De anbudssökande som enheten bjuder in  får lämna anbud.
Förhandlat förfarande med föregående annonsering
4 §
Vid ett förhandlat förfarande med föregående annonsering  får alla leverantörer efter en anbudsinfordran enligt 10 kap. 
1 § ansöka om att få delta genom att lämna de uppgifter som  den upphandlande enheten begärt för urvalet. De anbudssökande  som enheten bjuder in får lämna anbud. Dessa anbud ska ligga  till grund för efterföljande förhandlingar.
Förhandlat förfarande utan föregående annonsering
Inga lämpliga anbudsansökningar eller anbud
5 §
En upphandlande enhet får använda ett förhandlat  förfarande utan föregående annonsering, om det vid ett  förfarande med föregående annonsering inte har lämnats några  lämpliga anbudsansökningar eller anbud och de villkor som har  angetts i de ursprungliga upphandlingsdokumenten inte har  ändrats väsentligt.
Lag (2021:1111)
.
6 §
En anbudsansökan ska anses vara olämplig om den berörda  leverantören ska eller kan uteslutas enligt 13 kap. eller  inte uppfyller de kvalificeringskrav som den upphandlande  enheten har fastställt.
Ett anbud ska anses vara olämpligt om det är irrelevant för  kontraktet och därför uppenbart inte utan väsentliga  ändringar kan tillgodose den upphandlande enhetens krav  enligt upphandlingsdokumenten.
Konstnärlig prestation, tekniska skäl eller skydd av  ensamrätt
7 §
En upphandlande enhet får använda ett förhandlat  förfarande utan föregående annonsering om det som ska  upphandlas kan tillhandahållas endast av en viss leverantör  därför att
1. syftet med upphandlingen är att skapa eller förvärva ett  unikt konstverk eller en unik konstnärlig prestation,
2. det av tekniska skäl inte finns någon konkurrens, eller
3. det som ska anskaffas skyddas av ensamrätt och därför  endast kan tillhandahållas av en viss leverantör.
Ett sådant förfarande får i fall som avses i första stycket 2  och 3 användas endast om det inte finns något rimligt  alternativ och avsaknaden av konkurrens inte beror på en  konstruerad avgränsning av förutsättningarna för  upphandlingen.
Synnerlig brådska
8 §
En upphandlande enhet får använda ett förhandlat  förfarande utan föregående annonsering om det, på grund av  synnerlig brådska som beror på omständigheter som inte kan  tillskrivas och inte har kunnat förutses av enheten, är  omöjligt att hålla de tidsfrister som gäller vid öppet och  selektivt förfarande eller vid förhandlat förfarande med  föregående annonsering, och anskaffningen är absolut  nödvändig.
Forsknings-, experiment-, studie- eller utvecklingsändamål
9 §
En upphandlande enhet får använda ett förhandlat  förfarande utan föregående annonsering för upphandling som  gäller endast anskaffning för forsknings-, experiment-,  studie- eller utvecklingsändamål och
1. kontraktet inte omfattar tillverkning i kvantiteter som är  ägnade att åstadkomma lönsamhet eller att täcka forsknings-  och utvecklingskostnader, och
2. tilldelningen av kontraktet inte påverkar efterföljande  konkurrensutsatt upphandling avsedd särskilt för sådana  ändamål.
Upphandling av varor i vissa fall
10 §
En upphandlande enhet får använda ett förhandlat  förfarande utan föregående annonsering för upphandling av  varor, om
1. kontraktet gäller kompletterande leveranser från den  ursprungliga varuleverantören under förutsättning att
a) leveransen antingen syftar till att delvis ersätta  varuleveranser eller anläggningar eller till att utöka  befintliga varuleveranser eller anläggningar, och
b) ett byte av leverantör skulle medföra att den upphandlande  enheten tvingades anskaffa varor som skulle vara tekniskt  oförenliga med de först anskaffade eller leda till  oproportionerliga tekniska svårigheter avseende drift och  underhåll,
2. kontraktet gäller varor som är noterade och omsätts på en  råvarumarknad,
3. det är möjligt att anskaffa varor eller tjänster på  särskilt förmånliga villkor i samband med att en leverantör  upphör med sin verksamhet eller har gått i likvidation,  försatts i konkurs eller är föremål för motsvarande  förfarande, eller
4. det även annars är möjligt att anskaffa varor genom att  utnyttja särskilt förmånliga erbjudanden som gäller under  mycket kort tid, när priset ligger betydligt under det  normala marknadspriset.
Tidigare tjänster eller byggentreprenader
11 §
En upphandlande enhet får använda ett förhandlat  förfarande utan föregående annonsering om det gäller en ny  tjänst eller byggentreprenad som är en upprepning av tidigare  tjänster eller byggentreprenader under förutsättning att
1. de nya arbetena ingår i ett projekt som tidigare varit  föremål för ett upphandlingsförfarande,
2. arbetena tilldelas samma leverantör,
3. de nya tjänsterna eller byggentreprenaderna är i  överensstämmelse med det ursprungliga projektet,
4. omfattningen av möjliga tillkommande tjänster eller  byggentreprenader och villkoren för tilldelningen av dem har  angetts i upphandlingsdokumenten för den ursprungliga  upphandlingen,
5. värdet av det nya kontraktet har ingått i uppskattningen  av värdet av den ursprungliga upphandlingen, och
6. det i samband med den ursprungliga upphandlingen har  angetts att det nu avsedda förfarandet kunde komma att  användas.
Upphandling av tjänst som följer på en projekttävling
12 §
En upphandlande enhet får använda ett förhandlat  förfarande utan föregående annonsering för upphandling av en  tjänst som följer på en projekttävling, om kontraktet enligt  tävlingsreglerna ska tilldelas vinnaren eller en av vinnarna  av tävlingen.
Om en tävling har avslutats med att fler än en vinnare har  utsetts, ska samtliga vinnare inbjudas att delta i  förhandlingar.
Konkurrenspräglad dialog
13 §
Vid en konkurrenspräglad dialog får alla leverantörer  efter en anbudsinfordran enligt 10 kap. 1 § ansöka om att få  delta genom att lämna de uppgifter som den upphandlande  enheten begärt för urvalet. De anbudssökande som enheten  bjuder in får delta i dialogen.
14 §
Dialogens syfte ska vara att identifiera och ange hur  den upphandlande enhetens behov bäst kan tillgodoses.
Upphandlingsdokumenten
15 §
Den upphandlande enheten ska i något av  upphandlingsdokumenten ange sina behov och krav, ange  tilldelningskriterierna och förklara deras innebörd samt ange  en preliminär tidsplan.
Genomförande av dialogen
16 §
Dialogen får genomföras i successiva steg för att  begränsa antalet lösningar om det har angetts i något av  upphandlingsdokumenten. Den upphandlande enheten får efter  varje steg välja ut de lösningar som enheten ska fortsätta  att diskutera. Valet ska göras med användning av de  tilldelningskriterier som angetts i något av  upphandlingsdokumenten.
Det slutliga antalet lösningar ska vara så stort att effektiv  konkurrens uppnås, under förutsättning att det finns ett  tillräckligt antal lösningar.
17 §
Den upphandlande enheten ska fortsätta dialogen fram  till dess att enheten har funnit den eller de lösningar som  tillgodoser enhetens behov. Dialogen ska därefter förklaras  avslutad och de deltagande anbudssökandena ska snarast  möjligt skriftligen underrättas om detta.
Uppmaning att lämna anbud
18 §
När en underrättelse har lämnats enligt 17 §, ska den  upphandlande enheten uppmana de deltagande anbudssökandena  att lämna slutliga anbud på grundval av den eller de  lösningar som har lagts fram och preciserats under dialogen.
Klarläggande, precisering och optimering av anbud
19 §
Den upphandlande enheten får uppmana en deltagande  anbudsgivare att klarlägga, precisera och optimera sitt  anbud.
Klarlägganden, preciseringar, optimeringar och kompletterande  upplysningar får dock inte omfatta ändringar av väsentliga  aspekter av anbudet eller upphandlingen, däribland det behov  enheten avser att tillgodose med upphandlingen och de krav  som har ställts upp i annonsen, om ändringarna riskerar att  snedvrida konkurrensen eller leda till diskriminering.
Utvärdering av anbud
20 §
Den enda grunden för utvärdering av anbud ska vara bästa  förhållandet mellan pris och kvalitet enligt 15 kap. 1 §  andra stycket 1.
Förhandlingar i syfte att bekräfta villkor
21 §
Den upphandlande enheten får förhandla med den  anbudsgivare som har lämnat det anbud som har det bästa  förhållandet mellan pris och kvalitet för att bekräfta de  finansiella åtagandena eller andra villkor som anges i  anbudet och slutligt fastställa kontraktsvillkoren. Detta  gäller under förutsättning att förhandlingarna
1. inte leder till att väsentliga aspekter i anbudet eller  upphandlingen ändras i sak, och
2. inte riskerar att snedvrida konkurrensen eller orsaka  diskriminering.
Ersättning för deltagande i dialogen
22 §
Den upphandlande enheten får besluta om tävlingspriser  eller annan ersättning för deltagande i dialogen.
Innovationspartnerskap
23 §
Vid ett förfarande för inrättande av  innovationspartnerskap får alla leverantörer efter en  anbudsinfordran enligt 10 kap. 1 § ansöka om att få delta  genom att lämna de uppgifter som den upphandlande enheten  begärt för urvalet. De anbudssökande som enheten bjuder in  får delta i förfarandet.
När förfarandet får användas
24 §
En upphandlande enhet får använda ett förfarande för  inrättande av innovationspartnerskap för att anskaffa en  vara, tjänst eller byggentreprenad för att tillgodose behov  som den upphandlande enheten bedömer inte kan tillgodoses  genom lösningar som finns på marknaden.
Innovationspartnerskapet ska syfta till utveckling och därpå  följande anskaffning av den vara, tjänst eller  byggentreprenad som enheten har behov av. En sådan  anskaffning förutsätter att varan, tjänsten eller  byggentreprenaden motsvarar de prestandanivåer och maximala  kostnader som den upphandlande enheten och deltagarna har  kommit överens om.
Krav på anbudssökande
25 §
Vid urvalet av anbudssökande ska en upphandlande enhet  särskilt tillämpa krav som avser leverantörers kapacitet inom  området för forskning och utveckling och kapacitet att  utveckla och genomföra innovativa lösningar.
Upphandlingsdokumenten
26 §
Den upphandlande enheten ska i upphandlingsdokumenten  ange
1. det behov av en vara, tjänst eller byggentreprenad som  enheten inte kan tillgodose genom lösningar som finns på  marknaden,
2. de delar av beskrivningen som är sådana minimikrav som ska  uppfyllas av alla anbud, och
3. vad som ska gälla i fråga om immateriella rättigheter.
Den information som lämnas i upphandlingsdokumenten ska vara  tillräcklig för att en leverantör ska kunna bedöma  upphandlingens art och omfattning och därmed kunna ta  ställning till om den ska ansöka om att få delta i  upphandlingsförfarandet.
Förhandlingar
27 §
Den upphandlande enheten ska förhandla med anbudsgivarna  om förbättringar i deras anbud. Förhandlingarna får inte avse  minimikraven eller tilldelningskriterierna. De slutliga  anbuden får inte vara föremål för förhandling.
28 §
Om ändringar sker i upphandlingsdokumenten under  förhandlingarna, ska den upphandlande enheten skriftligen  informera alla kvarvarande anbudsgivare om detta och ge dem  skälig tid för att ändra sina anbud.
29 §
Förhandlingarna får delas upp i successiva steg för att  minska antalet anbud om den upphandlande enheten har angett  detta i något av upphandlingsdokumenten. Enheten får efter  varje steg välja ut de anbud som enheten ska fortsätta att  förhandla om. Valet ska göras med användning av de  tilldelningskriterier som har angetts i  upphandlingsdokumenten.
Krav för att få inrätta ett innovationspartnerskap
30 §
En upphandlande enhet får inrätta ett  innovationspartnerskap endast med sådana leverantörer som  bedriver separat forsknings- och utvecklingsverksamhet.
Utvärdering av anbud
31 §
Den enda grunden för utvärdering av anbud ska vara bästa  förhållandet mellan pris och kvalitet enligt 15 kap. 1 §  andra stycket 1.
Genomförandet av partnerskapet
32 §
Ett innovationspartnerskap ska delas upp i etapper som  följer stegen i forsknings- och innovationsprocessen.  Etapperna får också inkludera tillverkningen av varorna,  tillhandahållandet av tjänsterna eller utförandet av  byggentreprenaderna.
33 §
Ett innovationspartnerskap ska slå fast delmål som  partnerna ska uppfylla samt reglera ersättningen i lämpliga  delbetalningar.
Med utgångspunkt i delmålen får den upphandlande enheten  efter varje avslutad etapp besluta att avsluta  innovationspartnerskapet eller, om innovationspartnerskapet  omfattar flera leverantörer, minska antalet sådana genom att  avsluta enskilda kontrakt. Sådana åtgärder förutsätter att  enheten i något av upphandlingsdokumenten har angett att  dessa möjligheter finns och på vilka villkor de kan  användas.
Lag (2017:348)
.
34 §
Den upphandlande enheten ska se till att  innovationspartnerskapets struktur, särskilt varaktigheten av  och värdet på de olika etapperna, avspeglar graden av  innovation hos den föreslagna lösningen och de forsknings-  och innovationsverksamheter som krävs för att utveckla en  lösning som ännu inte finns tillgänglig på marknaden. Det  uppskattade värdet av varor, tjänster eller byggentreprenader  får inte vara oproportionerligt i förhållande till de  investeringar som krävs för att ta fram dem.
7 kap. Ramavtal, inköpscentraler och annan samordnad  upphandling
Ramavtal
Tillämpliga bestämmelser
1 §
En upphandlande enhet får ingå ramavtal om den använder  något av upphandlingsförfarandena i denna lag.
Ramavtalets löptid
2 §
Ett ramavtal får löpa under längre tid än åtta år endast  om det finns särskilda skäl.
Tilldelning av kontrakt som grundar sig på ramavtal
3 §
Kontrakt som grundas på ett ramavtal ska tilldelas med  tillämpning av objektiva regler och kriterier. Den  upphandlande enheten ska ange reglerna och kriterierna i  något av upphandlingsdokumenten för ramavtalet.
4 §
Kontrakt som grundar sig på ramavtal får tilldelas med en  förnyad konkurrensutsättning för de leverantörer som är  parter i ramavtalet.
Vid en förnyad konkurrensutsättning ska den upphandlande  enheten
1. ange en tidsfrist som är tillräcklig för att lämna anbud  för varje särskilt kontrakt, och
2. tilldela varje enskilt kontrakt till den anbudsgivare som  har lämnat det anbud som är ekonomiskt mest fördelaktigt  enligt tilldelningskriterierna för ramavtalet.
Inköpscentraler
Anlitande av en inköpscentral
5 §
En upphandlande enhet får anlita en inköpscentral utan  att upphandla tjänsten.
Om en upphandlande enhet anlitar en inköpscentral enligt  första stycket, får tjänsten som inköpscentralen  tillhandahåller även omfatta stödverksamhet för inköp.
Anskaffning från en inköpscentral
6 §
En upphandlande enhet får anskaffa varor eller tjänster  från en inköpscentral.
Anskaffning genom en inköpscentral
7 §
En upphandlande enhet får anskaffa varor, tjänster eller  byggentreprenader genom
1. kontrakt som tilldelas av en inköpscentral,
2. dynamiska inköpssystem som drivs av en inköpscentral,  eller
3. ramavtal som ingås av en inköpscentral.
Den upphandlande enhetens ansvar
8 §
En upphandlande enhet ska anses fullgöra sina  skyldigheter enligt denna lag när den anskaffar varor,  tjänster eller byggentreprenader från eller genom en  inköpscentral enligt 6 eller 7 §.
Den upphandlande enheten ansvarar dock för att fullgöra  skyldigheterna i denna lag när det gäller de delar av ett  förfarande som den själv genomför.
Gemensam upphandling med enhet från annan medlemsstat
9 §
En upphandlande enhet får genomföra en upphandling  gemensamt med en upphandlande enhet från en annan medlemsstat  med användning av upphandlingsåtgärder enligt 10-18 §§.
En viss upphandlingsåtgärd får inte väljas i syfte att  undvika tillämpningen av tvingande föreskrifter som är  förenliga med EU-rätten.
Inköpscentral i annan medlemsstat
10 §
En upphandlande enhet får använda centraliserad  inköpsverksamhet som erbjuds av en inköpscentral i en annan  medlemsstat i Europeiska unionen.
11 §
Vid gemensam upphandling enligt 10 § tillämpas  bestämmelserna i den medlemsstat där inköpscentralen är  belägen.
De bestämmelser som är tillämpliga enligt första stycket ska  också tillämpas om en upphandlande enhet
1. tilldelar ett kontrakt inom ramen för ett dynamiskt  inköpssystem som drivs av en inköpscentral enligt första  stycket, eller
2. genomför en förnyad konkurrensutsättning enligt ett  ramavtal som har ingåtts av en inköpscentral enligt första  stycket.
Gemensamma upphandlingsåtgärder
12 §
En upphandlande enhet får gemensamt med upphandlande  enheter i andra medlemsstater i Europeiska unionen vidta  upphandlingsåtgärder genom att
1. tilldela ett kontrakt,
2. ingå ett ramavtal, eller
3. inrätta ett dynamiskt inköpssystem.
En upphandlande enhet som har ingått ett ramavtal enligt  första stycket 2 eller inrättat ett dynamiskt inköpssystem  enligt första stycket 3, får tilldela kontrakt inom ramen för  ramavtalet eller inköpssystemet.
13 §
Vid gemensamma upphandlingsåtgärder enligt 12 § ska  delar som är nödvändiga för samarbetet följa av en  överenskommelse.
14 §
Om en överenskommelse enligt 13 § träffas mellan de  deltagande enheterna, ska enheterna i överenskommelsen  fastställa
1. enheternas ansvarsområden och relevanta nationella  bestämmelser som ska vara tillämpliga, och
2. sättet att organisera upphandlingsförfarandet,  innefattande ledning, fördelning av varor, tjänster eller  byggentreprenader som ska upphandlas och ingående av  kontrakt.
När enheterna fastställer ansvarsområden och relevanta  nationella bestämmelser som ska vara tillämpliga enligt  första stycket 1, kan
1. ansvarsområdena fördelas till en eller flera av dem,  eller
2. som tillämpliga bestämmelser fastställas den medlemsstats  bestämmelser i vilken minst en av enheterna har sin  hemvist.
15 § Fördelningen av ansvarsområden mellan  upphandlande enheter och tillämpliga nationella bestämmelser  enligt 13 och 14 §§ ska anges i något av  upphandlingsdokumenten.
16 §
En enhet som deltar i en upphandling enligt 12 § och som  anskaffar varor, tjänster eller byggentreprenader från en  annan deltagande enhet ska anses uppfylla sina skyldigheter  enligt denna lag, om någon annan deltagande enhet uppfyller  de skyldigheter som föreskrivs i den lag som ska tillämpas  till följd av en överenskommelse enligt 13 och 14 §§.
Upphandling med en gemensam enhet
17 §
En gemensam enhet som har inrättats av upphandlande  enheter från olika medlemsstater får genomföra  upphandlingar.
En europeisk gruppering för territoriellt samarbete enligt  Europaparlamentets och rådets förordning (EG) nr 1082/2006 av  den 5 juli 2006 om en europeisk gruppering för territoriellt  samarbete (EGTS), i lydelsen enligt Europaparlamentets och  rådets förordning (EU) nr 1302/2013, eller någon annan enhet  som har bildats enligt EU-rätten ska anses vara en gemensam  enhet.
18 §
Vid gemensam upphandling enligt 17 § ska den gemensamma  enhetens behöriga organ besluta om tillämpliga nationella  bestämmelser.
Tillämpliga nationella bestämmelser ska vara bestämmelserna i  en medlemsstat där den gemensamma enheten antingen har sitt  registrerade säte eller bedriver verksamhet.
Ett sådant beslut får antingen gälla tills vidare, om det  fattas när den gemensamma enheten inrättas, eller begränsas  till en viss tidsperiod, till vissa typer av kontrakt eller  till en eller flera enskilda tilldelningar av kontrakt.
8 kap. Elektroniska metoder för upphandling
Dynamiska inköpssystem
Tillämpningsområdet
1 §
En upphandlande enhet får använda ett dynamiskt  inköpssystem för återkommande anskaffning av varor, tjänster  eller byggentreprenader som är allmänt tillgängliga på  marknaden och har egenskaper som tillgodoser den upphandlande  enhetens behov.
Ett dynamiskt inköpssystem ska drivas som en helt elektronisk  process. Det ska ha en bestämd giltighetstid och under den  tiden vara öppet för varje leverantör som uppfyller  kvalificeringskraven enligt 14 kap. 1-3 §§.
2 §
Ett dynamiskt inköpssystem får delas in i kategorier av  varor, tjänster eller byggentreprenader. Kategorierna ska  bestämmas objektivt med hänsyn till egenskaperna hos den  upphandling som ska genomföras inom den berörda kategorin.
Inrättandet av ett dynamiskt inköpssystem
3 §
Vid upphandlingar i ett dynamiskt inköpssystem ska den  upphandlande enheten tillämpa bestämmelserna för selektivt  förfarande. Antalet anbudssökande som får delta i systemet  får dock inte begränsas.
Om enheten har delat in systemet i kategorier av varor,  tjänster eller byggentreprenader, ska kvalificeringskrav  specificeras för varje kategori.
4 §
En upphandlande enhet som inrättar ett dynamiskt  inköpssystem ska informera om detta genom en anbudsinfordran  och ange att den avser ett sådant system. I anbudsinfordran  ska systemets giltighetstid anges.
Om ett dynamiskt inköpssystem delats in i kategorier av  varor, tjänster eller byggentreprenader, ska dessa och vad  som karakteriserar kategorierna anges i annonsen om  upphandling eller i inbjudan att bekräfta intresse.
Om det dynamiska inköpssystemet drivs av en inköpscentral och  får användas av andra upphandlande enheter, ska detta anges i  anbudsinfordran.
Upphandlingsdokumenten
5 §
Av upphandlingsdokumenten ska det framgå
1. de anskaffningar och de kvantiteter som systemet avser,  och
2. nödvändig information om inköpssystemet, den elektroniska  utrustning som används samt tekniska arrangemang och  specifikationer för anslutning.
Den upphandlande enheten ska ge tillgång till  upphandlingsdokumenten enligt 10 kap. 8 § första stycket  under systemets hela giltighetstid.
Ändringar i giltighetstiden
6 §
Den upphandlande enheten ska anmäla ändringar av det  dynamiska inköpssystemets giltighetstid till Europeiska  kommissionen.
Ansökan om att få delta i ett dynamiskt inköpssystem
7 §
En upphandlande enhet ska under det dynamiska  inköpssystemets hela giltighetstid ge leverantörer möjlighet  att ansöka om att få delta i systemet på de villkor som anges  i 3 §.
Enheten ska utvärdera en anbudsansökan med tillämpning av  kvalificeringskrav enligt 14 kap. 1-3 §§ inom 10 arbetsdagar  från mottagandet. När det finns skäl till det får tidsfristen  förlängas till 15 arbetsdagar.
Enheten får förlänga utvärderingsperioden, om ingen inbjudan  att lämna anbud ännu har utfärdats i det dynamiska  inköpssystemet. Ingen inbjudan får utfärdas under  utvärderingsperiodens förlängning. Enheten ska i något av  upphandlingsdokumenten ange den förlängda period som den  avser att tillämpa.
Tidsfrist för anbudsansökningar
8 §
Tidsfristen för att komma in med en anbudsansökan ska  vara minst 30 dagar från den dag då annonsen om upphandling  skickades för publicering eller från den dag då inbjudan att  bekräfta intresse skickades till anbudssökandena. Tidsfristen  får inte vara kortare än 15 dagar.
Inga ytterligare tidsfrister ska gälla för anbudsansökningar  efter det att inbjudan att lämna anbud för den första  upphandlingen enligt det dynamiska inköpssystemet har  skickats.
Underrättelse om beslut om deltagande i ett dynamiskt  inköpssystem
9 §
En upphandlande enhet ska snarast möjligt underrätta en  leverantör om det beslut som har fattats om leverantörens  deltagande i det dynamiska inköpssystemet. Ett beslut att  inte godkänna en leverantör som deltagare ska motiveras.
Inbjudan att lämna anbud
10 §
Den upphandlande enheten ska för varje kontrakt som ska  tilldelas bjuda in alla leverantörer som godkänts som  deltagare i det dynamiska inköpssystemet att lämna anbud.
Om det dynamiska inköpssystemet har delats in i kategorier av  varor, tjänster eller byggentreprenader, ska enheten bjuda in  samtliga leverantörer som godkänts som deltagare inom den  kategori som motsvarar berörd upphandling att lämna anbud.
Tidsfrist för anbud
11 §
Tidsfristen för att komma in med anbud ska vara minst 10  dagar från den dag då inbjudan att lämna anbud enligt 10 §  skickades till berörda leverantörer.
Bestämmelserna i 11 kap. 7 § om tidsfrist för att komma in  med anbud efter överenskommelse får tillämpas.
Tilldelning av kontrakt
12 §
Den upphandlande enheten ska tilldela den leverantör  kontraktet vars anbud är det ekonomiskt mest fördelaktiga på  grundval av de tilldelningskriterier som anges i annonsen om  upphandling, i inbjudan att bekräfta intresse eller i  inbjudan att lämna anbud när anbudsinfordran skett genom en  annons om kvalificeringssystem.
Tilldelningskriterierna får vid behov preciseras i inbjudan  att lämna anbud.
Egen försäkran av leverantörer
13 §
En upphandlande enhet som tillämpar skäl för uteslutning  och kvalificeringskrav i enlighet med 14 kap. 1-3 §§, får när  som helst under det dynamiska inköpssystemets giltighetstid  begära att leverantörer som godkänts som deltagare i  systemet, inom fem arbetsdagar från den dag då begäran  skickades, lämnar in en ny och uppdaterad version av en sådan  egen försäkran som avses i 15 kap. 1 och 2 §§ lagen 
(2016:1145) om offentlig upphandling.
Bestämmelserna i 15 kap. 3-5 §§ lagen om offentlig  upphandling gäller under det dynamiska inköpssystemets hela  giltighetstid.
Lag (2017:348)
.
Administrativ avgift
14 §
Den upphandlande enheten får inte ta ut någon  administrativ avgift av en leverantör som deltar eller vill  delta i systemet.
Elektroniska auktioner
Tillämpningsområdet
15 §
En upphandlande enhet får använda en elektronisk auktion  för att presentera nya lägre priser eller nya värden för  vissa delar av anbuden.
Enheten ska utforma den elektroniska auktionen som en  upprepad elektronisk process.
16 §
En upphandlande enhet får genomföra en elektronisk  auktion som en avslutande del, om innehållet i  upphandlingsdokumenten kan fastställas med tillräcklig grad  av exakthet. Detta gäller vid
1. öppet förfarande,
2. selektivt förfarande,
3. förhandlat förfarande med föregående annonsering,
4. förnyad konkurrensutsättning inom ett ramavtal enligt 7  kap. 4 §, och
5. inbjudan att lämna anbud inom ramen för ett dynamiskt  inköpssystem.
Genomförandet av en elektronisk auktion
17 §
En elektronisk auktion ska möjliggöra en rangordning  utifrån automatiska utvärderingsmetoder och ska grundas på
1. priser eller nya värden på de delar av anbuden som angetts  i upphandlingsdokumenten, när anbuden ska utvärderas på  grundval av bästa förhållandet mellan pris och kvalitet eller  kostnad, eller
2. priser, när anbuden ska utvärderas enbart på grundval av  priset.
Anbuden ska rangordnas med användning av en matematisk  formel. När anbuden ska rangordnas med hänsyn till bästa  förhållandet mellan pris och kvalitet, ska den matematiska  formeln beakta viktningen av de kriterier som fastställts för  att bestämma vilket anbud som är det ekonomiskt mest  fördelaktiga. Om viktningen av kriterierna har angetts i  intervall, ska dessa fastställas till ett bestämt värde. Om  alternativa anbud är tillåtna, ska separata formler ges för  varje anbud.
En elektronisk auktion får genomföras i på varandra följande  etapper.
Upphandlingsdokumenten
18 §
Om en elektronisk auktion kommer att användas, ska den  upphandlande enheten ange det i annonsen om upphandling, i  inbjudan att bekräfta intresse eller, när en annons om  kvalificeringssystem används som anbudsinfordran, i inbjudan  att lämna anbud.
19 §
I upphandlingsdokumenten ska följande uppgifter lämnas  om den elektroniska auktionen:
1. de delar av anbuden som kommer att vara föremål för den  elektroniska auktionen,
2. eventuella gränser för de värden som kan presenteras,  baserade på en bedömning av specifikationerna för det som ska  anskaffas,
3. de uppgifter som kommer att göras tillgängliga för  anbudsgivarna under den elektroniska auktionen och när detta  kommer att ske,
4. nödvändiga uppgifter om genomförandet av den elektroniska  auktionen,
5. de villkor på vilka anbudsgivarna kan lämna anbud,  däribland de minsta skillnaderna mellan anbuden som kan ha  bestämts,
6. nödvändiga uppgifter om den elektroniska utrustning som  ska användas och om anslutningen till denna utrustning, och
7. tidpunkten då den elektroniska auktionen ska avslutas.
Första utvärdering av anbud
20 §
Innan en upphandlande enhet inleder en elektronisk  auktion, ska enheten utvärdera anbuden i enlighet med  tilldelningskriterierna och viktningen av dessa.
Inbjudan att lämna nya priser eller värden
21 §
En anbudsgivare som har lämnat ett godtagbart anbud ska  bjudas in att delta i den elektroniska auktionen genom att  från en viss tidpunkt använda de anslutningssätt som anges i  inbjudan.
Ett anbud är godtagbart om det stämmer överens med de  tekniska specifikationerna och inte är ogiltigt, oacceptabelt  eller olämpligt och om det har lämnats av en anbudsgivare som  uppfyller kvalificeringskraven och inte har uteslutits från  anbudsförfarandet.
Vad som avses med ett olämpligt anbud framgår av 6 kap. 6 §.
22 §
I inbjudan ska den upphandlande enheten informera om  utvärderingen enligt 20 § av anbudsgivarens anbud.
23 §
Inbjudan ska innehålla information om den matematiska  formel som avses i 17 § andra stycket och som ska användas  för att bestämma rangordningen mellan anbuden med hänsyn till  de nya priser eller värden som lämnas under auktionen.
24 §
Den elektroniska auktionen får inte inledas tidigare än  två arbetsdagar efter det att inbjudan har skickats ut.
Upplysningar till anbudsgivarna
25 §
Under en elektronisk auktion ska den upphandlande  enheten lämna alla anbudsgivare tillräckliga upplysningar för  att de vid varje tidpunkt ska ha kännedom om sin plats i  rangordningen.
Enheten får också lämna andra upplysningar om priser eller  värden, under förutsättning att detta har angetts i  upphandlingsdokumenten.
Enheten får lämna upplysningar om antalet deltagare i den  elektroniska auktionen.
Avslutande av en elektronisk auktion
26 §
En elektronisk auktion ska avslutas av den upphandlande  enheten
1. vid den tidpunkt som angetts i upphandlingsdokumenten,
2. när det inte längre lämnas några nya priser eller nya  värden som motsvarar angivna krav på minsta skillnader,  eller
3. när det antal auktionsetapper som angetts i  upphandlingsdokumenten har genomförts.
I det fall som avses i första stycket 2 ska enheten i  upphandlingsdokumenten ha angett hur långt efter det att den  har tagit emot det sista priset eller värdet som den kommer  att avsluta auktionen.
I det fall som avses i första stycket 3 ska tidsplanen för  varje auktionsetapp anges i inbjudan att delta i auktionen.
27 §
När den elektroniska auktionen har avslutats, ska den  upphandlande enheten tilldela kontraktet på grundval av  resultaten av auktionen.
Elektroniska kataloger
Tillämpningsområdet
28 §
En upphandlande enhet får begära att anbud med  elektroniska medel ska lämnas i ett format för att presentera  och strukturera information som är gemensamt för alla  deltagande anbudsgivare och som lämpar sig för elektronisk  behandling (elektronisk katalog).
Anbud som lämnas i form av en elektronisk katalog får  kompletteras med andra handlingar.
Upphandlingsdokumenten
29 §
Av annonsen om upphandling eller inbjudan att bekräfta  intresse ska det framgå om anbud ska eller får
1. lämnas i form av en elektronisk katalog, eller
2. innehålla en elektronisk katalog.
Något av upphandlingsdokumenten ska innehålla nödvändiga  uppgifter om
1. den elektroniska utrustning som används och anslutningen  till denna utrustning, samt
2. format och specifikationer för den elektroniska  katalogen.
Upprättandet av en elektronisk katalog
30 §
En elektronisk katalog ska upprättas av en anbudssökande  eller anbudsgivare enligt specifikationer och format som har  fastställts av den upphandlande enheten. Om en katalog ska  uppdateras enligt 31 § eller 34 § andra stycket, ska dess  format tillåta en sådan uppdatering.
Uppdatering av en elektronisk katalog
31 §
Om ett ramavtal har slutits efter det att anbud har  lämnats i form av en elektronisk katalog eller har innehållit  en sådan får den upphandlande enheten besluta att en förnyad  konkurrensutsättning enligt 7 kap. 4 § ska genomföras med  användning av en elektronisk katalog som uppdateras enligt 
32 §.
Lag (2017:348)
.
32 §
För att uppdatera en elektronisk katalog ska den  upphandlande enheten antingen
1. uppmana varje anbudsgivare att lämna in en uppdaterad  katalog som har anpassats till kraven i det berörda  kontraktet, eller
2. meddela varje anbudsgivare att enheten avser att samla in  uppgifter från den redan inlämnade katalogen för att anpassa  den till kraven i det berörda kontraktet.
En katalog får uppdateras enligt första stycket 2, om detta  har angetts i något av upphandlingsdokumenten för  ramavtalet.
33 §
I ett meddelande enligt 32 § första stycket 2 ska den  upphandlande enheten informera varje anbudsgivare om när den  avser att samla in uppgifter för en uppdaterad elektronisk  katalog och ge anbudsgivaren möjlighet att avböja en sådan  uppgiftsinsamling. Meddelandet ska lämnas så lång tid före  den planerade uppgiftsinsamlingen att anbudsgivaren får  skälig tid för att ta ställning till den.
Innan enheten tilldelar ett kontrakt med utgångspunkt i  uppgifter i en elektronisk katalog som enheten har  uppdaterat, ska den ge varje anbudsgivare möjlighet att  kontrollera att det på så sätt upprättade anbudet inte  innehåller några fel.
Elektroniska kataloger vid dynamiska inköpssystem
34 §
Vid upphandling inom ett dynamiskt inköpssystem ska en  leverantör på begäran av den upphandlande enheten lämna anbud  som har form av en elektronisk katalog eller innehåller en  sådan.
Enheten får, om den har begärt att leverantörer till ansökan  om att få delta i det dynamiska inköpssystemet bifogar en  elektronisk katalog, besluta att upphandlingen ska genomföras  med användning av elektroniska kataloger som uppdateras med  tillämpning av bestämmelserna i 32 § första stycket 2 och  andra stycket samt 33 §.
9 kap. Tekniska krav
Tekniska specifikationer
Vad som anges i de tekniska specifikationerna
1 §
De tekniska egenskaper som varan, tjänsten eller  byggentreprenaden ska ha ska anges som tekniska  specifikationer. Specifikationerna ska ingå i något av  upphandlingsdokumenten. De ska vara utformade på något av de  sätt som anges i 3-5 §§ förutsatt att det inte står i strid  med tvingande tekniska regler.
De egenskaper som specificeras får också avse
1. processen eller metoden för att producera eller  tillhandahålla varan, tjänsten eller byggentreprenaden, eller
2. en process som avser ett annat skede i varans, tjänstens  eller byggnadsverkets livscykel.
Andra stycket gäller också när de egenskaper som avses inte  är egenskaper hos den berörda varan, tjänsten,  byggentreprenaden eller det berörda byggnadsverket.  Egenskaperna måste dock ha anknytning till det som ska  anskaffas.
I de tekniska specifikationerna får det också anges om  överlåtelse av immateriella rättigheter kommer att krävas.
När det som anskaffas ska användas av fysiska personer
2 §
När det som anskaffas ska användas av fysiska personer  ska de tekniska specifikationerna bestämmas med beaktande av  samtliga användares behov, däribland tillgängligheten för  personer med funktionsnedsättning.
Undantag får göras endast om det finns särskilda skäl.
Om Europeiska unionen i en rättsakt har antagit obligatoriska  krav på tillgänglighet, ska de tekniska specifikationer som  avses i första stycket bestämmas med hänvisning till den  rättsakten.
Tekniska specifikationer i form av prestanda- eller  funktionskrav
3 §
En upphandlande enhet får ange de tekniska  specifikationerna som prestanda- eller funktionskrav. I  prestanda- eller funktionskrav kan miljöegenskaper ingå.  Kraven ska vara utformade så att det klart framgår vad som  ska anskaffas.
En upphandlande enhet får tillåta att en leverantör åberopar  sådana standarder och bedömningar som avses i 4 § för att  visa att kraven enligt första stycket är uppfyllda.
Tekniska specifikationer i form av hänvisningar till  standarder och bedömningar
4 §
Om de tekniska specifikationerna inte anges som  prestanda- eller funktionskrav, ska de hänvisa till  standarder och bedömningar, och i fallande prioritetsordning  till
1. svensk standard som stämmer överens med europeisk  standard,
2. europeisk teknisk bedömning,
3. gemensam teknisk specifikation,
4. internationell standard,
5. annat tekniskt referenssystem som utarbetats av europeiska  standardiseringsorgan, eller
6. annan svensk standard, svenskt tekniskt godkännande eller,  i fråga om en byggentreprenad eller användning av en vara,  svensk teknisk specifikation för projektering, beräkning och  utförande.
Varje hänvisning som avses i första stycket ska följas av  orden "eller likvärdig".
Tekniska specifikationer som kombinerar prestanda- och  funktionskrav med standarder och bedömningar
5 §
En upphandlande enhet får ange de tekniska  specifikationerna som prestanda- eller funktionskrav enligt 3 
§ i fråga om vissa egenskaper och med hänvisning till  standarder och bedömningar enligt 4 § i fråga om andra  egenskaper.
Uppgifter och hänvisningar som inte får ingå i tekniska  specifikationer
6 §
Om det leder till att vissa leverantörer gynnas eller  missgynnas, får de tekniska specifikationerna inte innehålla  hänvisningar till
1. ett fabrikat, ett ursprung eller ett framställningssätt  som karakteriserar varor eller tjänster som tillhandahålls av  en viss leverantör,
2. varumärke, patent eller typ,
3. ursprung, eller
4. tillverkning.
Sådana hänvisningar får dock förekomma om det motiveras av  det som ska anskaffas eller det annars inte är möjligt att  beskriva det som ska anskaffas tillräckligt tydligt. En sådan  hänvisning ska följas av orden "eller likvärdigt".
Likvärdiga lösningar
7 §
En upphandlande enhet som i enlighet med 3 § anger de  tekniska specifikationerna som prestanda- eller  funktionskrav, får inte förkasta ett anbud som avser en vara,  tjänst eller byggentreprenad som motsvarar de standarder  eller bedömningar som anges i 4 § första stycket 1-5 eller  likvärdiga standarder eller bedömningar.
Första stycket gäller endast om
1. den åberopade standarden eller bedömningen avser de  prestanda- eller funktionskrav som enheten har angett, och
2. anbudsgivaren visar att varan, tjänsten eller  byggentreprenaden uppfyller de angivna kraven.
8 §
Om en upphandlande enhet ställer krav genom att hänvisa  till standard eller bedömning enligt 4 §, får den inte  förkasta ett anbud endast på grund av att en vara, tjänst  eller byggentreprenad inte motsvarar denna standard eller  bedömning om det i anbudet visas att de föreslagna  lösningarna uppfyller kraven på ett likvärdigt sätt.
Utredning om överensstämmelse
9 §
En upphandlande enhet får som bevis för överensstämmelse  med kraven i de tekniska specifikationerna,  tilldelningskriterierna enligt 16 kap. eller villkoren för  fullgörande av kontraktet enligt 17 kap., kräva att  leverantören ska uppvisa en provningsrapport eller ett intyg  från ett organ för bedömning av överensstämmelse. Detta organ  ska vara ackrediterat för denna uppgift i enlighet med  Europaparlamentets och rådets förordning (EG) nr 765/2008 av  den 9 juli 2008 om krav för ackreditering och upphävande av  förordning (EEG) nr 339/93, i lydelsen enligt  Europaparlamentets och rådets förordning (EU) 2019/1020.
Lag (2022:1139)
.
10 §
Om en upphandlande enhet kräver en provningsrapport  eller ett intyg som ska vara utfärdat av ett visst organ för  bedömning av överensstämmelse, ska den också godta en  provningsrapport eller ett intyg från ett likvärdigt organ.
11 §
När en leverantör inte inom den angivna tidsfristen kan  få tillgång till en provningsrapport eller ett intyg som  avses i 9 eller 10 § och detta inte beror på leverantören  eller något förhållande på leverantörens sida, ska den  upphandlande enheten godta annan lämplig utredning. Denna  utredning ska visa att varan, tjänsten eller  byggentreprenaden uppfyller kraven i de tekniska  specifikationerna, tilldelningskriterierna eller villkoren  för fullgörande av kontraktet.
Tillhandahållande av tekniska specifikationer
12 §
En upphandlande enhet ska på begäran tillhandahålla en  leverantör de tekniska specifikationer som enheten  regelbundet använder i sina upphandlingar eller  förhandsannonser. Specifikationerna ska tillhandahållas med  elektroniska medel som ger fri, direkt, fullständig och  kostnadsfri tillgång till dem. Om sådan tillgång inte kan ges  till vissa specifikationer ska de tillhandahållas på något  annat sätt.
Om de tekniska specifikationerna har angetts i handlingar som  är tillgängliga för leverantören med elektroniska medel som  ger fri, direkt, fullständig och kostnadsfri tillgång, är det  tillräckligt att enheten hänvisar till dessa handlingar.
Märkning
13 §
Med märkning avses alla dokument, certifikat eller intyg  som bekräftar att varor, tjänster, byggentreprenader eller  processer eller berörda förfaranden uppfyller vissa krav.
14 §
En upphandlande enhet får i de tekniska  specifikationerna, tilldelningskriterierna eller villkoren  för fullgörande av kontraktet kräva en viss märkning som  bevis för att varan, tjänsten eller byggentreprenaden  motsvarar de egenskaper som krävs, om
1. kraven för märkningen endast rör kriterier som har  anknytning till det som ska anskaffas,
2. kraven för märkningen är lämpliga för att definiera  egenskaperna hos den vara, tjänst eller byggentreprenad som  ska anskaffas,
3. kraven för märkningen grundas på objektivt kontrollerbara  och icke-diskriminerande kriterier,
4. märkningen har antagits genom ett öppet och transparent  förfarande i vilket samtliga berörda kan delta,
5. märkningen är tillgänglig för alla berörda, och
6. kraven för märkningen fastställs av ett organ som den som  ansöker om märkningen inte har ett avgörande inflytande  över.
Om en upphandlande enhet inte kräver att det som ska  anskaffas har alla egenskaper som krävs av en märkning, ska  den ange vilka krav för märkningen som ska uppfyllas.
Om en märkning uppfyller villkoren i första stycket 3-6, men  kraven för märkningen även rör kriterier som inte har  anknytning till det som anskaffas, får den upphandlande  enheten inte kräva märkningen för varan, tjänsten eller  byggentreprenaden. Enheten får dock fastställa de tekniska  specifikationerna genom hänvisningar till sådana detaljerade  specifikationer för märkningen som har anknytning till det  som ska anskaffas.
15 §
En upphandlande enhet som kräver en viss märkning enligt 
14 § ska godta en annan märkning om kraven för den märkningen  är likvärdiga med kraven för den angivna märkningen.
16 §
När en leverantör inte inom den angivna tidsfristen haft  möjlighet att få tillgång till den märkning som den  upphandlande enheten kräver eller en likvärdig märkning och  detta inte beror på leverantören eller något förhållande på  leverantörens sida, ska den upphandlande enheten godta annan  lämplig utredning. Denna utredning ska visa att varan,  tjänsten eller byggentreprenaden uppfyller kraven för den  angivna märkningen eller, i de fall som anges i 14 § andra  stycket, de särskilt angivna kraven för märkningen.
Anbud med alternativa utföranden
17 §
En upphandlande enhet får tillåta eller kräva att  anbudsgivare lämnar anbud med utföranden som avviker från dem  som enheten har angett. Ett sådant anbud med alternativt  utförande får beaktas endast om enheten i annonsen angett om  den tillåter eller kräver sådana anbud.
18 §
En upphandlande enhet som tillåter eller kräver anbud  som avses i 17 § ska i upphandlingsdokumenten ange
1. vilka minimikrav som gäller för anbud,
2. vilka särskilda villkor som gäller redovisningen av  anbuden, och
3. om anbud med ett alternativt utförande får lämnas endast  tillsammans med ett anbud som utgår från samma utförande som  enheten har angett.
Anbud med alternativa utföranden får beaktas endast om de  uppfyller minimikraven.
19 §
Vid tilldelning av varu- eller tjänstekontrakt får en  upphandlande enhet som har tillåtit eller krävt anbud med  alternativa utföranden inte förkasta ett sådant anbud enbart  på grund av att det, om det antas, skulle bli ett  tjänstekontrakt i stället för ett varukontrakt eller ett  varukontrakt i stället för ett tjänstekontrakt.
10 kap. Annonsering av upphandling och inbjudan till  anbudssökande
Annonsering
Anbudsinfordran
1 §
En upphandlande enhet ska genom en anbudsinfordran  informera om sin avsikt att tilldela ett kontrakt eller ingå  ett ramavtal.
En anbudsinfordran ska göras genom en annons om upphandling.  En anbudsinfordran får dock, i de fall som regleras i 2 §,  göras genom en förhandsannons och, i de fall som regleras i 4 
§, göras genom en annons om kvalificeringssystem.
Särskilda regler om upphandling utan föregående annonsering  finns i 6 kap. 5-12 §§.
Förhandsannons som anbudsinfordran
2 §
En upphandlande enhet får använda en förhandsannons som  anbudsinfordran när upphandling ska genomföras med selektivt  förfarande eller förhandlat förfarande med föregående  annonsering.
Lag (2021:1111)
.
Förhandsannons för att informera om planerade upphandlingar
3 §
En upphandlande enhet får i en förhandsannons informera  om planerade upphandlingar.
Bestämmelser om förkortade tidsfrister efter en sådan  förhandsannonsering finns i 11 kap. 5 §.
Annons om kvalificeringssystem
4 §
När en upphandlande enhet upprättar ett  kvalificeringssystem enligt 14 kap. 4 § ska enheten i en  annons upplysa om detta.
Efterannons om resultatet av en upphandling
5 §
En upphandlande enhet som har tilldelat ett kontrakt eller  ingått ett ramavtal ska skicka en efterannons om  upphandlingsresultatet senast 30 dagar efter det att avtalet  eller ramavtalet ingicks. En enhet som tilldelat kontrakt  enligt ett dynamiskt inköpssystem ska skicka en efterannons  senast 30 dagar efter tilldelningen av varje kontrakt.
Trots första stycket får enheten vid tilldelning av kontrakt  enligt ett dynamiskt inköpssystem samla efterannonserna  kvartalsvis. I sådana fall ska de samlade annonserna skickas  senast 30 dagar efter utgången av varje kvartal.
Första stycket gäller inte för tilldelning av kontrakt som  görs med stöd av ett ramavtal som ingåtts i enlighet med denna  lag.
Lag (2021:1111)
.
Annons om tilldelning av kontrakt utan föregående  annonsering
6 §
En upphandlande enhet som avser att tilldela ett kontrakt  genom förhandlat förfarande utan föregående annonsering  enligt 6 kap. 5-12 §§ får informera om sin avsikt genom en  annons.
Publicering av annonser
6 a §
Annonser enligt detta kapitel ska publiceras i en  annonsdatabas som är registrerad enligt lagen (2019:668) om  upphandlingsstatistik.
Lag (2019:671)
.
Bemyndigande
7 §
Regeringen får meddela föreskrifter om innehållet i och  offentliggörandet av annonser enligt detta kapitel.
Elektronisk tillgång till upphandlingsdokumenten
8 §
Den upphandlande enheten ska vid annonsering om  upphandling och förhandsannonsering med elektroniska medel ge  fri, direkt, fullständig och kostnadsfri tillgång till  upphandlingsdokumenten från den dag då annonsen publiceras.  Den internetadress där dokumenten finns tillgängliga ska  anges i annonsen.
Om anbudsinfordran utgörs av en annons om  kvalificeringssystem, ska fri, direkt, fullständig och  kostnadsfri tillgång till upphandlingsdokumenten ges med  elektroniska medel så snart som möjligt och senast från och  med den dag då inbjudan att lämna anbud eller att förhandla  skickas till de utvalda anbudssökandena. Den internetadress  där dokumenten finns tillgängliga ska anges i annonsen eller  inbjudan.
Om enheten inte kan ge tillgång till något  upphandlingsdokument enligt första stycket, ska enheten i  annonsen upplysa om hur leverantörerna kan få tillgång till  dokumentet på något annat sätt. Om enheten inte kan ge  tillgång till något upphandlingsdokument enligt andra stycket  vid annonsering om kvalificeringssystem, ska enheten lämna  sådana upplysningar i något av upphandlingsdokumenten.
Inbjudan till anbudssökande
Skriftlig inbjudan att bekräfta intresse efter  förhandsannonsering
9 §
Om en förhandsannons har använts som anbudsinfordran, ska  den upphandlande enheten vid ett och samma tillfälle skicka  en skriftlig inbjudan till samtliga anbudssökande att  bekräfta sitt intresse. Först när enheten har fått veta vilka  anbudssökande som fortfarande är intresserade, får den ange  vilka leverantörer som ska få lämna anbud eller delta i  förhandlingar.
Den upphandlande enheten ska med elektroniska medel ge  anbudssökandena fri, direkt, fullständig och kostnadsfri  tillgång till upphandlingsdokumenten. Den internetadress där  dokumenten finns tillgängliga ska anges i inbjudan att  bekräfta intresse. Om enheten inte kan göra ett  upphandlingsdokument tillgängligt med elektroniska medel och  dokumentet inte heller har gjorts tillgängligt på något annat  sätt, ska det bifogas inbjudan.
En inbjudan ska dessutom innehålla
1. uppgift om art och mängd av det som ska upphandlas, option  på ytterligare avtal och om möjligt beräknad tidsfrist för  optionen samt, när det gäller avtal som kan förnyas, art och  mängd och, om möjligt, beräknad tidpunkt för kommande  annonser om upphandling av varor, tjänster eller  byggentreprenader,
2. uppgift om huruvida selektivt förfarande eller förhandlat  förfarande med föregående annonsering ska användas,
3. uppgift om dag för leverans av varor eller för påbörjande  eller avslutande av tjänsterna eller byggentreprenaderna,
4. uppgift om adress till den upphandlande enheten,
5. uppgift om ekonomiska eller tekniska krav, ekonomiska  garantier och upplysningar som krävs från leverantörer,
6. uppgift om huruvida ett varukontrakt avser köp, leasing,  hyra eller hyrköp eller en kombination av dessa,
7. uppgift om tilldelningskriterier samt kriteriernas  inbördes vikt eller prioritetsordning, om detta inte  redovisas i något annat upphandlingsdokument, och
8. övriga uppgifter av betydelse för upphandlingen.
Skriftlig inbjudan att lämna anbud, att förhandla eller att  delta i dialog
10 §
Vid selektivt förfarande, förhandlat förfarande med  föregående annonsering, konkurrenspräglad dialog och  förfarande för inrättande av innovationspartnerskap ska den  upphandlande enheten vid ett och samma tillfälle skicka en  skriftlig inbjudan till samtliga utvalda anbudssökande att  lämna anbud, att förhandla eller, vid konkurrenspräglad  dialog, att delta i dialogen.
Den upphandlande enheten ska med elektroniska medel ge de  utvalda anbudssökandena fri, direkt, fullständig och  kostnadsfri tillgång till upphandlingsdokumenten. Den  internetadress där dokumenten finns tillgängliga ska anges i  inbjudan att lämna anbud, att förhandla eller att delta i  dialog. Om enheten inte kan göra ett upphandlingsdokument  tillgängligt med elektroniska medel och dokumentet inte  heller har gjorts tillgängligt på något annat sätt, ska det  bifogas inbjudan.
En inbjudan ska dessutom innehålla
1. uppgift om tidsfristen för att begära kompletterande  upplysningar enligt 12 kap. 11 §,
2. uppgift om sista dag för att ta emot anbud samt till  vilken adress anbudet ska skickas och på vilket eller vilka  språk det ska skrivas, eller, vid konkurrenspräglad dialog,  uppgift om dag och plats för dialogens början samt om det  eller de språk som ska användas,
3. en hänvisning till den annons som använts som  anbudsinfordran,
4. uppgift om de handlingar som ska bifogas,
5. uppgift om tilldelningskriterier, om de inte redovisas i  en annons om kvalificeringssystem som används som  anbudsinfordran,
6. uppgift om tilldelningskriteriernas inbördes vikt eller  prioritetsordning, om detta inte redovisas i något annat  upphandlingsdokument, och
7. övriga uppgifter av betydelse för upphandlingen.
Anbudets giltighetstid
11 §
En upphandlande enhet ska vid öppet förfarande i  annonsen om upphandling ange den tid som en anbudsgivare ska  vara bunden av sitt anbud. Vid selektivt förfarande,  förhandlat förfarande med föregående annonsering,  konkurrenspräglad dialog och förfarande för inrättande av  innovationspartnerskap ska enheten ange denna uppgift i en  annons som används som anbudsinfordran, i en inbjudan att  bekräfta intresse eller i en inbjudan att lämna anbud, att  förhandla eller att delta i dialog.
En underrättelse enligt 12 kap. 12 § första stycket eller  upplysningar enligt 12 kap. 13 § innebär inte att ett anbud  förfaller.
11 kap. Tidsfrister för anbudsansökningar och anbud
Förhållanden som ska beaktas när tidsfrister bestäms
1 §
När tidsfrister för att komma in med anbudsansökningar  och anbud bestäms av den upphandlande enheten, ska särskild  hänsyn tas till hur komplicerad upphandlingen är och hur lång  tid leverantörerna kan antas behöva för att utarbeta  anbudsansökningarna eller anbuden. Om anbud inte kan lämnas  annat än efter ett besök på plats, ska tiden vara så lång att  alla leverantörer kan få kännedom om all information som  behövs för att utarbeta ett anbud.
Vid bestämning av tidsfrister enligt första stycket ska dock  bestämmelserna i detta kapitel iakttas.
Tidsfrist vid öppet förfarande
2 §
Vid öppet förfarande ska tidsfristen för att komma in med  anbud vara minst 35 dagar från den dag då annonsen om  upphandling skickades för publicering.
Första stycket gäller om inte något annat följer av 5-10 
§§.
Tidsfrist för anbudsansökningar
3 §
Vid selektivt förfarande, förhandlat förfarande med  föregående annonsering, konkurrenspräglad dialog och  förfarande för inrättande av innovationspartnerskap ska  tidsfristen för att komma in med anbudsansökningar vara minst 
15 dagar från den dag då annonsen om upphandling skickades  för publicering eller, när en förhandsannons har använts som  anbudsinfordran, från den dag då inbjudan att bekräfta  intresse skickades till anbudssökandena.
Tidsfrister vid upphandling enligt ett dynamiskt inköpssystem
4 §
I 8 kap. 8 och 11 §§ finns bestämmelser om tidsfrister  för anbudsansökningar och anbud vid upphandling enligt ett  dynamiskt inköpssystem.
Förkortad tidsfrist efter förhandsannonsering
5 §
Om den upphandlande enheten har förhandsannonserat vid  öppet förfarande, får tidsfristen för att komma in med anbud  bestämmas till minst 15 dagar från den dag då annonsen om  upphandling skickades för publicering.
En tidsfrist får förkortas enligt första stycket endast om  förhandsannonsen
1. innehöll de uppgifter som anges i bilaga VI del A  avsnitten I och II till direktiv 2014/25/EU, i den mån  uppgifterna fanns att tillgå när förhandsannonsen  publicerades, och
2. skickades för publicering minst 35 dagar men högst 12  månader före den dag då annonsen om upphandling skickades för  publicering.
Förkortad tidsfrist vid elektroniska anbud
6 §
Om den upphandlande enheten tillåter att anbuden skickas  in elektroniskt vid öppet förfarande, får tidsfristen enligt 
2 § bestämmas till minst 30 dagar.
Tidsfrist för anbud efter överenskommelse
7 §
Vid selektivt förfarande och förhandlat förfarande med  föregående annonsering får den upphandlande enheten bestämma  tidsfristen för att komma in med anbud till en gemensam tid  som har överenskommits med de utvalda anbudssökandena.
Om en sådan överenskommelse inte nås, ska tidsfristen vara  minst 10 dagar från den dag då inbjudan att lämna anbud  skickades till anbudssökandena.
Förlängning av tidsfristen för anbud
8 §
Tidsfristen för att komma in med anbud ska förlängas så  att alla leverantörer ska kunna få kännedom om all den  information som behövs för att utarbeta ett anbud, om
1. kompletterande upplysningar inte lämnas inom de  tidsfrister som anges i 12 kap. 11 §, eller
2. väsentliga ändringar görs i upphandlingsdokumenten.
9 §
Tidsfristen för att komma in med anbud ska förlängas med  fem dagar, om den upphandlande enheten inte med elektroniska  medel ger fri, direkt, fullständig och kostnadsfri tillgång  till upphandlingsdokumenten
1. från den dag då en annons om upphandling eller en  förhandsannons publiceras,
2. från och med den dag då en inbjudan att bekräfta intresse  skickas till anbudssökandena, eller
3. från och med den dag då en inbjudan att lämna anbud eller  att förhandla skickas till de utvalda anbudssökandena, om  anbudsinfordran utgörs av en annons om kvalificeringssystem.
Första stycket gäller inte om tidsfristen anges efter en  överenskommelse enligt 7 § första stycket eller förkortas vid  ett påskyndat förfarande enligt 10 §.
Påskyndat förfarande
10 §
Om det på grund av tidsbrist inte är möjligt att  tillämpa den tidsfrist för anbud vid öppet förfarande som  anges i 2 eller 6 §, får tidsfristen bestämmas till minst 15  dagar från den dag då annonsen om upphandling skickades för  publicering.
12 kap. Kommunikation, information till leverantörer och  dokumentation
Kommunikation
Kommunikation med allmänt tillgängliga elektroniska medel
1 §
En upphandlande enhet och en leverantör ska använda  elektroniska medel när de kommunicerar med varandra under en  upphandling. Enheten ska anvisa de elektroniska medel som ska  användas.
Elektroniska medel som avses i första stycket ska vara  icke-diskriminerande och allmänt tillgängliga. Medlen ska  vara möjliga att använda tillsammans med sådan maskin- och  programvara samt sådan annan utrustning som används i  allmänhet.
I 2-5 §§ finns bestämmelser om undantag från skyldigheten att  kommunicera med allmänt tillgängliga elektroniska medel.
Kommunikation med andra medel
2 §
En upphandlande enhet får vid behov anvisa leverantörerna  ett lämpligt elektroniskt medel för kommunikation trots att  medlet inte uppfyller kraven enligt 1 § andra stycket.  Enheten ska i sådana fall erbjuda kostnadsfri tillgång till  det elektroniska medlet.
3 §
Om det på grund av upphandlingens beskaffenhet inte är  möjligt att använda något elektroniskt medel som uppfyller  kraven enligt 1 § andra stycket, får en upphandlande enhet  använda eller anvisa andra medel för kommunikation.
Om förutsättningen enligt första stycket gäller en del av  upphandlingen, får enheten använda eller anvisa andra medel  för kommunikation endast i den delen.
4 §
En upphandlande enhet får använda eller anvisa andra  medel för kommunikation än sådana elektroniska medel som  avses i 1 § i den utsträckning det är nödvändigt på grund  av 1. säkerhetsbrister i allmänt tillgängliga tjänster för  elektronisk kommunikation,
2. brister i informationssäkerheten hos enheten, eller
3. den särskilt känsliga karaktären hos de uppgifter som ska  lämnas.
Möjligheten att använda eller anvisa andra medel för  kommunikation än elektroniska gäller endast om ett  tillräckligt skydd för uppgifterna inte kan ges genom  användning av elektroniska medel som avses i 2 §.
5 §
Muntlig kommunikation får användas under en upphandling,  om kommunikationen inte avser de väsentliga delarna av  upphandlingen och den upphandlande enheten dokumenterar  sådana uppgifter från kommunikationen som är av betydelse för  upphandlingen. Muntlig kommunikation får dock inte användas  vid upphandling enligt ett dynamiskt inköpssystem.
Information om användning av elektroniska medel
6 §
En upphandlande enhet ska se till att information om de  specifikationer som är nödvändiga för elektronisk inlämning  av anbudsansökningar och anbud, inbegripet kryptering och  tidsstämpling, finns tillgänglig för alla berörda.
Avancerad elektronisk underskrift
7 §
En upphandlande enhet får kräva att elektroniska  anbudsansökningar och anbud ska vara försedda med en sådan  avancerad elektronisk underskrift som avses i artikel 3 i  Europaparlamentets och rådets förordning (EU) nr 910/2014 av  den 23 juli 2014 om elektronisk identifiering och betrodda  tjänster för elektroniska transaktioner på den inre marknaden  och om upphävande av direktiv 1999/93/EG, i den ursprungliga  lydelsen.
Säkerhet vid elektronisk kommunikation
8 §
En upphandlande enhet ska se till att kommunikation med  elektroniska medel under en upphandling sker på ett säkert  sätt med hänsyn till de risker som är förknippade med olika  skeden av upphandlingen.
Enheten ska ha sådan utrustning att den på ett säkert sätt  elektroniskt kan ta emot och fastställa exakt tidpunkt för  mottagande av anbudsansökningar och anbud samt ritningar och  planer i projekttävlingar. Utrustningen ska vara försedd med  sådana säkerhetsanordningar att det inom rimliga gränser kan  säkerställas att
1. ingen har tillträde till de uppgifter som överförts  elektroniskt före utgången av den fastställda tidsfristen,
2. bara behöriga personer därefter kan få tillgång till  uppgifterna, och
3. det går att spåra om någon obehörig har tagit del av  uppgifterna.
Regeringen kan med stöd av 8 kap. 7 § regeringsformen meddela  närmare föreskrifter om säkerhetsanordningarna.
Hantering av uppgifter i ett upphandlingsärende
9 §
Kommunikation och lagring av uppgifter i ett  upphandlingsärende ska ske på ett sådant sätt att uppgifterna  inte förvanskas.
Öppnande av anbudsansökningar och anbud
10 §
En upphandlande enhet får inte ta del av innehållet i  anbudsansökningarna och anbuden förrän tidsfristen för  anbudsansökningar respektive anbud har gått ut.
Anbud ska öppnas samtidigt och så snart som möjligt efter  anbudstidens utgång vid en förrättning där minst två personer  som utsetts av den upphandlande enheten ska delta. Anbuden  ska föras upp i en förteckning, som ska bestyrkas av dem som  deltar i förrättningen. På begäran av en anbudsgivare ska  dessutom en person som är utsedd av en handelskammare  närvara. Kostnaderna för detta ska betalas av den som  framställt begäran.
Information till leverantörer
Kompletterande upplysningar
11 §
En upphandlande enhet ska på begäran av en leverantör  lämna kompletterande upplysningar om upphandlingsdokumenten  senast sex dagar före angiven sista dag för anbud, förutsatt  att upplysningarna har begärts i god tid. Upplysningarna ska  lämnas skriftligen till alla leverantörer som deltar i  upphandlingsförfarandet.
Vid ett påskyndat förfarande enligt 11 kap. 10 § ska  kompletterande upplysningar lämnas senast fyra dagar före  angiven sista dag för anbud.
Underrättelse om beslut
12 §
En upphandlande enhet ska snarast möjligt skriftligen  underrätta anbudssökandena och anbudsgivarna om de beslut som  har fattats om att tilldela ett kontrakt eller att ingå ett  ramavtal. Underrättelsen ska innehålla skälen för beslutet  och uppgift om den period under vilken avtal enligt 20 kap. 1 
§ inte får ingås (avtalsspärr).
En skriftlig underrättelse ska snarast möjligt lämnas till  anbudssökandena och anbudsgivarna även när enheten beslutar  att avbryta en upphandling efter anbudsinfordran samt vid  beslut att göra om en upphandling. I underrättelsen ska  skälen för beslutet anges.
Upplysningar på begäran av en leverantör
13 §
En upphandlande enhet ska till den anbudssökande eller  anbudsgivare som begär det lämna upplysningar om skälen för  att leverantörens ansökan har avslagits eller anbud  förkastats.
En upphandlande enhet ska på begäran av en anbudsgivare som  har lämnat ett godtagbart anbud lämna upplysningar om
1. utformningen av och de relativa fördelarna med det valda  anbudet samt namnet på den anbudsgivare som tilldelats  kontraktet eller parterna i ramavtalet, och
2. i förekommande fall hur förhandlingarna eller dialogen med  anbudsgivarna har fortlöpt.
Upplysningar enligt första och andra styckena ska lämnas  snarast möjligt och senast inom 15 dagar från det att en  skriftlig begäran kom in.
Dokumentation
Dokumentationsplikt
14 §
En upphandlande enhet ska löpande dokumentera  genomförandet av en upphandling. Dokumentationen ska vara  tillräcklig för att enheten ska kunna motivera sina beslut  under upphandlingens samtliga skeden.
Dokumentationen eller huvuddragen i den ska på begäran skickas  till Europeiska kommissionen eller den tillsynsmyndighet som  avses i 21 kap. 1 §.
Dokumentationen ska vara slutförd senast 30 dagar efter att  den upphandlande enheten har ingått avtal eller fattat beslut  om att avbryta upphandlingen.
Lag (2023:816)
.
Information om upphandlingsförfaranden
15 §
En upphandlande enhet ska bevara lämplig information om  varje kontrakt som tilldelas, ramavtal som ingås och dynamiskt  inköpssystem som inrättas.
Informationen som bevaras ska vara tillräcklig för att vid ett  senare tillfälle kunna motivera beslut om
1. kvalificering, uteslutning och urval av leverantörer samt  tilldelning av kontrakt,
2. användning av förhandlat förfarande utan föregående  annonsering,
3. tillämpning av bestämmelserna i 3 kap. om att viss  upphandling ska undantas från lagens tillämpningsområde, och
4. att godkänna inlämning av anbud med andra medel än  elektroniska.
Informationen eller huvuddragen i den ska på begäran skickas  till Europeiska kommissionen eller den tillsynsmyndighet som  avses i 21 kap. 1 §.
Informationen ska finnas tillgänglig senast 30 dagar efter att  den upphandlande enheten har ingått avtal eller fattat beslut  om att avbryta upphandlingen.
Lag (2023:816)
.
Bevarande av handlingar
16 §
I arkivlagen (1990:782) finns bestämmelser om  myndigheters och vissa andra organs arkiv. För en  upphandlande enhet som inte omfattas av arkivlagen gäller  andra och tredje styckena.
När en upphandling har avslutats ska en upphandlande enhet på  betryggande sätt förvara anbudsansökningar och anbud med  tillhörande beskrivningar, modeller och ritningar samt  anbudsförteckningar, sammanställningar, sådana dokument som  avses i 14 och 15 §§ och liknande handlingar. Handlingarna  ska bevaras minst fyra år från den dag då kontraktet  tilldelades.
En upphandlande enhet ska även bevara det kontrakt eller det  ramavtal som har ingåtts efter upphandling enligt denna lag.  Kontraktet eller ramavtalet ska bevaras åtminstone under sin  löptid.
Tillgång till kontrakt
17 §
I 2 kap. tryckfrihetsförordningen finns bestämmelser om  allmänna handlingars offentlighet. För en upphandlande enhet  som är en upphandlande myndighet och som inte ska tillämpa de  bestämmelserna gäller 18-24 §§.
Lag (2022:779)
.
18 §
En upphandlande enhet som är en upphandlande myndighet  ska på begäran av en berörd leverantör lämna ut en kopia  eller en utskrift av ett kontrakt som bevaras enligt 16 §  tredje stycket och som ingåtts till ett värde av minst
1. 1 000 000 euro för varu- eller tjänstekontrakt, och
2. 10 000 000 euro för byggentreprenadkontrakt.
19 §
En uppgift i ett kontrakt om affärs- eller  driftförhållanden i leverantörens eller den upphandlande  enhetens rörelse som hålls hemlig och vars röjande är ägnat  att medföra skada för någon av dem i konkurrenshänseende, får  inte lämnas ut.
En uppgift i ett kontrakt som lämnar eller kan bidra till  upplysning om en säkerhets- eller bevakningsåtgärd hos den  upphandlande enheten får inte lämnas ut, om det kan antas  innebära att syftet med åtgärden motverkas.
20 §
En begäran om att få tillgång till ett kontrakt ska  behandlas skyndsamt.
Vid handläggningen av ett ärende om att lämna ut ett  kontrakt, ska den upphandlande enheten tillämpa  bestämmelserna om motivering av beslut och om underrättelse  om innehållet i beslut och hur ett överklagande går till i 
32-34 §§ förvaltningslagen (2017:900).
Lag (2018:860)
.
21 §
En upphandlande enhet får inte ta betalt för att lämna  ut en kopia eller en utskrift av ett kontrakt, om kopian  eller utskriften omfattar färre än tio sidor. För en kopia  eller en utskrift som omfattar tio sidor får enheten ta högst 
50 kronor. För varje sida därutöver får enheten ta högst 2  kronor.
Om enheten får ta betalt för en kopia eller en utskrift  enligt första stycket, får enheten även ta ut ersättning  för 1. portokostnad om försändelsen väger mer än 50 gram,  och
2. postförskottsavgift eller annan särskild kostnad för att  med post, bud eller annan liknande förmedling sända kopian  eller utskriften till mottagaren.
22 §
Ett beslut att inte lämna ut ett kontrakt eller  uppgifter i ett kontrakt får överklagas till den  förvaltningsrätt i vars domkrets den upphandlande enheten har  sin hemvist.
Prövningstillstånd krävs vid överklagande till kammarrätten.
23 §
Om ett beslut att inte lämna ut ett kontrakt eller  uppgifter i ett kontrakt överklagas, ska den upphandlande  enheten vara den enskildes motpart sedan handlingarna i  ärendet har överlämnats till domstolen.
24 §
Mål om att lämna ut kontrakt eller uppgifter i kontrakt  ska handläggas skyndsamt.
Lag (2022:779)
.
13 kap. Uteslutning av leverantörer
När en upphandlande enhet som är en myndighet ska utesluta en  leverantör
1 §
En upphandlande enhet som är en upphandlande myndighet ska  utesluta en leverantör från att delta i ett  kvalificeringssystem eller en upphandling, om enheten genom en  kontroll enligt 14 kap. 3 § eller på annat sätt får kännedom  om att leverantören enligt en dom som fått laga kraft är dömd  för brott som innefattar
1. sådan brottslighet som avses i artikel 2 i rådets rambeslut 
2008/841/RIF av den 24 oktober 2008 om kampen mot organiserad  brottslighet,
2. bestickning enligt definitionen i artikel 3 i rådets akt av  den 26 maj 1997 om utarbetande på grundval av artikel K 3.2 c  i fördraget om Europeiska unionen av konventionen om kamp mot  korruption som tjänstemän i Europeiska gemenskaperna eller  Europeiska unionens medlemsstater är delaktiga i, korruption  enligt artikel 2.1 i rådets rambeslut 2003/568/RIF av den 
22 juli 2003 om kampen mot korruption inom den privata  sektorn, eller korruption enligt nationella bestämmelser,
3. bedrägeri i den mening som avses i artikel 1 i konventionen  som utarbetats på grundval av artikel K.3 i fördraget om  Europeiska unionen, om skydd av Europeiska gemenskapernas  finansiella intressen,
4. penningtvätt eller finansiering av terrorism enligt  definitionen i artikel 1 i Europaparlamentets och rådets  direktiv (EU) 2015/849 av den 20 maj 2015 om åtgärder för att  förhindra att det finansiella systemet används för  penningtvätt eller finansiering av terrorism, om ändring av  Europaparlamentets och rådets förordning (EU) nr 648/2012 och  om upphävande av Europaparlamentets och rådets direktiv 
2005/60/EG och kommissionens direktiv 2006/70/EG, i den  ursprungliga lydelsen,
5. terroristbrott eller brott med anknytning till  terroristverksamhet såsom de definieras i artiklarna 3 och 5-12 i Europaparlamentets och rådets direktiv (EU) 2017/541 av  den 15 mars 2017 om bekämpande av terrorism, om ersättande av  rådets rambeslut 2002/475/RIF och om ändring av rådets beslut 
2005/671/RIF, i den ursprungliga lydelsen, eller anstiftan,  medhjälp och försök att begå brott i den mening som avses i  artikel 14 i det direktivet, eller
6. människohandel enligt definitionen i artikel 2 i  Europaparlamentets och rådets direktiv 2011/36/EU av den 
5 april 2011 om förebyggande och bekämpande av människohandel,  om skydd av dess offer och om ersättande av rådets rambeslut 
2002/629/RIF, i den ursprungliga lydelsen.
Är leverantören en juridisk person, ska leverantören uteslutas  om en person som ingår i leverantörens förvaltnings-,  lednings- eller kontrollorgan har dömts för brottet. Detsamma  gäller om den som har dömts för brottet är behörig att  företräda, fatta beslut om eller kontrollera leverantören.
Lag (2021:1111)
.
1 a §
En upphandlande enhet får inte låta en dom som  meddelades för mer än fem år sedan ligga till grund för ett  beslut om uteslutning av en leverantör enligt 1 §.
Lag (2022:779)
.
Obetalda skatter och socialförsäkringsavgifter
2 §
En upphandlande enhet som är en upphandlande myndighet  ska utesluta en leverantör från att delta i ett  kvalificeringssystem eller en upphandling, om enheten genom  en kontroll enligt 14 kap. 3 § eller på annat sätt får  kännedom om att leverantören inte har fullgjort sina  skyldigheter avseende betalning av skatter eller  socialförsäkringsavgifter i det egna landet eller i det land  där kvalificeringssystemet förvaltas eller där upphandlingen  sker, och detta har fastställts genom ett bindande  domstolsavgörande eller myndighetsbeslut som har fått laga  kraft.
En upphandlande enhet som är en upphandlande myndighet får  utesluta en leverantör från att delta i ett  kvalificeringssystem eller en upphandling, om enheten på ett  annat lämpligt sätt kan visa att de skyldigheter som avses i  första stycket inte har fullgjorts.
När en upphandlande enhet får utesluta en leverantör
3 §
En upphandlande enhet som inte är en upphandlande  myndighet får på de grunder som anges i 1 och 2 §§ utesluta  en leverantör från att delta i ett kvalificeringssystem eller  en upphandling.
4 §
En upphandlande enhet får, utöver vad som följer av 1 och 
2 §§, utesluta en leverantör från att delta i ett  kvalificeringssystem eller i en upphandling, om
1. enheten kan visa att leverantören har åsidosatt  tillämpliga miljö-, social- eller arbetsrättsliga  skyldigheter,
2. leverantören
a) är i konkurs eller är föremål för insolvens- eller  likvidationsförfaranden,
b) är föremål för tvångsförvaltning,
c) har ingått ackordsuppgörelse med borgenärer, eller
d) har avbrutit sin näringsverksamhet eller befinner sig i en  motsvarande situation till följd av ett förfarande enligt  nationella lagar och andra författningar som liknar dem som  avses i a-c,
3. enheten kan visa att leverantören gjort sig skyldig till  något allvarligt fel i yrkesutövningen som gör att  leverantörens redbarhet kan ifrågasättas,
4. enheten har tillräckligt sannolika indikationer på att  leverantören har ingått överenskommelser med andra  leverantörer som syftar till att snedvrida konkurrensen,
5. leverantören har visat allvarliga eller ihållande brister  i fullgörandet av något väsentligt krav i ett tidigare  kontrakt enligt denna lag, lagen (2016:1145) om offentlig  upphandling, lagen (2016:1147) om upphandling av koncessioner  eller lagen (2011:1029) om upphandling på försvars- och  säkerhetsområdet, och detta har medfört att det tidigare  kontraktet har sagts upp i förtid eller lett till skadestånd  eller jämförbara påföljder,
6. enheten inte kan undvika en snedvridning av konkurrensen  eller inte kan garantera en likabehandling av leverantörerna  på grund av jäv och detta inte kan avhjälpas genom andra  mindre ingripande åtgärder än uteslutning av leverantören,
7. enheten genom andra mindre ingripande åtgärder än  uteslutning av leverantören inte kan avhjälpa en snedvridning  av konkurrensen på grund av ett sådant tidigare deltagande  från leverantörens sida som avses i 4 kap. 7 §,
8. leverantören i allvarlig omfattning
a) har lämnat oriktiga uppgifter om den information som kan  begäras för kontroll av att det inte finns grund för att  utesluta leverantören från att delta i kvalificeringssystemet  eller upphandlingen enligt detta kapitel eller 14 kap. 3 §  eller av att leverantören uppfyller fastställda villkor för  uteslutning och kvalificering enligt 14 kap. 1 och 2 §§,
b) har undanhållit sådan information, eller
c) inte har lämnat de kompletterande dokument som enheten har  begärt in med stöd av 14 kap. 3 §, eller
9. leverantören otillbörligt har försökt att påverka den  upphandlande enhetens beslutsprocess eller tillägna sig  sekretessbelagda uppgifter som kan ge leverantören  otillbörliga fördelar i kvalificeringssystemet eller  upphandlingen eller av oaktsamhet har lämnat vilseledande  uppgifter som kan ha en väsentlig inverkan på de beslut som  fattas under förfarandet i fråga om uteslutning av  leverantörer från deltagande i kvalificeringssystemet eller  upphandlingen, urval av leverantörer som ska kvalificeras i  kvalificeringssystemet och tilldelning av kontrakt.
4 a §
En upphandlande enhet får inte låta en händelse som  inträffade för mer än tre år sedan ligga till grund för ett  beslut om uteslutning av en leverantör enligt 4 §.
Lag (2022:779)
.
Utredning
5 §
En upphandlande enhet ska, innan den beslutar att  utesluta en leverantör, ge leverantören tillfälle att inom en  bestämd tid yttra sig över de omständigheter som enligt  enheten utgör skäl för uteslutning.
Undantag från uteslutning i vissa fall
6 §
En leverantör som omfattas av någon uteslutningsgrund  enligt 1 eller 4 §, ska inte uteslutas om leverantören visar  att den är tillförlitlig genom att den har
1. ersatt eller åtagit sig att ersätta skador som har  orsakats av brottet eller missförhållandet,
2. klargjort förhållanden och omständigheter på ett  uttömmande sätt genom att aktivt samarbeta med de utredande  myndigheterna, och
3. vidtagit konkreta tekniska, organisatoriska och  personalmässiga åtgärder som är ägnade att förhindra brott  eller missförhållanden.
De åtgärder som leverantören har vidtagit ska bedömas med  beaktande av brottets eller misskötsamhetens allvar och de  särskilda omständigheterna kring dessa.
En leverantör som har fullgjort sina skyldigheter avseende  betalning av skatter och socialförsäkringsavgifter, inklusive  ränta och sanktionsavgifter eller ingått en bindande  överenskommelse om betalning eller motsvarande ska inte  uteslutas på de grunder som anges 2 §.
7 §
En upphandlande enhet får låta bli att följa en  skyldighet att utesluta en leverantör, om det är motiverat av  tvingande hänsyn till allmänintresset.
Beslut om uteslutning
8 §
En upphandlande enhet kan när som helst under ett  upphandlingsförfarande utesluta en leverantör från att delta  i upphandlingen, om det visar sig finnas grund för  uteslutning.
En upphandlande enhet ska snarast underrätta en leverantör  skriftligen om beslutet och skälen för det.
14 kap. Kvalificering
Fastställande av villkor för uteslutning och kvalificering
1 §
En upphandlande enhet får i en upphandling fastställa  objektiva villkor för uteslutning och kvalificering och ska i  så fall se till att dessa villkor är tillgängliga för de  presumtiva leverantörerna.
Om den upphandlande enheten är en myndighet ska den  fastställa grunder för uteslutning av leverantörer i den  utsträckning som framgår av 13 kap.
2 §
En upphandlande enhet får tillämpa sådana  kvalificeringskrav som avses i 14 kap. 1 § första stycket  lagen (2016:1145) om offentlig upphandling för att välja ut  leverantörer. Enheten ska i så fall tillämpa 14 kap. 1-5 §§  den lagen.
Kontroll av leverantörer
3 §
En upphandlande enhet ska tillämpa 15 kap. 1-13 §§ lagen 
(2016:1145) om offentlig upphandling när den
1. kontrollerar om en leverantör ska uteslutas med stöd av 13  kap. 1-4 §§, och
2. kontrollerar om en leverantör uppfyller de krav som avses  i 2 §.
Kvalificeringssystem
Upprättande av ett kvalificeringssystem
4 §
En upphandlande enhet får ha ett kvalificeringssystem för  att på förhand välja ut leverantörer som ska få delta i  selektiva förfaranden, förhandlade förfaranden,  konkurrenspräglade dialoger eller förfaranden för inrättande  av innovationspartnerskap. Deltagande i ett  kvalificeringssystem får begränsas till upphandlingar av en  eller flera kategorier av varor, tjänster och  byggentreprenader. Ett kvalificeringssystem kan omfatta flera  kvalificeringsfaser.
En leverantör ska när som helst kunna ansöka om att bli  kvalificerad till kvalificeringssystemet.
När ett kvalificeringssystem upprättas och tillämpas, ska  även 2, 3, 11, 14-16, 18 och 19 §§, 10 kap. 4 § samt 15 kap.  tillämpas.
Fastställande av krav och regler för kvalificeringssystemet
5 §
Den upphandlande enheten ska ange vilka krav en  leverantör ska uppfylla för att kvalificera sig enligt  kvalificeringssystemet och, i den utsträckning som framgår av 
13 kap., grunder för uteslutning från kvalificeringssystemet.
Den upphandlande enheten ska även ange regler för driften av  kvalificeringssystemet, som regler för registrering i  systemet, regelbunden uppdatering av kvalificeringar samt  systemets giltighetstid.
Enheten får ange kraven och reglerna genom en hänvisning till  andra företags kvalificeringssystem. Kraven och reglerna ska  tillhandahållas den leverantör som begär det.
Kraven för kvalificering enligt första stycket får vid behov  uppdateras. Berörda leverantörer ska underrättas om de  ändringar som gjorts.
Tekniska specifikationer
6 §
Om kraven för deltagande i kvalificeringssystemet  omfattar tekniska specifikationer, ska bestämmelserna i 9  kap. 1-11 och 13-16 §§ tillämpas i fråga om  specifikationerna.
Beslut om kvalificering av leverantör
7 §
En upphandlande enhet som har ett kvalificeringssystem  ska inom sex månader pröva en ansökan från en leverantör om  att få delta i systemet och underrätta sökanden om beslutet.  Om beslutet inte kommer att fattas inom fyra månader från det  att ansökan gjordes, ska den upphandlande enheten inom två  månader från denna tidpunkt underrätta sökanden om orsakerna  till att handläggningen kommer att ta längre tid och ange när  beslut kommer att fattas.
Ansökningar om att få delta i ett kvalificeringssystem får  avslås endast med tillämpning av sådana kriterier som avses i 
5 och 6 §§.
En sökande vars ansökan avslagits ska underrättas om beslutet  och om skälen för detta så snart som möjligt och senast inom 
15 dagar från det att beslutet fattats.
Underrättelse om att uteslutning övervägs
8 §
Om en leverantör har kvalificerat sig, får en  upphandlande enhet som har ett kvalificeringssystem utesluta  leverantören endast med tillämpning av sådana kriterier som  avses i 5 och 6 §§.
En upphandlande enhet får inte utesluta en leverantör om inte  leverantören dessförinnan underrättats skriftligen om att det  finns risk för uteslutning och om skälen för det.  Underrättelsen ska ha skickats minst 15 dagar före den dag då  beslut ska fattas.
Förteckning över leverantörer
9 §
De leverantörer som av den upphandlande enheten har  antagits till kvalificeringssystemet ska föras upp i en  förteckning. Av förteckningen ska det framgå om en  leverantörs kvalificering är begränsad till deltagande i  upphandlingar av en eller flera kategorier av varor, tjänster  och byggentreprenader.
Kvalificerad leverantör ska väljas
10 §
Om en anbudsinfordran görs genom en annons om  kvalificeringssystem, får endast de leverantörer delta som  redan är kvalificerade i systemet.
Leverantörer och andra företags kapacitet
Leverantörers åberopande av andra företags kapacitet
11 §
En leverantör får åberopa andra företags kapacitet för  att uppfylla krav som avser ekonomisk och finansiell  ställning eller teknisk och yrkesmässig kapacitet.
När kapaciteten gäller relevant yrkeserfarenhet, eller en  tjänsteleverantörs eller byggentreprenörs utbildnings- och  yrkeskvalifikationer eller motsvarande uppgifter om ledande  personer hos företaget får leverantören åberopa andra  företags kapacitet endast om samma företag ska utföra de  tjänster eller byggentreprenader för vilka kapaciteten krävs.
Första och andra stycket gäller oavsett den rättsliga arten  av förbindelserna mellan leverantören och företagen. Det är  leverantören som ska visa att den kommer att kunna förfoga  över de nödvändiga resurserna när kontraktet ska fullgöras.
Åberopande av andra företags kapacitet vid en upphandling
12 §
Om villkoren för att tilldelas ett kontrakt är sådana  som avses i 2 § och 13 kap. 1-4 §§, ska en upphandlande enhet  tillämpa 15 kap. 1-14 §§ lagen (2016:1145) om offentlig  upphandling när den kontrollerar om de andra företag vars  kapacitet en leverantör åberopar uppfyller  kvalificeringskraven för upphandlingen och om dessa företags  förhållanden är skäl för uteslutning.
Om det vid kontrollen visar sig att det åberopade företaget  inte uppfyller krav enligt 13 kap. 1 § och 2 § första stycket  som den upphandlande enheten har hänvisat till eller  tillämpliga kvalificeringskrav, ska den upphandlande enheten  begära att leverantören byter ut företaget mot ett annat  företag.
13 §
En upphandlande enhet får kräva att det företag vars  kapacitet leverantören åberopar åtar sig ett solidariskt  ansvar för leverantörens fullgörande av kontraktet om den  kapacitet som åberopas avser ekonomisk och finansiell  ställning.
Andra företags kapacitet vid kvalificering enligt ett  kvalificeringssystem
14 §
Om en leverantör åberopar andra företags kapacitet, ska  leverantören visa att den förfogar över de nödvändiga  resurserna under hela kvalificeringssystemets giltighetstid.
15 §
Om villkoren för att tilldelas ett kontrakt är sådana  som avses i 2 § och 13 kap. 1-4 §§, ska en upphandlande enhet  tillämpa 15 kap. 1-14 §§ lagen (2016:1145) om offentlig  upphandling när den kontrollerar om de andra företag vars  kapacitet en leverantör åberopar uppfyller kraven för  kvalificeringssystemet och om dessa företags förhållanden är  skäl för uteslutning.
Om det vid kontrollen visar sig att det åberopade företaget  inte uppfyller krav enligt 13 kap. 1 § och 2 § första stycket  som den upphandlande enheten har hänvisat till, ska den  upphandlande enheten begära att leverantören åberopar ett  annat företags kapacitet.
16 §
En upphandlande enhet får kräva som villkor för  deltagande i kvalificeringssystemet att det företag vars  kapacitet leverantören åberopar åtar sig ett solidariskt  ansvar för leverantörens fullgörande av kontraktet om den  kapacitet som åberopas avser ekonomisk och finansiell  ställning.
Krav avseende vissa avgörande uppgifter
17 §
Den upphandlande enheten får kräva att vissa uppgifter  som är avgörande för anskaffningen ska utföras av  leverantören själv om kontraktet avser en tjänst, en  byggentreprenad eller ett monterings- eller  installationsarbete inom ramen för en upphandling av en vara.
Kvalitetssäkrings- och miljöledningsstandarder
Kvalitetssäkringsstandarder
18 §
Om den upphandlande enheten kräver att leverantörerna  visar upp ett intyg, utfärdat av ett oberoende organ, om att  leverantören följer vissa kvalitetssäkringsstandarder,  inklusive standarder för tillgänglighet för personer med  funktionsnedsättning, ska enheten precisera kraven genom att  hänvisa till kvalitetssäkringssystem som bygger på relevanta  europeiska standardserier och är certifierade av organ som  har ackrediterats för uppgiften.
Enheten ska godta ett likvärdigt intyg från något annat organ  som är etablerat inom Europeiska ekonomiska samarbetsområdet 
(EES).
När leverantören inte kan få tillgång till intyget inom den  angivna tidsfristen och detta inte beror på leverantören  eller något förhållande på leverantörens sida, ska enheten  godta även andra bevis om att leverantören har vidtagit  åtgärder som leder till likvärdig kvalitetssäkring, om  leverantören visar att åtgärderna stämmer överens med de  kvalitetssäkringsstandarder som enheten har krävt.
Miljöledningsstandarder
19 §
Om den upphandlande enheten kräver att leverantörerna  visar upp ett intyg, utfärdat av ett oberoende organ, om att  leverantören följer vissa miljöledningssystem eller  miljöledningsstandarder, ska enheten precisera kraven genom  att hänvisa till
1. Europaparlamentets och rådets förordning (EG) nr 1221/2009  av den 25 november 2009 om frivilligt deltagande för  organisationer i gemenskapens miljölednings- och  miljörevisionsordning (Emas), i lydelsen enligt rådets  förordning (EU) nr 517/2013,
2. andra miljöledningssystem som erkänns i enlighet med  artikel 45 i samma förordning, eller
3. andra miljöledningssystem som bygger på  miljöledningsstandarder som grundas på berörda europeiska  eller internationella standarder och är certifierade från  organ som har ackrediterats för uppgiften.
Enheten ska godta ett likvärdigt intyg från något annat organ  som är etablerat inom Europeiska ekonomiska samarbetsområdet 
(EES).
När en leverantör inte kan få tillgång till intyget inom den  angivna tidsfristen och detta inte beror på leverantören  eller något förhållande på leverantörens sida, ska enheten  godta även andra bevis om att leverantören har vidtagit  miljöledningsåtgärder, om leverantören kan visa att  åtgärderna är likvärdiga med de som erfordras i det  miljöledningssystem eller den miljöledningsstandard som  myndigheten har krävt.
15 kap. Utvärdering av anbud och tilldelning av kontrakt
Utvärdering och tilldelning
Tilldelning av kontrakt och grunder för utvärdering
1 §
En upphandlande enhet ska tilldela den leverantör ett  kontrakt vars anbud är det ekonomiskt mest fördelaktiga för  enheten.
Vilket anbud som är det ekonomiskt mest fördelaktiga ska  utvärderas på någon av följande grunder:
1. bästa förhållandet mellan pris och kvalitet,
2. kostnad, eller
3. pris.
Enheten ska i något av upphandlingsdokumenten ange den grund  för utvärdering av anbud som den avser att använda.
Tilldelningskriterier
2 §
När en upphandlande enhet utvärderar ett anbud på grunden  bästa förhållandet mellan pris och kvalitet ska den bedöma  anbudet utifrån kriterier som har anknytning till det som ska  anskaffas.
Ett tilldelningskriterium ska anses ha anknytning till den  vara, tjänst eller byggentreprenad som ska anskaffas om  kriteriet i något avseende hänför sig till denna vara eller  tjänst eller till byggnadsverket under något skede av  livscykeln.
Tilldelningskriterierna ska säkerställa en effektiv  konkurrens och får inte ge den upphandlande enheten en  obegränsad valfrihet. De ska presenteras så att det utifrån  leverantörens uppgifter går att kontrollera hur väl ett anbud  uppfyller kriterierna. Om det finns anledning ska enheten  kontrollera att leverantörens uppgifter är riktiga.
3 §
När en upphandlande enhet utvärderar ett anbud på grunden  kostnad, ska enheten bedöma anbudets effekter i fråga om  kostnadseffektivitet, såsom en analys av kostnaderna under  livscykeln för varan, tjänsten eller byggnadsverket.
Livscykelkostnader
4 §
När en upphandlande enhet utvärderar ett anbud enligt 2  och 3 §§ får bedömningen utgå från en analys av kostnaderna  under livscykeln för den vara eller tjänst eller det  byggnadsverk som ska anskaffas.
Livscykelkostnader får omfatta kostnader för externa  miljöeffekter som har anknytning till det som ska anskaffas,  om miljöeffekterna kan fastställas till ett belopp i pengar  som kan kontrolleras.
Om enheten avser att beakta livscykelkostnader vid  utvärderingen, ska den i upphandlingsdokumenten ange vilka  uppgifter som leverantörerna ska lämna för detta ändamål och  vilken metod enheten kommer att använda för att fastställa  livscykelkostnaderna.
5 §
Den upphandlande enhetens metod för att bedöma kostnader  för externa miljöeffekter enligt 4 § andra stycket ska  grundas på objektivt verifierbara och icke-diskriminerande  kriterier. De får inte på ett otillbörligt sätt gynna eller  missgynna vissa av leverantörerna. Metoden ska vara  tillgänglig för leverantörerna.
Metoden ska utformas så att de uppgifter som krävs med  rimliga ansträngningar ska kunna tillhandahållas av en  omdömesgill leverantör.
Viktning av tilldelningskriterier
6 §
När grunden för utvärdering av anbud är bästa  förhållandet mellan pris och kvalitet eller kostnad, ska  tilldelningskriterierna viktas inbördes. De får viktas inom  intervall med en lämplig största spridning.
Om kriterierna inte kan viktas, ska enheten beakta dem genom  en prioritetsordning.
Enheten ska i något av upphandlingsdokumenten ange hur  kriterierna ska viktas eller vilken prioritetsordning som ska  tillämpas.
Onormalt låga anbud
7 §
Om ett anbud förefaller vara onormalt lågt, ska den  upphandlande enheten begära att leverantören förklarar det  låga priset eller kostnaden. En sådan begäran om förklaring  kan gälla
1. om leverantören kan utnyttja särskilt kostnadseffektiva  metoder för att fullgöra kontraktet,
2. om leverantören kan utnyttja tekniska lösningar eller  ovanligt gynnsamma förhållanden för att fullgöra  kontraktet,
3. egenarten hos de varor, tjänster eller  byggentreprenader som föreslås av leverantören,
4. hur leverantören avser att fullgöra kontraktet med  avseende på tillämpliga miljö-, social- och arbetsrättsliga  skyldigheter,
5. om leverantören kan få statligt stöd, eller
6. skyldigheterna som avses i 16 kap. 6 eller 7 §.
Enheten ska förkasta anbudet om leverantören inte på ett  tillfredsställande sätt har förklarat det låga priset eller  kostnaden.
En upphandlande enhet ska också förkasta en leverantörs anbud  om den finner att det onormalt låga priset beror på att  anbudet inte stämmer överens med tillämpliga miljö-, social-  eller arbetsrättsliga skyldigheter.
Lag (2017:348)
.
8 §
Om en upphandlande enhet finner att ett anbud är onormalt  lågt på grund av att leverantören fått ett statligt stöd, ska  enheten ge leverantören en möjlighet att inom skälig tid visa  att stödet är förenligt med fördraget om Europeiska unionens  funktionssätt (EUF-fördraget).
Om leverantören efter en sådan åtgärd som avses i första  stycket inte visat att stödet i fråga är förenligt med  EUF-fördraget, ska anbudet förkastas.
En upphandlande enhet som förkastar ett anbud med stöd av  andra stycket ska underrätta Europeiska kommissionen om  det.
Beslut att inte tilldela kontrakt i vissa fall
9 §
Om en leverantörs anbud inte stämmer överens med  tillämpliga miljö-, social- eller arbetsrättsliga  skyldigheter, får enheten besluta att leverantören inte ska  tilldelas kontraktet.
16 kap. Fullgörande av kontrakt
Särskilda villkor för fullgörande av kontrakt
1 §
En upphandlande enhet får ställa särskilda miljömässiga,  sociala, arbetsrättsliga och andra villkor för hur ett  kontrakt ska fullgöras.
Särskilda villkor för fullgörande av kontrakt ska ha  anknytning till det som anskaffas i den mening som avses i 15  kap. 2 § andra stycket och anges i upphandlingsdokumenten.
Särskilda arbetsrättsliga villkor
2 §
En upphandlande enhet ska, om det är behövligt, kräva att  leverantören ska fullgöra kontraktet enligt angivna villkor  om lön, semester och arbetstid som arbetstagarna som ska  utföra arbetet enligt kontraktet minst ska tillförsäkras.
Enheten ska också kräva att leverantören ska säkerställa att  dennes underleverantörer som direkt medverkar till att  fullgöra kontraktet uppfyller de villkor som har ställts  enligt första stycket.
Lag (2017:348)
.
3 §
Nivåerna på villkoren enligt 2 § ska anges enligt de  lägsta nivåer som följer av ett centralt kollektivavtal som  tillämpas i hela Sverige på motsvarande arbetstagare i den  aktuella branschen. Villkoren ska dock alltid minst motsvara  de nivåer som följer av lag.
När en upphandlande enhet ska ange nivån på villkoren, ska  enheten ge de centrala arbetstagar- och  arbetsgivarorganisationer som har slutit det centrala  kollektivavtal som nivån på villkoren ska motsvara enligt 2 §  tillfälle att yttra sig, om det inte är obehövligt.
Om det saknas förutsättningar för enheten att ange nivån för  ett villkor enligt 2 § är den inte skyldig att ställa  villkoret.
Lag (2017:348)
.
Arbetsrättsliga villkor när arbetet inte utförs enligt svensk  arbetsrätt
4 §
En upphandlande enhet ska, om det är behövligt, kräva att  leverantören ska fullgöra kontraktet enligt angivna villkor i  enlighet med ILO:s kärnkonventioner, om arbetet utförs under  sådana förhållanden att svensk arbetsrätt inte är  tillämplig.
Enheten ska också kräva att leverantören ska säkerställa att  dennes underleverantörer som direkt medverkar till att  fullgöra kontraktet uppfyller de villkor som har ställts  enligt första stycket.
Villkoren får avse att de bestämmelser som gäller där arbetet  utförs ska följas.
Lag (2017:348)
.
Hur leverantören uppfyller de arbetsrättsliga villkoren
5 §
Även om de särskilda arbetsrättsliga villkoren inte är  uppfyllda, ska en leverantör anses uppfylla villkoren, om den  tillämpar motsvarande villkor i ett och samma centrala  kollektivavtal som tillämpas i hela Sverige på motsvarande  arbetstagare i den aktuella branschen.
Leverantören ska också anses uppfylla de arbetsrättsliga  villkoren om denne är en arbetsgivare som omfattas av  tillämpningsområdet för lagen (1999:678) om utstationering av  arbetstagare och leverantören tillämpar motsvarande villkor  om arbets- och anställningsvillkor enligt samma lag.
Lag (2017:348)
.
När en leverantör anlitar underleverantörer för att fullgöra  ett kontrakt
Uppgifter om planerade underleverantörer
6 §
En upphandlande enhet får begära att en leverantör ska  lämna in uppgifter om
1. huruvida och i så fall hur stor del av kontraktet som  leverantören kan komma att fullgöra genom att lägga ut på  någon annan än leverantören, och
2. vilka underleverantörer som leverantören avser att anlita  för att fullgöra kontraktet i den delen.
Enheten ska i något av upphandlingsdokumenten ange de  uppgifter leverantören ska lämna in.
Uppgifter som ska lämnas innan fullgörandet av ett kontrakt  påbörjas
7 §
En upphandlande enhet ska ställa krav på att den  leverantör som har tilldelats ett kontrakt som avser en  byggentreprenad eller som avser en tjänst som ska  tillhandahållas vid en anläggning under direkt tillsyn av  enheten, ska ange namn på och kontaktuppgifter för de  underleverantörer som anlitas och för underleverantörernas  legala ställföreträdare. Uppgifterna ska lämnas innan  leverantören påbörjar fullgörandet av kontraktet.
Enheten ska också ställa krav på att leverantören ska  underrätta enheten om varje ändring av namn och  kontaktuppgifter som görs under kontraktets löptid.
Första och andra styckena gäller inte om underleverantören är  en varuleverantör.
Ändringar av kontrakt och ramavtal
Ändringar utan krav på en ny upphandling
8 §
Ett kontrakt eller ett ramavtal får ändras utan en ny  upphandling, om ändringen görs med stöd av någon bestämmelse  i 9-14 §§.
Ändringar av mindre värde
9 §
Ett kontrakt eller ett ramavtal får ändras utan en ny  upphandling, om kontraktets eller ramavtalets övergripande  karaktär inte ändras och ökningen eller minskningen av  kontraktets eller ramavtalets värde är lägre än
1. det tröskelvärde som avses i 5 kap. 1 §, och
2. 10 procent av kontraktets eller ramavtalets värde, om det  är fråga om varuupphandling eller upphandling av tjänst,  eller 15 procent av kontraktets eller ramavtalets värde, om  det är fråga om upphandling av byggentreprenad.
När värdet av ändringen uppskattas ska samma principer  användas som vid uppskattning av värdet av en upphandling  enligt 5 kap.
Om flera ändringar görs efter varandra, ska det samlade  nettovärdet av ändringarna jämföras med de värden som anges i  första stycket.
Ändrings- eller optionsklausuler
10 §
Ett kontrakt eller ett ramavtal får ändras i enlighet  med en ändrings- eller optionsklausul utan att en ny  upphandling måste genomföras, om kontraktets eller  ramavtalets övergripande karaktär inte ändras och klausulen
1. har angetts i något av upphandlingsdokumenten i den  ursprungliga upphandlingen,
2. klart, exakt och entydigt beskriver under vilka  förutsättningar den kan tillämpas, och
3. anger omfattningen och arten av ändringarna som kan komma  att göras.
Kompletterande beställningar
11 §
En kompletterande beställning av varor, tjänster eller  byggentreprenader får göras från den leverantör som har  tilldelats kontraktet utan att en ny upphandling måste  genomföras, om
1. beställningen har blivit nödvändig,
2. leverantören av ekonomiska eller tekniska skäl inte kan  bytas, och
3. ett byte av leverantör skulle medföra betydande  olägenheter eller betydligt större omkostnader för den  upphandlande enheten.
Oförutsebara omständigheter
12 §
Ett kontrakt eller ett ramavtal får ändras utan en ny  upphandling, om behovet av ändringen beror på omständigheter  som den upphandlande enheten varken förutsåg eller borde ha  förutsett vid beslutet att tilldela kontraktet eller att ingå  ramavtalet och ändringen inte medför att kontraktets eller  ramavtalets övergripande karaktär ändras.
Byte av leverantör
13 §
Ett kontrakt eller ett ramavtal får ändras genom att en  leverantör byts ut mot en annan leverantör utan en ny  upphandling, om
1. den nya leverantören helt eller delvis inträder i den  ursprungliga leverantörens ställe till följd av  företagsomstruktureringar, inklusive uppköp,  sammanslagningar, förvärv eller insolvens, och
2. det förhållandet att en ny leverantör helt eller delvis  inträder i den ursprungliga leverantörens ställe inte medför  andra väsentliga ändringar av kontraktet eller ramavtalet.
Ett byte av leverantör enligt första stycket förutsätter att  den nya leverantören inte ska uteslutas enligt 13 kap. 1 §  eller 2 § första stycket och att den uppfyller de villkor för  uteslutning och kvalificering som har ställts i den  ursprungliga upphandlingen enligt 14 kap. 1 och 2 §§.
En underleverantör till leverantören får utan en ny  upphandling också inträda i leverantörens ställe till följd  av en överenskommelse mellan leverantören, enheten och  underleverantören.
Ändringar som inte är väsentliga
14 §
Ett kontrakt eller ett ramavtal får ändras utan en ny  upphandling trots att ändringen inte omfattas av  bestämmelserna i 9-13 §§, om ändringen inte är väsentlig.
En ändring ska anses vara väsentlig, bl.a. om den
1. inför nya villkor som, om de hade ingått i den  ursprungliga upphandlingen, skulle ha medfört att andra  anbudssökande bjudits in att lämna anbud, att andra anbud  skulle ha ingått i utvärderingen eller att ytterligare  leverantörer skulle ha deltagit i upphandlingen,
2. innebär att kontraktets eller ramavtalets ekonomiska  jämvikt ändras till förmån för den leverantör som har  tilldelats kontraktet eller är part i ramavtalet,
3. medför att kontraktets eller ramavtalets omfattning  utvidgas betydligt, eller
4. innebär byte av leverantör.
Beräkning av kontraktets eller ramavtalets värde före en  ändring
15 §
Vid tillämpning av 9 § ska kontraktets eller ramavtalets  värde före ändringen beräknas i enlighet med en  indexeringsklausul, om en sådan ingår i kontraktet eller  ramavtalet.
Annonsering om ändring av kontrakt eller ramavtal
16 §
En upphandlande enhet som har ändrat ett kontrakt eller  ett ramavtal med stöd av 11 eller 12 § ska upplysa om detta i  en annons.
En annons enligt detta kapitel ska publiceras i en  annonsdatabas som är registrerad enligt lagen (2019:668) om  upphandlingsstatistik.
Regeringen får meddela föreskrifter om innehållet i och  offentliggörandet av annonsen.
Lag (2019:671)
.
Avslutande av kontrakt och ramavtal
17 §
En upphandlande enhet ska se till att kontrakt och  ramavtal som ingås efter upphandling enligt denna lag  innehåller villkor som gör det möjligt att avsluta kontraktet  eller ramavtalet, om
1. det har varit föremål för en ändring som inte är tillåten  enligt 9-14 §§,
2. leverantören vid tidpunkten för beslutet att tilldela  kontraktet eller att ingå ramavtalet befann sig i någon av de  situationer som avses i 13 kap. 1 § och borde ha uteslutits  från upphandlingen enligt den bestämmelsen, eller
3. Europeiska unionens domstol i ett förfarande enligt  artikel 258 i fördraget om Europeiska unionens funktionssätt 
(EUF-fördraget) finner att Sverige, genom att låta den  upphandlande enheten ingå kontraktet eller ramavtalet,  allvarligt har åsidosatt sina skyldigheter enligt fördraget  avseende Europeiska unionen, EUF-fördraget eller  Europaparlamentets och rådets direktiv 2014/25/EU av den 26  februari 2014 om upphandling av enheter som är verksamma på  områdena vatten, energi, transporter och posttjänster och om  upphävande av direktiv 2004/17/EG.
Villkoren för att avsluta kontraktet eller ramavtalet ska  anges i något av upphandlingsdokumenten.
17 kap. Projekttävlingar
Tillämpningsområdet
1 §
Detta kapitel gäller projekttävlingar som
1. ingår i en upphandling av en tjänst, eller
2. innefattar ersättningar till deltagarna eller  tävlingspriser.
Annonsering
2 §
En upphandlande enhet som avser att anordna en  projekttävling ska informera om tävlingen genom en annons. Om  enheten har för avsikt att därefter tilldela ett kontrakt  enligt bestämmelserna om förhandlat förfarande utan föregående  annonsering, ska det anges i annonsen om tävlingen. Enheten  ska i annonsen ange de kriterier för bedömning av  tävlingsbidragen som den avser att använda.
Enheten ska skicka en efterannons om resultatet av  projekttävlingen senast 30 dagar efter det att tävlingen  avslutats.
Annonser enligt detta kapitel ska publiceras i en  annonsdatabas som är registrerad enligt lagen (2019:668) om  upphandlingsstatistik.
Regeringen får meddela föreskrifter om innehållet i och  offentliggörandet av annonser enligt detta kapitel.
Lag (2019:671)
.
Urval av deltagare
3 §
En projekttävling får begränsas till ett visst antal  tävlingsdeltagare. Den upphandlande enheten ska i annonsen  ange kriterierna för urvalet av deltagare. Antalet  tävlingsdeltagare som bjuds in ska vara så stort att effektiv  konkurrens uppnås.
Rätten att delta i en projekttävling får inte begränsas till  enbart fysiska eller juridiska personer med hänvisning till  att lagstiftningen i den medlemsstat där projekttävlingen  anordnas skulle kräva det.
Juryn och dess sammansättning
4 §
En jury ska utse vinnande bidrag i en projekttävling.  Juryn ska bestå av fysiska personer som är opartiska och  oberoende i förhållande till deltagarna i tävlingen. Om det  krävs särskilda yrkesmässiga kvalifikationer för att få delta  i en projekttävling, ska minst en tredjedel av ledamöterna i  juryn ha motsvarande kvalifikationer.
Förfarandet i juryn
5 §
När ett tävlingsbidrag presenteras för juryn får det inte  framgå vem som har lämnat det. Anonymiteten ska gälla fram  till dess att juryn har lämnat sitt yttrande eller meddelat  sitt beslut.
Vid granskningen får juryn endast beakta de kriterier för  bedömning av tävlingsbidragen som angetts i annonsen om  projekttävlingen.
Tävlingsdeltagarna kan vid behov uppmanas av juryn att  besvara frågor i syfte att klargöra projektets alla aspekter.  Fullständiga protokoll ska upprättas över dialogen mellan  ledamöterna i juryn och tävlingsdeltagarna.
Juryns beslut
6 §
Juryn ska vara självständig i sina beslut och yttranden.  Den ska rangordna tävlingsbidragen i en rapport som  undertecknas av samtliga jurymedlemmar. Rapporten ska  innehålla en motivering till rangordningen samt de  kommentarer och klargöranden som det kan finnas behov av att  göra.
18 kap. Anbud som omfattar varor med ursprung i tredjeland
Tillämpningsområdet
1 §
För anbud som omfattar varor med ursprung i tredjeland,  med vilket Europeiska unionen inte har slutit avtal som  tillförsäkrar företag från unionen jämförbart och faktiskt  tillträde till marknaden i detta tredjeland, tillämpas 2 och 
3 §§. Detta gäller dock inte om något annat följer av  åtaganden som unionen eller Sverige har med tredjeland.
Förkastande av anbud
2 §
En upphandlande enhet får vid tilldelning av varukontrakt  förkasta ett anbud som omfattar varor med ursprung i  tredjeland, om andelen sådana varor, bestämd enligt  Europaparlamentets och rådets förordning (EU) nr 952/2013 av  den 9 oktober 2013 om fastställande av en tullkodex för  unionen, uppgår till mer än hälften av det totala värdet av  de varor som anbudet omfattar.
Det som föreskrivs i första stycket gäller även programvara  för användning i ett telekommunikationsnät.
Företräde vid flera likvärdiga anbud
3 §
Om prisskillnaden mellan två eller flera anbud inte är  större än tre procent och anbuden i övrigt är likvärdiga vid  en bedömning enligt 15 kap. 1 §, ska företräde ges anbud som  inte kan förkastas med stöd av 2 §.
19 kap. Annonspliktiga upphandlingar under tröskelvärdena och  annonspliktiga upphandlingar av tjänster enligt bilaga 2
Tillämpningsområdet
1 §
Detta kapitel gäller för
1. upphandling eller projekttävling vars värde beräknas  understiga det tröskelvärde som avses i 5 kap. 1 §, och
2. upphandling eller projekttävling av en tjänst av sådant  slag som anges i bilaga 2.
Vid upphandling enligt detta kapitel gäller även  bestämmelserna i  
1-3 kap., 5 kap., 20 och 21 kap.
Om direktupphandling får användas enligt 19 a kap. gäller  endast bestämmelserna i det kapitlet.
Lag (2023:816)
.
Principer för upphandling
2 §
En upphandlande enhet ska behandla leverantörer på ett  likvärdigt och icke-diskriminerande sätt samt genomföra  upphandlingar på ett öppet sätt. Upphandlingar ska vidare  genomföras i enlighet med principerna om ömsesidigt erkännande  och proportionalitet.
Lag (2021:1111)
.
3 §
En upphandlande enhet bör beakta miljöhänsyn samt sociala  och arbetsrättsliga hänsyn om upphandlingens art motiverar  detta.
Lag (2021:1111)
.
Anbud i grupp
4 §
En grupp av leverantörer får delta i en upphandling. En  upphandlande enhet får inte ställa upp villkor om att en sådan  grupp ska ha en viss juridisk form för att få lämna en  anbudsansökan eller ett anbud. Enheten får dock begära att  gruppen ska ha en viss juridisk form när den har blivit  tilldelad kontraktet, om det krävs för att kontraktet ska  kunna fullgöras på ett tillfredsställande sätt.
Lag (2021:1111)
.
Tillgång till andra företags kapacitet
5 §
En leverantör får när det gäller ett visst kontrakt vid  behov åberopa ett annat företags kapacitet. Leverantören ska i  sådant fall visa att den kommer att förfoga över nödvändiga  resurser när kontraktet ska fullgöras.
Lag (2021:1111)
.
Annonsering
Anbudsinfordran genom annons
6 §
En upphandlande enhet ska genom en anbudsinfordran  informera om sin avsikt att tilldela ett kontrakt eller ingå  ett ramavtal. En anbudsinfordran ska göras genom en annons om  upphandling eller en förhandsannons.
Lag (2021:1111)
.
Efterannonsering av upphandlingsresultatet
7 §
En upphandlande enhet som har tilldelat ett kontrakt eller  ingått ett ramavtal ska genom en efterannons informera om  upphandlingsresultatet senast 30 dagar efter det att avtalet  eller ramavtalet ingicks.
Trots första stycket får enheten vid tilldelning av kontrakt  enligt ett dynamiskt inköpssystem eller av kontrakt som avser  tjänster av sådant slag som anges i bilaga 2 samla  efterannonserna kvartalsvis. I sådana fall ska de samlade  annonserna skickas för publicering senast 30 dagar efter  utgången av varje kvartal.
Enheten behöver inte efterannonsera vid tilldelning av  kontrakt som görs med stöd av ett ramavtal.
Lag (2021:1111)
.
Annonsering i registrerade annonsdatabaser
8 §
Annonser enligt detta kapitel ska publiceras i en  annonsdatabas som är registrerad enligt lagen (2019:668) om  upphandlingsstatistik.
Lag (2021:1111)
.
Upphandlingsdokumenten
Innehållet i upphandlingsdokumenten
9 §
Upphandlingsdokumenten ska innehålla uppgifter om
1. hur förfarandet ska genomföras,
2. vilka krav som en anbudssökande eller anbudsgivare ska  uppfylla för att få delta i upphandlingen,
3. vilka minimikrav som ett anbud ska uppfylla,
4. vilka tilldelningskriterier som ska användas och deras  viktning eller prioritetsordning, och
5. vilka kommersiella villkor och andra särskilda villkor som  ska gälla vid fullgörande av kontraktet.
Upphandlingsdokumenten ska även innehålla de uppgifter i  övrigt som är relevanta.
Lag (2021:1111)
.
Tillgång till upphandlingsdokumenten
10 §
En upphandlande enhet ska ge fri, direkt, fullständig och  kostnadsfri tillgång till upphandlingsdokumenten från den dag  då annonsen publicerades eller, om dokumenten tillkommer i ett  senare skede i upphandlingsprocessen, så snart som möjligt.
Lag (2021:1111)
.
Tid för att komma in med anbud
11 §
Anbudssökande och anbudsgivare ska ges skälig tid att  komma in med anbudsansökningar eller anbud.
Lag (2021:1111)
.
Kommunikation vid en upphandling
12 §
Förfarandet vid en upphandling är skriftligt. Muntlig  kommunikation får användas som ett komplement om den  upphandlande enheten bedömer att det är lämpligt. Om muntlig  kommunikation används ska enheten dokumentera alla muntligt  lämnade uppgifter som är av betydelse för upphandlingen.
Lag (2021:1111)
.
Kompletterande information om upphandlingsdokumenten
13 §
En upphandlande enhet ska på begäran av en leverantör  lämna kompletterande upplysningar om upphandlingsdokumenten  senast sex dagar före angiven sista dag för anbud, förutsatt  att upplysningarna har begärts i god tid.
Samma tidsfrist gäller om enheten på eget initiativ vill lämna  kompletterande upplysningar om innehållet i  upphandlingsdokumenten.
Upplysningarna enligt första och andra styckena ska lämnas  skriftligen på ett sådant sätt att alla leverantörer som  deltar eller önskar delta i upphandlingen kan få del av dem.
Lag (2021:1111)
.
Förlängning av tiden för att komma in med anbud
14 §
Tiden för att komma in med anbud ska förlängas så att  alla leverantörer ska kunna få kännedom om all den information  som behövs för att utarbeta ett anbud, om
1. kompletterande upplysningar inte lämnas inom den tidsfrist  som anges i 13 §, eller
2. väsentliga ändringar görs i upphandlingsdokumenten.
Lag (2021:1111)
.
Dialog i en upphandling
15 §
En upphandlande enhet får ha en dialog med en eller flera  leverantörer i en pågående upphandling. Med dialog avses ett  informationsutbyte mellan en upphandlande enhet och en  leverantör.
En dialog får omfatta rättelser av fel samt förtydliganden och  kompletteringar av anbudet eller andra handlingar som  leverantören har lämnat in. Om enheten tillåter en leverantör  att rätta, förtydliga eller komplettera ska övriga  leverantörer ges motsvarande möjlighet.
Lag (2021:1111)
.
Förhandling i en upphandling
16 §
En upphandlande enhet får förhandla med en leverantör om
1. alla aspekter av upphandlingsdokumenten, förutom minimikrav  och tilldelningskriterier, och
2. alla aspekter av anbudet eller andra handlingar som har  lämnats in av leverantören.
Lag (2021:1111)
.
Uteslutning av leverantörer
17 §
En leverantör får uteslutas från att delta i en  upphandling i enlighet med det som föreskrivs i 13 kap. 1 och 
2-4 §§. En leverantör får också uteslutas om den på andra  grunder som anges i upphandlingsdokumenten är olämplig att  delta i upphandlingen.
En upphandlande enhet ska, innan den beslutar att utesluta en  leverantör, ge leverantören tillfälle att inom en bestämd tid  yttra sig över de omständigheter som enligt enheten utgör skäl  för uteslutning.
Lag (2021:1111)
.
Onormalt låga anbud
18 §
En upphandlande enhet får förkasta ett anbud om den  finner att anbudet är onormalt lågt. Anbudet får dock  förkastas först sedan enheten begärt en förklaring och inte  fått tillfredsställande svar.
Lag (2021:1111)
.
Information om beslut
Skriftlig underrättelse om beslut
19 §
En upphandlande enhet ska snarast möjligt underrätta  anbudssökandena och anbudsgivarna om de beslut som har fattats  om att tilldela ett kontrakt eller att ingå ett ramavtal.  Underrättelsen ska vara skriftlig och innehålla skälen för  beslutet och en uppgift om den period under vilken avtal  enligt 20 kap. 1 § inte får ingås (avtalsspärr).
Om enheten använder sig av ett ramavtal eller någon annan  metod för upphandling som innebär löpande tilldelning av  kontrakt, ska anbudsgivarna skriftligen underrättas om ett  beslut om tilldelning av kontrakt när beslutet har föregåtts  av en förnyad konkurrensutsättning eller annan anbudsgivning i  konkurrens. Underrättelsen ska innehålla skälen för beslutet.  Om enheten väljer att iaktta en avtalsspärr enligt 20 kap. 
1 §, ska underrättelsen innehålla uppgift om det och om  avtalsspärrens längd.
En underrättelse enligt första eller andra stycket innebär  inte att ett anbud förfaller.
Lag (2021:1111)
.
Upplysningar om skälen för beslut på begäran av leverantör
20 §
En upphandlande enhet ska till den anbudssökande eller  anbudsgivare som begär det lämna upplysningar om skälen för  att dennes ansökan har avslagits eller anbud har förkastats.  Enheten ska vidare på begäran av en anbudsgivare som har  lämnat ett godtagbart anbud lämna upplysningar om de relativa  fördelarna med det valda anbudet.
Upplysningarna ska lämnas snarast möjligt och senast inom 
15 dagar från det att en skriftlig begäran kom in till  enheten.
Lag (2021:1111)
.
Underrättelse om att upphandlingen avbryts eller görs om
21 §
En upphandlande enhet ska snarast möjligt underrätta  anbudssökandena och anbudsgivarna om enheten beslutar att  avbryta upphandlingen efter anbudsinfordran samt vid beslut  att göra om upphandlingen. Underrättelsen ska vara skriftlig  och innehålla skälen för beslutet.
Lag (2021:1111)
.
Dokumentation
Dokumentation av genomförandet av en upphandling
22 §
En upphandlande enhet ska löpande dokumentera  genomförandet av en upphandling. Dokumentationen ska vara  tillräcklig för att enheten ska kunna motivera sina beslut  under upphandlingens samtliga skeden.
Vid upphandling av en tjänst av sådant slag som anges i  bilaga 2 ska en upphandlande enhet dokumentera upphandlingen  med tillämpning av 12 kap. 15 § om bevarande av information.
Dokumentationen ska vara slutförd senast 30 dagar efter att  den upphandlande enheten har ingått avtal eller fattat beslut  om att avbryta upphandlingen.
Lag (2023:816)
.
Bevarande av handlingar
23 §
I arkivlagen (1990:782) finns bestämmelser om  myndigheters och vissa andra organs arkiv. För en upphandlande  enhet som inte omfattas av arkivlagen gäller andra och tredje  styckena.
När en upphandling har avslutats eller ett ramavtal har  ingåtts ska en upphandlande enhet på ett betryggande sätt  förvara anbudsansökningar och anbud med tillhörande  beskrivningar, modeller och ritningar samt  anbudsförteckningar, sammanställningar, sådana dokument som  avses i 22 § och liknande handlingar. Handlingarna ska bevaras  minst fyra år från den dag då kontraktet tilldelades.
En upphandlande enhet ska även bevara det kontrakt eller det  ramavtal som har ingåtts efter en upphandling. Kontraktet  eller ramavtalet ska bevaras åtminstone under sin löptid.
Lag (2021:1111)
.
Tillgång till kontrakt
24 §
I 2 kap. tryckfrihetsförordningen finns bestämmelser om  allmänna handlingars offentlighet. För en upphandlande enhet  som inte ska tillämpa de bestämmelserna gäller andra och  tredje styckena.
En upphandlande enhet ska på begäran av en berörd leverantör  lämna ut en kopia eller en utskrift av ett kontrakt som avser  en tjänst av sådant slag som anges i bilaga 2 och som bevaras  enligt 23 § tredje stycket, om kontraktet ingåtts till ett  värde av minst 1 000 000 euro.
I fråga om utlämnande av ett kontrakt tillämpas 12 kap. 
19-24 §§.
Lag (2022:779)
.
Reserverad upphandling för vissa tjänster enligt bilaga 2
25 §
En upphandlande enhet får reservera deltagandet i en  upphandling av tjänster som anges i bilaga 2 och som omfattas  av CPV-koderna 79622000-0, 79624000-4, 79625000-1, 85000000-9  till 85323000-9, 98133000-4, 75121000-0, 75122000-7, 80110000-8, 80300000-7, 80420000-4, 80430000-7, 80511000-9, 80520000-5, 
80590000-6, 92500000-6, 92600000-7, 98133110-8 och 75123000-4,  för sådana organisationer som
1. har till syfte att fullgöra ett offentligt uppdrag som är  kopplat till att tillhandahålla sådana tjänster,
2. återinvesterar eventuell vinst för att uppnå syftet  enligt 1, och
3. har en lednings- och ägarstruktur som grundar sig på  personalens ägande eller deltagande eller som kräver aktivt  deltagande av personal, användare eller berörda parter.
Löptiden för kontraktet får inte överstiga tre år.
Om en upphandlande enhet med tillämpning av första stycket har  tilldelat en organisation ett kontrakt för en viss tjänst  under de senaste tre åren, får enheten inte med stöd av samma  stycke tilldela den organisationen ytterligare ett kontrakt  för den berörda tjänsten.
Lag (2021:1111)
.
Särskilda bestämmelser om projekttävlingar
26 §
Bestämmelserna i 17 kap. 1 och 3-6 §§ gäller även för  projekttävlingar enligt detta kapitel.
En upphandlande enhet ska informera om sin avsikt att anordna  en projekttävling genom en annons.
Om ett kontrakt enligt tävlingsreglerna ska tilldelas vinnaren  eller en av vinnarna ska det anges i annonsen om tävlingen.  Enheten ska i sådant fall också bjuda in vinnaren eller  vinnarna att delta i förhandlingar när projekttävlingen är  avslutad.
Lag (2021:1111)
.
Bemyndigande
27 §
Regeringen får meddela föreskrifter om innehållet i och  offentliggörandet av annonser enligt detta kapitel.
Lag (2021:1111)
.
19 a kap. Direktupphandling
Tillämpningsområdet
1 §
Detta kapitel gäller vid direktupphandling. Med  direktupphandling avses ett förfarande för tilldelning av  kontrakt eller ingående av ramavtal utan krav på att den  upphandlande enheten först ska informera om sin avsikt att  upphandla genom en annons om anbudsinfordran.
Vid direktupphandling gäller även 1-3 kap., 5 kap., 
20 och 21 kap.
Lag (2023:816)
.
Direktupphandling under vissa belopp
2 §
Direktupphandling får användas om värdet av upphandlingen  beräknas understiga 1 200 000 kronor. När upphandlingen avser  en tjänst av sådant slag som anges i bilaga 2 får  direktupphandling användas om upphandlingens värde beräknas  understiga det tröskelvärde som avses i 5 kap. 1 §.
Lag (2021:1111)
.
Direktupphandling till följd av olämpliga anbudsansökningar  eller anbud
3 §
Direktupphandling får användas om det vid en upphandling  enligt 19 kap. inte har lämnats några lämpliga  anbudsansökningar eller anbud och de villkor som har angetts i  de ursprungliga upphandlingsdokumenten inte har ändrats  väsentligt.
En anbudsansökan ska anses vara olämplig om den berörda  leverantören får uteslutas enligt 19 kap. 17 § eller inte  uppfyller de kvalificeringskrav som den upphandlande enheten  har fastställt. Ett anbud ska anses vara olämpligt om det är  irrelevant för kontraktet och därför uppenbart inte utan  väsentliga ändringar kan tillgodose den upphandlande enhetens  krav enligt upphandlingsdokumenten.
Lag (2021:1111)
.
Direktupphandling vid synnerlig brådska och i vissa andra fall
4 §
Direktupphandling får användas om
1. det på grund av synnerlig brådska, som beror på  omständigheter som varken kan tillskrivas eller har kunnat  förutses av den upphandlande enheten, inte är möjligt att  genomföra upphandlingen enligt 19 kap. och anskaffningen är  absolut nödvändig,
2. förhållandena motsvarar de förhållanden som enligt 6 kap. 
7 § eller 10-12 §§ gör det tillåtet att använda ett förhandlat  förfarande utan föregående annonsering, eller
3. det finns synnerliga skäl.
Direktupphandling enligt första stycket får endast användas om  värdet av upphandlingen beräknas understiga det tröskelvärde  som avses i 5 kap. 1 § eller om upphandlingen avser en tjänst  av sådant slag som anges i bilaga 2.
Lag (2021:1111)
.
Direktupphandling i samband med överprövning
5 §
Direktupphandling får användas vid en anskaffning som är  nödvändig för att tillgodose ett angeläget behov som har  uppstått till följd av att en allmän förvaltningsdomstol
1. handlägger eller har avgjort ett mål om överprövning av en  upphandling och avtal inte får ingås,
2. har beslutat att en upphandling ska göras om eller rättas,  eller
3. handlägger ett mål om överprövning av ett avtals giltighet  och avtalet inte får fullgöras.
Lag (2021:1111)
.
6 §
Ett kontrakt som tilldelas genom direktupphandling enligt 
5 § får inte ha längre löptid eller vara mer omfattande än vad  som krävs med hänsyn till upphandlingens syfte.
Direktupphandling enligt 5 § får endast användas om  upphandlingens värde beräknas understiga det tröskelvärde som  avses i 5 kap. 1 § eller om upphandlingen avser ett sådant  delkontrakt som enligt 5 kap. 7 § får tilldelas enligt 19 kap.
Lag (2021:1111)
.
Principer för direktupphandling
7 §
Vid direktupphandling ska den upphandlande enheten  behandla leverantörer på ett likvärdigt och icke-
diskriminerande sätt samt genomföra upphandlingen på ett öppet  sätt. Upphandlingen ska vidare genomföras i enlighet med  principerna om ömsesidigt erkännande och proportionalitet.
Lag (2021:1111)
.
Annons om avsikt att direktupphandla
8 §
En upphandlande enhet som avser att tilldela ett kontrakt  eller ingå ett ramavtal genom direktupphandling får informera  om sin avsikt genom att publicera en annons om upphandlingen i  en annonsdatabas som är registrerad enligt lagen (2019:668) om  upphandlingsstatistik.
I 20 kap. 3 § finns en bestämmelse om avtalsspärr vid  annonsering enligt första stycket.
Lag (2021:1111)
.
Skriftlig underrättelse om beslut
9 §
En upphandlande enhet som har begärt in anbud från fler än  en leverantör ska snarast möjligt underrätta de leverantörer  som har lämnat anbud i upphandlingen om sitt beslut att  tilldela ett kontrakt eller ingå ett ramavtal. Underrättelsen  ska vara skriftlig.
Underrättelsen utlöser inte någon avtalsspärr enligt 20 kap. 
1 §.
Lag (2021:1111)
.
Dokumentation
Dokumentation av en direktupphandling
10 §
En upphandlande enhet ska löpande dokumentera  genomförandet av en direktupphandling om upphandlingens värde  överstiger 100 000 kronor. Dokumentationen ska vara  tillräcklig för att enheten ska kunna motivera sina beslut  under upphandlingens samtliga skeden.
Dokumentationen ska vara slutförd senast 30 dagar efter att  den upphandlande enheten har ingått avtal eller fattat beslut  om att avbryta upphandlingen.
Lag (2023:816)
.
Bevarande av handlingar
11 §
I arkivlagen (1990:782) finns bestämmelser om  myndigheters och vissa andra organs arkiv. För en upphandlande  enhet som inte omfattas av arkivlagen gäller andra och tredje  styckena.
När en upphandling har avslutats eller ett ramavtal har  ingåtts ska en upphandlande enhet på ett betryggande sätt  förvara anbudsansökningar och anbud med tillhörande  beskrivningar, modeller och ritningar samt  anbudsförteckningar, sammanställningar, sådana dokument som  avses i 10 § och liknande handlingar. Handlingarna ska bevaras  minst fyra år från den dag då kontraktet tilldelades.
En upphandlande enhet ska även bevara det kontrakt eller det  ramavtal som har ingåtts genom en direktupphandling.  Kontraktet eller ramavtalet ska bevaras åtminstone under sin  löptid.
Lag (2021:1111)
.
Efterannonsering
Efterannonsering av upphandlingsresultatet
12 §
En upphandlande enhet som har tilldelat ett kontrakt  eller ingått ett ramavtal ska genom en efterannons informera  om upphandlingsresultatet senast 30 dagar efter det att  avtalet eller ramavtalet ingicks.
Trots första stycket får enheten vid tilldelning av kontrakt  enligt ett dynamiskt inköpssystem eller av kontrakt som avser  tjänster av sådant slag som anges i bilaga 2 samla  efterannonserna kvartalsvis. I sådana fall ska de samlade  annonserna skickas för publicering senast 30 dagar efter  utgången av varje kvartal.
Enheten behöver inte efterannonsera vid tilldelning av  kontrakt som görs med stöd av ett ramavtal eller när  upphandlingens värde understiger 1 200 000 kronor.
Lag (2021:1111)
.
Annonsering i registrerade annonsdatabaser
13 §
En efterannons enligt 12 § ska publiceras i en  annonsdatabas som är registrerad enligt lagen (2019:668) om  upphandlingsstatistik.
Lag (2021:1111)
.
Riktlinjer för direktupphandling
14 §
En upphandlande enhet ska besluta om riktlinjer för  direktupphandling.
Lag (2021:1111)
.
Bemyndigande
15 §
Regeringen får meddela föreskrifter om innehållet i och  offentliggörandet av annonser enligt detta kapitel.
Lag (2021:1111)
.
20 kap. Avtalsspärr, överprövning och skadestånd
Avtalsspärr
Allmänna bestämmelser om avtalsspärr
1 §
Om en upphandlande enhet är skyldig att skicka en  underrättelse om tilldelningsbeslut enligt 12 kap. 12 § första  stycket eller 19 kap. 19 § första stycket och underrättelsen  har skickats med ett elektroniskt medel, får den upphandlande  enheten inte ingå avtal (avtalsspärr) förrän 10 dagar har gått  från det att underrättelsen skickades.
Om underrättelsen har skickats på annat sätt än med ett  elektroniskt medel till någon anbudssökande eller  anbudsgivare, får avtal inte ingås förrän 15 dagar har gått  från utskickandet.
Om en upphandlande enhet i underrättelsen har angett en längre  avtalsspärr än den föreskrivna minimifristen, får avtal inte  ingås förrän efter utgången av den angivna perioden.
Lag (2021:1111)
.
Undantag från avtalsspärr
2 §
Avtalsspärr gäller inte
1. vid tilldelning av kontrakt efter upphandling utan  föregående annonsering med stöd av 6 kap. 5-12 §§, eller
2. vid tilldelning av kontrakt enligt ett dynamiskt  inköpssystem som har inrättats enligt 8 kap.
Lag (2021:1111)
.
Avtalsspärr vid annons om avsikt att tilldela kontrakt utan  föregående annonsering
3 §
Vid annonsering enligt 10 kap. 6 § eller 19 a kap. 8 § får  den upphandlande enheten inte ingå avtal förrän 10 dagar har  gått från det att annonsen publicerats.
Lag (2021:1111)
.
Överprövning
Allmänna bestämmelser om överprövning
4 §
Efter ansökan av en leverantör som anser sig ha lidit  eller kunna komma att lida skada får allmän  förvaltningsdomstol överpröva
1. en upphandling, och
2. giltigheten av ett avtal som har slutits mellan en  upphandlande enhet och en leverantör.
Behörig domstol
5 §
En ansökan om överprövning ska göras hos den  förvaltningsrätt i vars domkrets den upphandlande enheten har  sin hemvist.
Prövningstillstånd krävs vid överklagande till kammarrätten.
Handläggningen i domstol
5 a §
Mål om överprövning av en upphandling eller av ett  avtals giltighet ska handläggas skyndsamt.
Lag (2022:779)
.
5 b §
En omständighet som den sökande leverantören åberopar  till grund för sin talan senare än tre veckor från den dag då  ansökan om överprövning kom in till förvaltningsrätten får  beaktas av rätten endast om leverantören gör sannolikt att den  inte har kunnat åberopa omständigheten tidigare eller annars  har haft giltig ursäkt att inte göra det.
Lag (2022:779)
.
5 c §
En omständighet som en part åberopar till grund för sin  talan först i kammarrätten får beaktas av rätten endast om  parten gör sannolikt att den inte har kunnat åberopa  omständigheten i förvaltningsrätten eller annars har haft  giltig ursäkt att inte göra det.
Rätten får dock alltid beakta sådana omständigheter som  åberopas till grund för att ett avtal ska få bestå vid en  prövning enligt 14 §.
Lag (2022:779)
.
5 d §
Bestämmelserna i 5 b och 5 c §§ gäller inte vid en  överprövning av ett avtals giltighet på yrkande av en  leverantör enligt 7 §.
Lag (2022:779)
.
Överprövning av en upphandling
6 §
Om den upphandlande enheten har brutit mot någon  bestämmelse i denna lag eller någon unionsrättslig bestämmelse  om upphandling och detta har medfört att leverantören har  lidit eller kan komma att lida skada, ska rätten besluta att  upphandlingen ska göras om eller att den får avslutas först  sedan rättelse har gjorts.
En upphandling får inte överprövas efter det att avtal har  slutits mellan den upphandlande enheten och en leverantör.
Lag (2025:361)
.
7 §
Om den upphandlande enheten under pågående överprövning  av en upphandling ingår ett avtal i strid med 1, 3, 8, 9  eller 10 §, ska rätten, på yrkande av leverantören, överpröva  avtalets giltighet i enlighet med 13-15 §§.
Förlängd avtalsspärr
8 §
Om en ansökan om överprövning av en upphandling har  gjorts, fortsätter avtalsspärr enligt 1 eller 3 § att gälla  under handläggningen i förvaltningsrätten (förlängd  avtalsspärr).
Rätten får besluta att någon förlängd avtalsspärr inte ska  gälla.
Interimistiskt beslut vid överprövning av en upphandling
9 §
När avtalsspärr enligt 1, 3 eller 8 § inte gäller, får  rätten besluta att den upphandlande enheten inte får ingå  avtal innan något annat har bestämts.
Rätten ska avstå från att fatta ett sådant beslut, om den  skada eller olägenhet som beslutet skulle kunna medföra är  större än den skada som skulle kunna drabba leverantören.
Rätten ska vid bedömningen ta hänsyn till användarnas  intresse, allmänintresset och övriga berörda intressen.
Tiodagarsfrist
10 §
När en förlängd avtalsspärr gäller enligt 8 §, får den  upphandlande enheten inte ingå avtal förrän 10 dagar har gått  från det att förvaltningsrätten har avgjort målet.
När en förvaltningsrätt eller en kammarrätt har fattat ett  beslut enligt 9 §, får avtal inte ingås förrän 10 dagar har  gått från det att domstolen har avgjort målet eller upphävt  beslutet. När Högsta förvaltningsdomstolen har fattat ett  beslut enligt 9 § och beslutat att återförvisa målet till  lägre instans, får avtal inte ingås förrän 10 dagar har gått  från beslutet om återförvisning.
Rätten får besluta att någon tiodagarsfrist inte ska gälla.
Tidsfrister för ansökan om överprövning av en upphandling
11 §
En ansökan om överprövning av en upphandling ska ha  kommit in till förvaltningsrätten före utgången av en sådan  avtalsspärr som avses i 1 eller 3 §.
12 §
En ansökan om överprövning av ett beslut att avbryta en  upphandling ska ha kommit in till förvaltningsrätten innan 10  dagar har gått från det att den upphandlande enheten med ett  elektroniskt medel har skickat en underrättelse om beslutet  och angett skälen för beslutet.
Om underrättelsen har skickats på annat sätt än med ett  elektroniskt medel till en eller flera anbudssökande eller  anbudsgivare, ska en ansökan om överprövning ha kommit in  till förvaltningsrätten innan 15 dagar har gått från det att  underrättelsen skickades ut.
Överprövning av ett avtals giltighet
13 §
Rätten ska besluta att ett avtal som har slutits mellan  en upphandlande enhet och en leverantör är ogiltigt, om  avtalet har slutits
1. utan föregående annonsering enligt 10 kap. 1, 2, 3 eller 
4 § eller 17 kap. 2 § när det inte har varit tillåtet att  använda ett förhandlat förfarande utan föregående annonsering  enligt 6 kap. 5-12 §§, eller
2. enligt ett dynamiskt inköpssystem utan att de villkor som  anges i 8 kap. 10 eller 12 § har följts och detta har medfört  att leverantören har lidit eller kan komma att lida skada.
Lag (2021:1111)
.
13 a §
Rätten ska besluta att ett avtal som har slutits mellan  en upphandlande enhet och en leverantör är ogiltigt, om  avtalet har slutits
1. utan föregående annonsering enligt 19 kap. 6 § när  direktupphandling enligt 19 a kap. inte har fått användas,  eller
2. efter att enheten har tilldelat kontrakt enligt 19 kap. med  användning av ett ramavtal eller någon annan metod för  upphandling som innebär löpande tilldelning av kontrakt, om
a) kontraktstilldelningen har föregåtts av en förnyad  konkurrensutsättning eller annan anbudsgivning i konkurrens,  och
b) föreskrivna villkor för metoden inte har följts och detta  har medfört att leverantören har lidit eller kan komma att  lida skada.
Lag (2021:1111)
.
13 b §
Rätten ska besluta att ett avtal som har slutits mellan  en upphandlande enhet och en leverantör är ogiltigt, om det  har slutits
1. i strid med bestämmelserna om avtalsspärr i 1, 3 eller 8 §,  ett interimistiskt beslut enligt 9 § eller tiodagarsfristen i 
10 §, eller
2. före en underrättelse om tilldelningsbeslut enligt 12 kap. 
12 § första stycket eller 19 kap. 19 § första stycket.
För ogiltighet i dessa fall krävs dessutom att någon annan  bestämmelse i denna lag har överträtts och att detta har  medfört att leverantören har lidit eller kan komma att lida  skada.
Lag (2021:1111)
.
14 §
Om det motiveras av tvingande hänsyn till ett  allmänintresse, ska rätten besluta att avtalet får bestå trots  att förutsättningarna för ogiltighet enligt 13, 13 a eller 
13 b § är uppfyllda.
Lag (2021:1111)
.
15 §
Bestämmelserna om ogiltighet i 13 och 13 a §§ ska inte  tillämpas
1. på avtal som har slutits av en upphandlande enhet enligt  ett dynamiskt inköpssystem som har inrättats enligt 8 kap., om  den upphandlande enheten har
a) skickat en underrättelse om tilldelningsbeslutet enligt 
12 kap. 12 § första stycket, och
b) iakttagit en avtalsspärr enligt 1 §,
2. på avtal som har slutits av en upphandlande enhet enligt 
19 kap. efter användning av ett ramavtal eller någon annan  metod för upphandling som innebär löpande tilldelning av  kontrakt, om enheten har
a) skickat ut en underrättelse om tilldelningsbeslutet enligt 
19 kap. 19 § andra stycket, och
b) iakttagit en avtalsspärr enligt 1 §, eller
3. om en upphandlande enhet genom annons enligt 10 kap. 6 §  eller 19 a kap. 8 § har meddelat sin avsikt att upphandla och  har iakttagit avtalsspärren enligt 3 §.
Lag (2021:1111)
.
Interimistiskt beslut vid överprövning av ett avtals  giltighet
16 §
Rätten får besluta att ett avtal inte får fullgöras  innan något annat har bestämts.
Rätten ska avstå från att fatta ett sådant beslut, om den  skada eller olägenhet som beslutet skulle kunna medföra är  större än den skada som skulle kunna drabba leverantören.
Rätten ska vid bedömningen ta hänsyn till användarnas  intresse, allmänintresset och övriga berörda intressen.
Tidsfrister för ansökan om överprövning av ett avtals  giltighet
17 §
En ansökan om överprövning av ett avtals giltighet ska,  om inte annat följer av andra stycket, ha kommit in till  förvaltningsrätten inom sex månader från den dag då avtalet  slöts.
Ansökan ska dock ha kommit in till förvaltningsrätten innan 
30 dagar har gått från det att
1. Europeiska kommissionen har publicerat en annons enligt 
10 kap. 5 §,
2. en annons enligt 19 kap. 7 § eller 19 a kap. 12 § har  publicerats i en annonsdatabas som är registrerad enligt lagen 
(2019:668) om upphandlingsstatistik, eller
3. den upphandlande enheten skriftligen har underrättat  anbudssökandena och anbudsgivarna om att avtalet har slutits  samt har lämnat en sammanfattning av sådana upplysningar som  avses i 12 kap. 13 §.
Lag (2022:779)
.
Beräkning av vissa tider
18 §
Vid beräkningen av längden av en avtalsspärr samt av  treveckorsfrister enligt 5 b §, tiodagarsfrister enligt 10 §  och tidsfrister för ansökan om överprövning ska 2 § lagen 
(1930:173) om beräkning av lagstadgad tid tillämpas.
Lag (2022:779)
.
Förbud mot överklagande
19 §
Ett beslut som denna lag är tillämplig på får inte  överklagas med stöd av 13 kap. kommunallagen (2017:725).
Lag (2017:771)
.
Skadestånd
20 §
En upphandlande enhet som inte har följt bestämmelserna i  denna lag eller unionsrättsliga bestämmelser om upphandling  ska ersätta den skada som därigenom har uppkommit för en  leverantör.
Rätten till skadestånd inbegriper ersättning till en  leverantör som har deltagit i en upphandling för kostnader den  har haft för att förbereda anbud och i övrigt delta i  upphandlingen, om åsidosättandet av bestämmelserna har  försämrat leverantörens möjligheter att tilldelas kontraktet.
Lag (2025:361)
.
21 §
En talan om skadestånd ska väckas vid allmän domstol inom  ett år från den dag då leverantören fick kännedom om eller  borde ha fått kännedom
om att ett avtal har slutits mellan den upphandlande enheten  och en leverantör.
Om en allmän förvaltningsdomstol har bedömt att  förutsättningarna för ogiltighet enligt 13-13 b §§ är  uppfyllda, får dock en talan om skadestånd alltid väckas inom  ett år från den dag då avgörandet fick laga kraft.
Om talan inte väcks i tid, är rätten till skadestånd förlorad.
Lag (2022:779)
.
21 kap. Tillsyn och upphandlingsskadeavgift
Tillsyn
Allmänna bestämmelser om tillsyn
1 §
Den myndighet som regeringen bestämmer ska utöva tillsyn  över att denna lag följs.
Inom ramen för sådana upphandlingar som myndigheten har  tillsyn över enligt första stycket ska myndigheten även utöva  tillsyn över att bestämmelserna i Europaparlamentets och  rådets förordning (EU) 2022/1031 av den 23 juni 2022 om  tillträdet för ekonomiska aktörer, varor och tjänster från  tredjeländer till unionens marknader för offentlig upphandling  och koncession och förfaranden till stöd för förhandlingar om  tillträde för ekonomiska aktörer, varor och tjänster från  unionen till tredjeländers marknader för offentlig upphandling  och koncession (Instrumentet för internationell upphandling -  IPI), och åtgärder beslutade av Europeiska kommissionen med  stöd av förordningen, följs.
Lag (2025:361)
.
2 §
Tillsynsmyndigheten får hämta in upplysningar som är  nödvändiga för tillsynsverksamheten från en upphandlande enhet  eller den som tillsyns-myndigheten bedömer vara en  upphandlande enhet. Om det behövs på grund av brådska,  materialets omfång eller något annat förhållande, får  upplysningarna hämtas in genom besök hos den upphandlande  enheten.
Lag (2023:816)
.
3 §
En upphandlande enhet eller den som tillsynsmyndigheten  bedömer vara en upphandlande enhet är skyldig att lämna de  upplysningar som tillsynsmyndigheten begär för sin tillsyn.
Lag (2023:816)
.
Förelägganden
4 §
Tillsynsmyndigheten får förelägga en upphandlande enhet  eller den som tillsynsmyndigheten bedömer vara en upphandlande  enhet att besluta om riktlinjer för direktupphandling enligt 
19 a kap. 14 §.
Lag (2023:816)
.
5 §
Om det behövs för att tillsynsmyndigheten ska kunna utöva  tillsyn får myndigheten förelägga en upphandlande enhet eller  den som tillsyns-myndigheten bedömer vara en upphandlande  enhet att lämna uppgifter, visa upp en handling eller lämna  över en kopia av handlingen.
Lag (2023:816)
.
Upphandlingsskadeavgift
Beslut om upphandlingsskadeavgift
6 §
Tillsynsmyndigheten ska besluta att en upphandlande enhet  ska betala en särskild avgift (upphandlingsskadeavgift) om en  allmän förvaltningsdomstol i ett avgörande som fått laga kraft  har fastställt
1. att ett avtal får bestå, trots att det har slutits i strid  med bestämmelserna om avtalsspärr i 20 kap. 1, 3 eller 8 §,  eller
2. att ett avtal får bestå på grund av tvingande hänsyn till  ett allmänintresse enligt 20 kap. 14 §.
7 §
Tillsynsmyndigheten får besluta att en upphandlande enhet  ska betala en upphandlingsskadeavgift om den upphandlande  enheten har slutit ett avtal med en leverantör utan föregående  annonsering enligt 10 kap. 1, 2, 3 eller 4 §, 17 kap. 2 §  eller 19 kap. 6 §.
Lag (2023:816)
.
8 §
I ringa fall ska någon upphandlingsskadeavgift inte  påföras. Vidare får eftergift beviljas om det finns synnerliga  skäl.
Lag (2023:816)
.
Upphandlingsskadeavgiftens storlek
9 §
Upphandlingsskadeavgiften ska uppgå till lägst 
10 000 kronor och högst 20 000 000 kronor. Avgiften får inte  överstiga tio procent av upphandlingens värde enligt 5 kap.
Vid fastställande av upphandlingsskadeavgiftens storlek ska  särskild hänsyn tas till hur allvarlig överträdelsen är.
Lag (2023:816)
.
Tidsfrister för beslut om avgift
10 §
Ett beslut om upphandlingsskadeavgift enligt 6 § ska  meddelas inom sex månader från den tidpunkt då det avgörande  som beslutet grundas på fick laga kraft.
Lag (2023:816)
.
11 §
Ett beslut om upphandlingsskadeavgift enligt 7 § ska  meddelas inom två år från det att avtalet slöts. Beslutet får  dock inte meddelas innan tiden för att ansöka om överprövning  av ett avtals giltighet har löpt ut.
Om en eller flera leverantörer har ansökt om överprövning av  avtalets giltighet får ett beslut om upphandlingsskadeavgift  inte meddelas förrän samtliga beslut med anledning av  överprövningen har fått laga kraft. Beslutet ska då meddelas  inom sex månader från den tidpunkt då samtliga beslut med  anledning av överprövningen fick laga kraft.
Lag (2023:816)
.
Betalning av avgift
12 §
Upphandlingsskadeavgiften tillfaller staten.
Lag (2023:816)
.
13 §
En upphandlingsskadeavgift ska betalas till  tillsynsmyndigheten inom 30 dagar från det att beslutet fick  laga kraft eller inom den längre tid som anges i beslutet.
Om avgiften inte betalas i tid, ska tillsynsmyndigheten lämna  den obetalda avgiften till indrivning. Bestämmelser om  indrivning finns i lagen (1993:891) om indrivning av statliga  fordringar m.m.
Lag (2023:816)
.
14 §
En beslutad upphandlingsskadeavgift faller bort, om  beslutet inte har kunnat verkställas inom fem år från att det  fick laga kraft.
Lag (2023:816)
.
Överklagande
15 §
Tillsynsmyndighetens beslut om upphandlingsskadeavgift  eller före-lägganden får överklagas till den förvaltningsrätt  i vars domkrets den som beslutet riktar sig till har sin  hemvist. När ett beslut överklagas är tillsyns-myndigheten  motpart i domstolen.
Prövningstillstånd krävs vid överklagande till kammarrätten.
Lag (2023:816)
22 kap. Kapitlet har upphävts genom
lag (2023:816)
.
Övergångsbestämmelser
2016:1146
1. Denna lag träder i kraft den 1 januari 2017.
2. Bestämmelserna i 3 kap. 11-18 §§ tillämpas även på  förhållanden som avser tiden före ikraftträdandet.
3. Genom lagen upphävs lagen (2007:1092) om upphandling inom  områdena vatten, energi, transporter och posttjänster.
4. Den upphävda lagen gäller dock för sådan upphandling som  har påbörjats före ikraftträdandet.
2017:348
1. Denna lag träder i kraft den 1 juni 2017.
2. Bestämmelserna i 16 kap. 2-5 §§ tillämpas på upphandlingar  som påbörjas efter ikraftträdandet.
2021:1111
1. Denna lag träder i kraft den 1 februari 2022.
2. Äldre bestämmelser gäller fortfarande för sådana  upphandlingar som har påbörjats före ikraftträdandet.
2022:779
1. Denna lag träder i kraft den 1 juli 2022.
2. De nya bestämmelserna i 13 kap. 1 a och 4 a §§ och 20 kap. 
5 b-5 d §§ tillämpas inte på upphandlingar som har påbörjats  före ikraftträdandet.
3. För upphandlingar som har påbörjats före ikraftträdandet  gäller 20 kap. 17 och 18 §§ i den äldre lydelsen.
4. Bestämmelserna i 20 kap. 21 § i den nya lydelsen tillämpas  även på fordringar som har uppkommit före ikraftträdandet, om  rätten till skadestånd inte dessförinnan har gått förlorad  enligt äldre föreskrifter.
2023:816
1. Denna lag träder i kraft den 1 januari 2024.
2. Äldre bestämmelser gäller fortfarande för sådana  upphandlingar som har påbörjats före ikraftträdandet.
Bilaga 1 /Bilagan är inte med här/
Bilaga 2
Förteckning över sociala tjänster och andra särskilda tjänster
Beskrivning 			CPV-kod
Hälsovård, socialtjänst och
närbesläktade tjänster          75200000-8
75231200-6
75231240-8
79611000-0
79622000-0 (Tillhandahållande
av hemtjänstpersonal)
79624000-4 (Förmedling av
vårdpersonal)
79625000-1 (Förmedling av
läkare)
Från 85000000-9 till 85323000-9
98133100-5
98133000-4
98200000-5
98500000-8 (Privata hushåll med
anställd personal)
Från 98513000-2 till 98514000-9
(Arbetskrafttjänster för
hushåll, Bemanningstjänster för
enskilda, Tjänster utförda av
kontorspersonal för enskilda,
Tillfällig personal för hushåll
och Hemtjänst)
Administration inom  socialtjänsten,  utbildningsadministration,  hälsovårdsförvaltning och  administration avseende kultur  85321000-5
85322000-2
75000000-6 (Offentlig
förvaltning, försvar och
socialförsäkringstjänster)
75121000-0
75122000-7
75124000-1
Från 79995000-5 till 79995200-7
Från 80000000-4 (Undervisning
och utbildning) till 80660000-8
Från 92000000-1 till 92700000-8
79950000-8 (Tjänster för
organisering av utställningar,
mässor och kongresser)
79951000-5 (Organisering av
seminarier)
79952000-2 (Evenemang)
79952100-3 (Anordnande av
kulturevenemang)
79953000-9 (Festivalarrangemang)
79954000-6 (Festarrangemang)
79955000-3 (Anordnande av
modevisningar)
79956000-0 (Anordnande av
mässor och utställningar)
Obligatorisk socialförsäkring	75300000-9
Bidragstjänster	                75310000-2
75311000-9
75312000-6
75313000-3
75313100-4
75314000-0
75320000-5
75330000-8
75340000-1
Andra samhälleliga och  personliga tjänster, inklusive  fackföreningstjänster,  tjänster utförda av politiska  organisationer, tjänster  tillhandahållna av  ungdomsorganisationer och andra
medlemsorganisationstjänster    98000000-3
98120000-0
98132000-7
98133110-8
98130000-3
Tjänster i samband med
religionsutövande	        98131000-0
Hotell- och restaurangtjänster	Från 55100000-1 till 55410000-7
Från 55521000-8 till 55521200-0
(55521000-8 Catering för privata
hushåll, 55521100-9 Hemkörning
av mat, 55521200-0
Måltidsleveranser)
55520000-1 Catering
55522000-5 Catering för
transportföretag
55523000-2 Catering för övriga
företag eller övriga
institutioner
55524000-9 Skolbespisning
55510000-8 Matsalstjänster
55511000-5 Matsalstjänster och
övrig kafeteriaverksamhet för
särskild kundgrupp
55512000-2 Drift av matsal
55523100-3 Servering av
skolmåltider
Juridiska tjänster, i den mån  de inte är undantagna enligt 
3 kap. 28 och 29 §§ denna lag	Från 79100000-5 till 79140000-7
75231100-5
Övrig statsförvaltning och
statliga tjänster	        Från 75100000-7 till 75120000-3
75123000-4
Från 75125000-8 till 75131000-3
Samhällstjänster	        Från 75200000-8 till 75231000-4
Fängelserelaterade tjänster,  tjänster för allmän säkerhet  och räddningstjänster, i den  mån de inte är undantagna
enligt 3 kap. 32 § denna lag    Från 75231210-9 till 75231230-5
Från 75240000-0 till 75252000-7
79430000-7
98113100-9
Undersöknings- och
säkerhetstjänster	        Från 79700000-1 till 79721000-4
(Undersöknings- och
säkerhetstjänster,
Säkerhetstjänster,
Larmövervakningstjänster,
Vakttjänster,
Övervakningstjänster,
Eftersökning, Uppspårning av
försvunna, Patrullering,
Utfärdande av id-kort,
Utredning och Detektivtjänster)
79722000-1 (Grafologi)
79723000-8 (Avfallsanalys)
Internationella tjänster	98900000-2 (Tjänster
tillhandahållna av
exterritoriala organisationer
och organ)
98910000-5 (Särskilda tjänster
för internationella
organisationer och organ)
Posttjänster	                64000000-6 (Post- och
telekommunikationstjänster)
64100000-7 (Post- och
budtjänster)
64110000-0 (Postgång)
64111000-7 (Posttjänster för
tidningar och tidskrifter)
64112000-4 (Posttjänster för
brev)
64113000-1 (Posttjänster för
paket)
64114000-8 (Postkassörstjänster)
64115000-5 (Förhyrning av
postbox)
64116000-2 (Poste
restantetjänster)
64122000-7 (Internpost)
Diverse tjänster	        50116510-9 (Regummering av däck)
71550000-8 (Smedtjänster)
Lag (2021:1111)
.
Bilaga 3
Definitioner av vissa tekniska specifikationer
I lagen gäller följande definitioner:
1.	Tekniska specifikationer i fråga om  byggentreprenadkontrakt: samtliga tekniska föreskrifter, i  synnerhet de som anges i upphandlingsdokumenten och som anger  de egenskaper som krävs av ett material, en produkt eller en  vara för att det eller den ska lämpa sig för den av den  upphandlande enheten planerade användningen. Dessa egenskaper  omfattar miljö- och klimatprestanda, formgivning för alla  användningsområden (inklusive tillgänglighet för personer med  funktionsnedsättning), bedömning av överensstämmelse,  bruksegenskaper, säkerhet eller dimensioner, inbegripet  förfaranden för kvalitetssäkring, terminologi, symboler,  provning och provningsmetoder, förpackning, märkning och  etikettering, bruksanvisningar samt produktionsprocesser och  produktionsmetoder i alla faser av byggentreprenadens  livscykel. De innefattar även bestämmelser om projektering  och kostnadsberäkning, provnings- och kontrollregler,  villkoren för att byggentreprenaden ska godkännas, tekniken  eller metoderna för byggverksamheten samt samtliga övriga  tekniska villkor som den upphandlande enheten i enlighet med  allmänna eller särskilda förordningar kan föreskriva i fråga  om den fullbordade byggentreprenaden samt om ingående  material eller delar.
2.	Teknisk specifikation i fråga om tjänste- eller  varukontrakt: en specifikation i ett dokument med angivande  av kraven på en produkts eller en tjänsts egenskaper, t.ex.  kvalitetsnivåer, miljö- och klimatprestanda, formgivning för  alla användningsområden (inklusive tillgänglighet för  personer med funktionsnedsättning) och bedömning av  överensstämmelse, bruksegenskaper, produktens  användningsområde, säkerhet eller dimensioner, inbegripet  sådana krav som avser varubeteckning, terminologi, symboler,  provning och provningsmetoder, förpackning, märkning och  etikettering, bruksanvisningar, produktionsprocesser och  produktionsmetoder i alla faser av varans eller tjänstens  livscykel liksom förfaranden vid bedömning av  överensstämmelse.
3.	Standard: en teknisk specifikation som antagits av ett  erkänt standardiseringsorgan för upprepad eller kontinuerlig  tillämpning, med vilken överensstämmelse inte är obligatorisk  och som är en av följande:
- internationell standard: en standard som antagits av ett  internationellt standardiseringsorgan och gjorts tillgänglig  för allmänheten.
- europeisk standard: en standard som antagits av ett  europeiskt standardiseringsorgan och gjorts tillgänglig för  allmänheten.
- nationell standard: en standard som antagits av ett  nationellt standardiseringsorgan och gjorts tillgänglig för  allmänheten.
4.	Europeisk teknisk bedömning: en dokumenterad bedömning  av en byggprodukts prestanda i förhållande till dess väsentliga  egenskaper i enlighet med relevant europeiskt  bedömningsdokument enligt artikel 2.12 i Europaparlamentets  och rådets förordning (EU) nr 305/2011 av den 9 mars 2011 om  fastställande av harmoniserade villkor för saluföring av  byggprodukter, i lydelsen enligt Kommissionens delegerade  förordning (EU) nr 574/2014.
5.	Gemensam teknisk specifikation: en teknisk  specifikation på IKT-området som utarbetats i enlighet med  artiklarna 13 och 14 i Europaparlamentets och rådets förordning 
(EU) nr 1025/2012 om europeisk standardisering, i den  ursprungliga lydelsen.
6.	Teknisk referens: ett dokument, med undantag för  europeiska standarder, som framställs av ett europeiskt  standardiseringsorgan i enlighet med förfaranden som  anpassats till utvecklingen av marknadens behov.
Lag (2017:348)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.