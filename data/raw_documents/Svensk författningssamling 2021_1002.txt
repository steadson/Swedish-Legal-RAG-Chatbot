Title: Förordning (2021:1002) om nedskräpningsavgifter
SFS Number: Svensk författningssamling 2021:1002
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20211002-om-nedskrapningsavgifter_sfs-2021-1002/
Source Link: http://rkrattsbaser.gov.se/sfst?bet=2021:1002
Amendment Register Link: http://rkrattsbaser.gov.se/sfsr?bet=2021:1002
Ministry/Authority: Klimat- och näringslivsdepartementet
Issued: 2021-11-03
Metadata: {"Utfärdad": "2021-11-03", "Ändrad": "t.o.m. SFS 2025:56"}

==================================================

Förordning (2021:1002) om nedskräpningsavgifter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:1002
Departement/myndighet
:   
Klimat- och näringslivsdepartementet
Utfärdad
:   
2021-11-03
Ändrad
:   
t.o.m. SFS 2025:56
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser om ett system för  utökat producentansvar för avfallshantering av  engångsprodukter.
Syftet med denna förordning är att minska negativ påverkan på  miljön från nedskräpning av engångsprodukter i utomhusmiljöer  genom att producenterna tar det ekonomiska ansvaret för  hantering av avfall som skräpats ned och för spridning av  information om nedskräpning.
2 §
Förordningen är meddelad med stöd av
- 15 kap. 12 § miljöbalken i fråga om 8-23 och 30 §§,
- 15 kap. 45 § miljöbalken i fråga om 28 §,
- 8 kap. 11 § regeringsformen i fråga om 34 §, och
- 8 kap. 7 § regeringsformen i fråga om övriga bestämmelser.
Ytterligare bestämmelser i andra författningar
3 §
Ytterligare bestämmelser om engångsprodukter finns i
- förordningen (2022:1274) om producentansvar för  förpackningar,
- förordningen (2021:996) om engångsprodukter,
- förordningen (2021:998) om producentansvar för vissa  tobaksvaror och filter,
- förordningen (2021:999) om producentansvar för ballonger,  och
- förordningen (2021:1000) om producentansvar för  våtservetter. Förordning (2022:1425).
4 §
Bestämmelser om anmälnings- och tillståndsplikt för att  hantera avfall finns i avfallsförordningen (2020:614) och  miljöprövningsförordningen (2013:251).
Ordförklaringar
5 §
I denna förordning avses med
plast, släppa ut på den svenska marknaden, tillhandahålla på  den svenska marknaden, engångsprodukt, engångsplastprodukt,  mugg, dryckesbehållare, matlåda och tunn  plastbärkasse: detsamma som i förordningen (2021:996) om  engångsprodukter,
plastflaska, flexibelt omslag och producent av förpackningar:  detsamma som i förordningen (2022:1274) om producentansvar för  förpackningar,
tobaksvaror, filter, fimpar och producent av filter eller  tobaksvaror med filter: detsamma som i förordningen (2021:998)  om producentansvar för vissa tobaksvaror och filter,
ballong och producent av ballonger: detsamma som i  förordningen (2021:999) om producentansvar för ballonger, och
våtservetter och producent av våtservetter: detsamma som i  förordningen (2021:1000) om producentansvar för våtservetter.
Förordning (2025:56).
6 §
Ord och uttryck i denna förordning har i övrigt samma  betydelse som i 15 kap. miljöbalken.
Ombud i Sverige
7 §
Bestämmelser om att en producent som inte är etablerad i  Sverige får utse ett ombud som ska fullgöra de skyldigheter  som en producent har enligt denna förordning finns i
- 17 § förordningen (2021:998) om producentansvar för vissa  tobaksvaror och filter,
- 15 § förordningen (2021:999) om producentansvar för  ballonger,
- 15 § förordningen (2021:1000) om producentansvar för  våtservetter, och
- 4 kap. 7 § förordningen (2022:1274) om producentansvar för  förpackningar. Förordning (2022:1425).
Avgiftsskyldighet
8 §
En producent som är rapporteringsskyldig enligt 
11 kap. 1 § förordningen (2022:1274) om producentansvar för  förpackningar ska varje år till Naturvårdsverket betala  nedskräpningsavgifter, om producenten på den svenska marknaden  tillhandahåller
1. engångsplastlock till muggar,
2. flexibla omslag,
3. matlådor som är engångsplastprodukter,
4. muggar som är engångsplastprodukter,
5. plastflaskor för dryck som rymmer mindre än 0,6 liter,
6. andra dryckesbehållare än plastflaskor för dryck som rymmer  mindre än 0,6 liter, eller
7. tunna plastbärkassar. Förordning (2025:56).
8 a §
En producent ska varje år till Naturvårdsverket betala  nedskräpningsavgifter, om producenten på den svenska marknaden  släpper ut
1. tobaksvaror med filter,
2. filter,
3. ballonger, eller
4. våtservetter. Förordning (2025:56).
9 §
Nedskräpningsavgifter tas ut som en rörlig produktavgift  och en fast årsavgift:
Produktavgiften ska betalas
1. från 2024 av producenter av de produkter som avses i 8 § 1-4 och 6 samt 8 a § 1 och 2, och
2. från 2025 av producenter av de produkter som avses i 8 a § 
3 och 4.
Årsavgiften ska betalas
1. från 2023 av producenter av de produkter som avses i 8 §  samt 8 a § 1 och 2, och
2. från 2025 av producenter av de produkter som avses i 8 a § 
3 och 4. Förordning (2025:56).
10 §
Produktavgiften ska täcka kostnaderna för att
1. städa upp de engångsprodukter som avses i 8 § 1-4 och 6  samt 8 a § och som skräpats ned på de platser som kommunen har  renhållningsansvar för enligt lagen (1998:814) med särskilda  bestämmelser om gaturenhållning och skyltning,
2. administrera och planera den verksamhet som avses i 1,
3. samla in och rapportera uppgifter som ska lämnas enligt  denna förordning eller föreskrifter som har meddelats med stöd  av förordningen, och
4. sprida information för att minska negativ påverkan på  miljön från nedskräpning av engångsplastprodukter.
Produktavgiften ska inte täcka kostnaderna för att städa upp  avfall som har flutit i land på havsstränder.
Förordning (2025:56).
11 §
Årsavgifterna ska täcka kostnaderna för
1. Naturvårdsverkets handläggning för att fastställa  nedskräpningsavgifterna, administrera avgifterna och betala ut  dessa till kommunerna,
2. den skräpmätning som ska utföras enligt 31 §, och
3. att lämna information till konsumenter enligt 29 §  förordningen (2021:996) om engångsprodukter.
Produktavgiftens storlek
12 §
Produktavgiftens storlek ska bestämmas genom att  kommunernas kostnader enligt 13 § fördelas mellan de  produktkategorier som omfattas av produktavgiften enligt 9 §.  Kostnaderna ska fördelas på grundval av den andel varje  produktkategori utgör av det totala antalet föremål som  uppmätts i den skräpmätning som ska göras enligt 31 §.  Därefter ska kostnaden per produktkategori fördelas på varje  enskild produkt inom produktkategorin genom att kostnaden  delas med det totala antalet produkter i produktkategorin som  släpps ut eller tillhandahålls på den svenska marknaden.
Produktavgiftens storlek bestäms av Naturvårdsverket i  föreskrifter som meddelas med stöd av 14 §. Produktavgifternas  storlek ska ses över vid behov, dock minst vart tredje år.
Naturvårdsverket ska utgå från de senaste tillgängliga  uppgifterna om kommunernas kostnader och antalet produkter som  släpps ut eller tillhandahålls på den svenska marknaden.
Förordning (2025:56).
13 §
Naturvårdsverket ska årligen fastställa kommunernas  kostnader på grundval av
1. den andel av de kostnader som kommunerna har redovisat  enligt 28 § 1 och 2 som utgörs av kostnader för de  engångsprodukter som avses i 8 § 1-4 och 6 samt 8 a § beräknat  på grundval av dessa produktkategoriers andel av det totala  antalet föremål som uppmätts i den skräpmätning som ska göras  enligt 31 §, och
2. Naturvårdsverkets bedömning av om de kostnader som en  kommun har redovisat enligt 28 § 1 och 2 är för höga med  hänsyn till folkmängden, befolkningstätheten, turismen och  andra faktorer som kan påverka kommunens kostnader för  nedskräpning. Förordning (2025:56).
13 a §
Naturvårdsverket ska på sin webbplats beskriva den  metod som används för att göra den bedömning av kommunernas  kostnader som avses i 13 § 2. Förordning (2024:71).
13 b §
Innan kommunernas kostnader fastställs enligt 13 § ska  kommuner och producenter ges möjlighet att lämna synpunkter på  Naturvårdsverkets beräkning av kostnaderna.  Förordning (2024:71).
14 §
Naturvårdsverket får meddela föreskrifter som fastställer  produktavgiftens storlek, beräknad enligt 12 och 13 §§.
Beräkning av hur mycket varje producent ska betala i  produktavgift
15 §
Hur mycket varje producent av sådana produkter som avses  i 8 § ska betala i produktavgift för ett visst år 
(avgiftsåret) ska beräknas på grundval av de uppgifter som  enligt 11 kap. 1 och 2 §§ förordningen (2022:1274) om  producentansvar för förpackningar har lämnats om hur många  produkter som en producent under det år som föregår  avgiftsåret har tillhandahållit på den svenska marknaden.
Förordning (2025:56).
15 a §
Hur mycket varje producent av sådana produkter som  avses i 8 a § ska betala i produktavgift för ett visst år 
(avgiftsåret) ska beräknas på grundval av de uppgifter som har  lämnats om hur många produkter som en producent under det år  som föregår avgiftsåret har släppt ut på den svenska marknaden
1. enligt 36 § förordningen (2021:998) om producentansvar för  vissa tobaksvaror och filter,
2. enligt 18 § förordningen (2021:999) om producentansvar för  ballonger, och
3. enligt 19 § förordningen (2021:1000) om producentansvar för  våtservetter. Förordning (2025:56).
Årsavgiftens storlek
16 §
En producent som på den svenska marknaden släpper ut  tobaksvaror med filter ska för varje kalenderår betala en  årsavgift med 6 000 kronor. Förordning (2024:36).
17 §
En producent ska för varje kalenderår betala en årsavgift  med 3 000 kronor per produktkategori, om den på den svenska  marknaden tillhandahåller produkter i produktkategorierna
1. engångsplastlock till muggar,
2. flexibla omslag,
3. matlådor som är engångsplastprodukter,
4. muggar som är engångsplastprodukter, eller
5. andra dryckesbehållare än plastflaskor för dryck som rymmer  mindre än 0,6 liter. Förordning (2025:56).
17 a §
En producent ska för varje kalenderår betala en  årsavgift med 3 000 kronor per produktkategori, om den på den  svenska marknaden släpper ut produkter i produktkategorierna
1. filter,
2. ballonger, eller
3. våtservetter. Förordning (2025:56).
18 §
En producent ska för varje kalenderår betala en årsavgift  med 1 800 kronor per produktkategori, om den på den svenska  marknaden tillhandahåller produkter i produktkategorierna
1. plastflaskor för dryck som rymmer mindre än 0,6 liter,  eller
2. tunna plastbärkassar. Förordning (2025:56).
Skyldighet för producenter att lämna uppgifter
19 §
Den som är skyldig att betala nedskräpningsavgifter  enligt denna förordning ska till Naturvårdsverket lämna de  uppgifter som behövs för att avgifterna ska kunna bestämmas.
20 §
Naturvårdsverket får meddela föreskrifter om vilka  uppgifter som ska lämnas enligt 19 §.
Betalning av avgifterna
21 §
Nedskräpningsavgifterna ska betalas efter beslut av  Naturvårdsverket.
22 §
Om nedskräpningsavgifterna inte betalas inom den tid som  anges i Naturvårdsverkets beslut ska dröjsmålsavgift tas ut  enligt lagen (1997:484) om dröjsmålsavgift. Bestämmelser om  betalningsanstånd finns i förordningen (1993:1138) om  hantering av statliga fordringar.
23 §
Om en nedskräpningsavgift enligt denna förordning har  satts ned efter ett överklagande ska ränta enligt 5 §  räntelagen (1975:635) betalas för tiden från den dag avgiften  betalades till och med den dag avgiften återbetalas.
Ersättning till kommuner
24 §
De produktavgifter som har betalats in ska fördelas  mellan kommunerna. Produktavgifterna ska betalas ut som  ersättning för verksamhet som avses i 10 § på grundval av en  enskild kommuns andel av kommunernas kostnader som fastställts  enligt 13 § för det år som föregår det avgiftsår som  utbetalningen avser. Förordning (2025:56).
25 §
Produktavgifterna ska fördelas mellan och betalas ut till  kommunerna minst en gång per kalenderår. Förordning (2025:56).
26 §
Naturvårdsverket ska i enskilda fall bestämma om hur stor  del av intäkterna från produktavgifterna som ska fördelas till  en kommun och om utbetalningen till kommunen.  Förordning (2025:56).
27 §
Har upphävts genom förordning (2025:56).
Redovisning av uppgifter från kommunerna
28 §
En kommun ska senast den 31 mars varje år till  Naturvårdsverket redovisa
1. de kostnader som kommunen har haft föregående år för att  städa upp avfall som skräpats ned på de platser som kommunen  har renhållningsansvar för enligt lagen (1998:814) med  särskilda bestämmelser om gaturenhållning och skyltning,
2. de kostnader som kommunen har haft föregående år för att
a) administrera och planera den verksamhet som avses i 1,
b) samla in och rapportera uppgifter som ska lämnas enligt  denna förordning eller föreskrifter som har meddelats med stöd  av förordningen, och
c) sprida information för att minska negativ påverkan på  miljön från nedskräpning av engångsplastprodukter, och
3. en uppskattning av vikten i kilogram på de fimpar som  städats upp. Förordning (2024:71).
Avgifter som inte tas i anspråk för Naturvårdsverkets eller  kommunernas verksamhet
29 §
Har upphävts genom förordning (2025:56).
30 §
De intäkter från nedskräpningsavgifterna som inte tas i  anspråk för Naturvårdsverkets eller kommunernas verksamhet ska  räknas av mot den nedskräpningsavgift som ska betalas av en  producent nästkommande år. Om avräkning mot nästa års  nedskräpningsavgift inte är möjlig ska avgiften betalas  tillbaka till producenten.
Skräpmätning
31 §
Naturvårdsverket ska under 2023 och därefter vart annat  år göra en nationell mätning av det skräp som förekommer på de  platser som kommunen har renhållningsansvar för enligt 2 och 
4 §§ lagen (1998:814) med särskilda bestämmelser om  gaturenhållning och skyltning. Mätningen ska ske vid två olika  tillfällen det år mätningen utförs.
Naturvårdsverket ska redovisa antalet föremål som totalt  skräpats ned. Varje produktkategori ska även redovisas i vikt.
Antalet föremål som skräpats ned ska redovisas individuellt i  åtminstone följande produktkategorier:
1. engångsplastlock till muggar,
2. engångsplastlock till matlådor,
3. flexibla omslag,
4. matlådor som är engångsplastprodukter,
5. muggar som är engångsplastprodukter,
6. plastflaskor för dryck som rymmer mindre än 0,6 liter,
7. plastflaskor för dryck som rymmer mer än 0,6 liter,
8. andra dryckesbehållare än plastflaskor som rymmer mindre än 
0,6 liter,
9. andra dryckesbehållare än plastflaskor som rymmer mer än 
0,6 liter,
10. fimpar,
11. tunna plastbärkassar,
12. ballonger, och
13. våtservetter.
Översyn
32 §
Naturvårdsverket ska senast den 31 december 2023 och  därefter vart annat år till regeringen
1. redovisa huruvida dryckesbehållare, tunna plastbärkassar  och produkter som inte omfattas av avgiftsskyldigheten enligt 
8 § är vanligt förekommande vid nedskräpning och därför bör  omfattas av avgiftsskyldigheten,
2. redovisa hur summan av kommunernas kostnader och  fördelningen mellan olika produkter har förändrats sedan förra  rapporten, och
3. vid behov lämna förslag på hur årsavgifterna bör justeras.
Statistik
33 §
Uppgifter som lämnas till Naturvårdsverket enligt denna  förordning får användas av Naturvårdsverket för att ta fram  statistik.
Bemyndigande att meddela föreskrifter om verkställighet
34 §
Naturvårdsverket får meddela föreskrifter om  verkställigheten av denna förordning.
Överklagande
35 §
I 19 kap. 1 § miljöbalken finns bestämmelser om  överklagande till mark- och miljödomstol.
Andra beslut än beslut enligt 21 § får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.