Title: Förordning (2021:996) om engångsprodukter
SFS Number: Svensk författningssamling 2021:996
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021996-om-engangsprodukter_sfs-2021-996/
Source Link: http://rkrattsbaser.gov.se/sfst?bet=2021:996
Amendment Register Link: http://rkrattsbaser.gov.se/sfsr?bet=2021:996
Ministry/Authority: Klimat- och näringslivsdepartementet
Issued: 2021-11-03
Metadata: {"Utfärdad": "2021-11-03", "Ändrad": "t.o.m. SFS 2024:35"}

==================================================

Förordning (2021:996) om engångsprodukter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:996
Departement/myndighet
:   
Klimat- och näringslivsdepartementet
Utfärdad
:   
2021-11-03
Ändrad
:   
t.o.m. SFS 2024:35
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Syftet med denna förordning är att minska nedskräpning och  främja en cirkulär ekonomi.
Förordningen är meddelad med stöd av
- 15 kap. 40 § miljöbalken i fråga om 12-23 och 25-28 §§,
- 8 kap. 11 § regeringsformen i fråga om 34 §, och
- 8 kap. 7 § regeringsformen i fråga om övriga bestämmelser.
Ytterligare bestämmelser i andra förordningar
2 §
Ytterligare bestämmelser om engångsprodukter finns i
- förordningen (1998:944) om förbud m.m. i vissa fall i  samband med hantering, införsel och utförsel av kemiska  produkter,
- förordningen (2022:1274) om producentansvar för  förpackningar,
- förordningen (2021:998) om producentansvar för vissa  tobaksvaror
och filter,
- förordningen (2021:999) om producentansvar för ballonger,
- förordningen (2021:1000) om producentansvar för  våtservetter, och
- förordningen (2021:1002) om nedskräpningsavgifter.
Förordning (2022:1426).
Ordförklaringar
3 §
Med polymer avses i denna förordning detsamma som i  artikel 3.5 i Europaparlamentets och rådets förordning (EG)  nr 1907/2006 av den 18 december 2006 om registrering,  utvärdering, godkännande och begränsning av kemikalier 
(Reach), inrättande av en europeisk kemikaliemyndighet,  ändring av direktiv 1999/45/EG och upphävande av rådets  förordning (EEG) nr 793/93 och kommissionens förordning (EG)  nr 1488/94 samt rådets direktiv 76/769/EEG och kommissionens  direktiv 91/155/EEG, 93/67/EEG, 93/105/EG och 2000/21/EG.
4 §
Med plast avses i denna förordning en polymer som kan  användas som huvudsaklig strukturkomponent i slutprodukter,  oavsett om polymeren har tillförts tillsatser eller andra  ämnen.
Med plast avses inte en polymer som förekommer naturligt i  miljön och som inte har modifierats på kemisk väg.
5 §
I denna förordning avses med
tillhandahålla på den svenska marknaden: att mot betalning  eller gratis göra en produkt tillgänglig för distribution,  förbrukning eller användning på den svenska marknaden i  samband med yrkesmässig verksamhet, och
släppa ut på den svenska marknaden: att för första gången  tillhandahålla en produkt på den svenska marknaden.
6 §
I denna förordning avses med
engångsprodukt: en produkt som inte utformats, konstruerats  eller släppts ut på den svenska marknaden för att under sin  livscykel användas flera gånger genom att återanvändas för  samma ändamål som den utformades för eller sändas tillbaka  till en producent för att återfyllas, och
engångsplastprodukt: en engångsprodukt som helt eller delvis  består av plast.
7 §
I denna förordning avses med
mugg: ett glas, en kopp eller en mugg, med eller utan lock,  som är avsedd för kall eller varm dryck som vanligtvis dricks  direkt ur kärlet,
engångsmugg: en mugg som är en engångsprodukt, och
dryckesbehållare: en plastflaska, en kompositförpackning eller  ett annat kärl som
1. är en engångsplastprodukt,
2. har en kapacitet på högst tre liter,
3. är avsedd för dryck, och
4. inte är en mugg.
8 §
I denna förordning avses med
mat: livsmedel som inte är dryck,
snabbmat: mat som
1. är avsedd att ätas direkt på försäljningsstället eller tas  med för att kort efter försäljningen ätas på annan plats,
2. är avsedd att ätas ur förpackningen, och
3. är färdig att ätas utan ytterligare tillagning, uppvärmning  eller annan beredning som utförs av konsumenten,
matlåda: en förpackning, med eller utan lock, som
1. är formgjuten eller förblir väsentligen oförändrad i formen  efter det att innehållet läggs till eller tas bort, och
2. används till snabbmat, och
engångsmatlåda: en matlåda som är en engångsprodukt.
9 §
Med rotation avses i denna förordning den resa som en  återanvändbar mugg eller matlåda gör från det att den släpps  ut på den svenska marknaden tillsammans med den dryck eller  den mat som den är avsedd att innehålla, skydda, leverera  eller presentera, till dess att den lämnas till ett system för  återanvändning av muggar eller matlådor i syfte att på nytt  tillhandahållas på den svenska marknaden tillsammans med den  dryck eller den mat som den är avsedd för.
10 §
I denna förordning avses med
bärkasse: en påse som tillhandahålls för att konsumenter ska  kunna packa och bära varor från den plats där varorna  tillhandahålls och som inte är avsedd för varaktigt bruk,
plastbärkasse: en bärkasse som består av plast, och
tunn plastbärkasse: en plastbärkasse vars vägg är tunnare än 
50 mikrometer.
11 §
Ord och uttryck i denna förordning har i övrigt samma  betydelse som i 15 kap. miljöbalken.
Förbud mot att släppa ut vissa engångsplastprodukter på den  svenska marknaden
12 §
Det är förbjudet att släppa ut följande  engångsplastprodukter på den svenska marknaden:
1. bomullspinnar (tops),
2. dryckesbehållare som innehåller polystyren som har  expanderats,
3. engångsmuggar och engångsmatlådor som innehåller polystyren  som har expanderats,
4. gafflar, knivar, skedar, ätpinnar och andra bestick,
5. korkar och lock som innehåller polystyren som har  expanderats, och som används till
a) engångsmatlådor,
b) dryckesbehållare, eller
c) engångsmuggar,
6. omrörare för drycker,
7. pinnar som ska fästas vid och bära upp ballonger,
8. sugrör, och
9. tallrikar. Förordning (2024:35).
13 §
Förbuden i 12 § 1 och 8 gäller inte bomullspinnar och  sugrör som omfattas av bestämmelserna om medicintekniska  produkter i Europaparlamentets och rådets förordning (EU) 
2017/745 av den 5 april 2017 om medicintekniska produkter, om  ändring av direktiv 2001/83/EG, förordning (EG) nr 178/2002  och förordning (EG) nr 1223/2009 och om upphävande av rådets  direktiv 90/385/EEG och 93/42/EEG.
Förbudet i 12 § 7 gäller inte pinnar som är avsedda för  industriell eller annan yrkesmässig användning och som inte  distribueras till konsumenter.
14 §
Det är förbjudet att på den svenska marknaden släppa ut  engångsmuggar som innehåller mer än 15 procent plast.
15 §
Naturvårdsverket får meddela föreskrifter om undantag  från förbudet i 14 § om det finns särskilda skäl för att  släppa ut engångsmuggarna på den svenska marknaden.
Förbud mot att använda konfetti
16 §
Konfetti som innehåller plast får inte användas utomhus.
Krav på att erbjuda servering i återanvändbara muggar och  matlådor
17 §
Den som på den svenska marknaden tillhandahåller dryck i  en engångsmugg ska
1. erbjuda en möjlighet att få drycken serverad i en  återanvändbar mugg, och
2. vidta effektiva åtgärder så att de återanvändbara muggarna  och deras lock roterar flera gånger.
Den återanvändbara muggen ska tillhandahållas av den som  tillhandahåller drycken oavsett om drycken ska tas med eller  drickas på försäljningsstället.
18 §
Den som på den svenska marknaden tillhandahåller snabbmat  i en engångsmatlåda ska
1. erbjuda en möjlighet att få snabbmaten serverad i en  återanvändbar matlåda, och
2. vidta effektiva åtgärder så att de återanvändbara  matlådorna och deras lock roterar flera gånger.
Den återanvändbara matlådan ska tillhandahållas av den som  tillhandahåller maten oavsett om maten ska tas med eller ätas  på försäljningsstället.
19 §
Den som ska tillhandahålla en återanvändbar mugg eller  matlåda enligt 17 eller 18 § ska välja en mugg eller matlåda  som har så liten negativ effekt som möjligt på människors  hälsa och miljön.
20 §
Den som på den svenska marknaden tillhandahåller dryck i  en engångsmugg eller snabbmat i en engångsmatlåda ska på  försäljningsstället informera konsumenter om
1. möjligheten att få drycken eller snabbmaten serverad i en  återanvändbar mugg eller matlåda,
2. den miljöpåverkan som användningen av engångsmuggar och  engångsmatlådor ger upphov till, och
3. fördelarna med en minskad förbrukning av engångsmuggar och  engångsmatlådor.
Informationen ska lämnas väl synlig på försäljningsstället och  vara lättillgänglig för konsumenten.
21 §
Kraven i 17-20 §§ gäller inte den som på den svenska  marknaden tillhandahåller dryck i en engångsmugg eller  snabbmat i en engångsmatlåda om muggen eller matlådan helt  består av papper eller kartong som inte har modifierats  kemiskt på ett sätt som fördröjer nedbrytningen.
22 §
Kraven i 17-20 §§ gäller inte den som på den svenska  marknaden tillhandahåller dryck eller snabbmat i färre än 
150 engångsmuggar och engångsmatlådor per dag som  försäljningsstället är öppet.
Antalet engångsmuggar och engångsmatlådor som tillhandahålls  ska beräknas som ett genomsnitt under de dagar som  försäljningsstället är öppet under ett kalenderår.
Den som omfattas av undantaget och som inte väljer att ändå  tillhandahålla återanvändbara muggar och matlådor ska ha  rutiner för att säkerställa att inte fler än 150 engångsmuggar  och engångsmatlådor tillhandahålls per dag i genomsnitt.
22 §
/Träder i kraft I:2026-01-01/
Kraven i 17-20 §§ gäller inte den som på den svenska  marknaden tillhandahåller dryck eller snabbmat i färre än 
75 engångsmuggar och engångsmatlådor per dag som  försäljningsstället är öppet.
Antalet engångsmuggar och engångsmatlådor som tillhandahålls  ska beräknas som ett genomsnitt under de dagar som  försäljningsstället är öppet under ett kalenderår.
Den som omfattas av undantaget och som inte väljer att ändå  tillhandahålla återanvändbara muggar och matlådor ska ha  rutiner för att säkerställa att inte fler än 75 engångsmuggar  och engångsmatlådor tillhandahålls per dag i genomsnitt.
Förordning (2021:997).
23 §
Naturvårdsverket får meddela ytterligare föreskrifter om  undantag från kraven i 17-20 §§ där det är oskäligt att kräva  att den som tillhandahåller dryck i en engångsmugg eller  snabbmat i en engångsmatlåda ska tillhandahålla ett  återanvändbart alternativ.
Föreskrifter om undantag får inte meddelas i fråga om  engångsmuggar eller engångsmatlådor om ett undantag kan antas  medföra en risk för betydande nedskräpning eller medföra att  Sverige inte uppfyller målet i 24 §.
Mål för minskad förbrukning
24 §
I fråga om muggar och matlådor som är  engångsplastprodukter ska förbrukningen ha minskat med 
50 procent från och med 2026 jämfört med förbrukningen 2022.
25 §
Den som tillhandahåller eller använder muggar och  matlådor som är engångsplastprodukter i en yrkesmässig  verksamhet ska effektivt bidra till att nå målet.
Märkning och annan information till konsumenter
26 §
Sanitetsbindor, tamponger och tampongapplikatorer som är  engångsplastprodukter får släppas ut på den svenska marknaden  endast om de är märkta i enlighet med kommissionens  genomförandeförordning (EU) 2020/2151 av den 17 december 2020  om fastställande av harmoniserade specifikationer för märkning  av plastprodukter för engångsbruk som finns förtecknade i  del D i bilagan till Europaparlamentets och rådets direktiv 
(EU) 2019/904 om minskning av vissa plastprodukters inverkan  på miljön.
Märkningen ska vara framträdande, lätt att läsa och  outplånlig.
27 §
Den som på den svenska marknaden släpper ut tuggummi,  portionssnus, sanitetsbindor, tamponger eller  tampongapplikatorer som är engångsplastprodukter ska informera  konsumenter om
1. hur produkten ska hanteras när den blir avfall,
2. de negativa miljöeffekter som nedskräpning eller annat  olämpligt bortskaffande av produkten ger upphov till, och
3. de negativa effekter det får på avloppsnätet att spola ner  produkten i avloppet.
Informationen ska bidra till att avfallet från  engångsplastprodukter hanteras på ett lämpligt sätt och mindre  nedskräpning.
Informationen ska vara lättillgänglig, uppmuntra till ett  ansvarsfullt konsumentbeteende och lämnas återkommande.
28 §
Den som i en yrkesmässig verksamhet tillhandahåller  plastbärkassar till konsumenter ska informera om
1. plastbärkassars miljöpåverkan och fördelarna med en minskad  förbrukning av plastbärkassar, och
2. åtgärder som kan vidtas av konsumenten för att minska  förbrukningen.
Informationsskyldigheten gäller inte plastbärkassar
1. som tillhandahålls på distans, eller
2. vars vägg är tunnare än 15 mikrometer och behövs av  hygienskäl eller tillhandahålls som primära förpackningar för  livsmedel som säljs i lösvikt.
Informationen ska vara lättillgänglig, uppmuntra till ett  ansvarsfullt konsumentbeteende och lämnas återkommande.
29 §
Naturvårdsverket ska i fråga om engångsplastprodukter som  avses i 8 § förordningen (2021:1002) om nedskräpningsavgifter  informera konsumenter om
1. hur engångsplastprodukter ska hanteras när de blir avfall,
2. de negativa miljöeffekter som nedskräpning eller annat  olämpligt bortskaffande av engångsplastprodukter ger upphov  till, och
3. de negativa effekter det får på avloppsnätet att spola ner  engångsplastprodukter i avloppet.
Informationen ska bidra till att avfallet från  engångsplastprodukter hanteras på ett lämpligt sätt och mindre  nedskräpning.
Informationen ska vara lättillgänglig, uppmuntra till ett  ansvarsfullt kon-sumentbeteende och lämnas återkommande.
Bevakning av att förbrukningen minskar
30 §
Naturvårdsverket ska med utgångspunkt i de uppgifter som  lämnas enligt 11 kap. 2 § förordningen (2022:1274) om  producentansvar för förpackningar bevaka att förbrukningen av
1. plastbärkassar minskar och att förbrukningen av tunna  plastbärkassar inte överskrider 90 kassar per person och år  från den 31 december 2019 och 40 kassar per person och år från  den 31 december 2025, och
2. muggar och matlådor som är engångsplastprodukter har  minskat med 50 procent under kalenderåret 2026 jämfört med  förbrukningen under kalenderåret 2022.
Beräkningen av förbrukningen av tunna plastbärkassar ska inte  omfatta bärkassar vars vägg är tunnare än 15 mikrometer och
1. behövs av hygienskäl, eller
2. tillhandahålls som primära förpackningar för livsmedel som  säljs i lösvikt.
Om Naturvårdsverket bedömer att förbrukningen av  plastbärkassar och muggar och matlådor som är  engångsplastprodukter inte minskar eller att förbrukningen av  tunna plastbärkassar kommer att överskrida de nivåer som anges  i första stycket, ska Naturvårdsverket lämna förslag till  regeringen på ändamålsenliga åtgärder. Förordning (2022:1426).
Rapportering
31 §
Naturvårdsverket ska rapportera till Europeiska  kommissionen i enlighet med Europaparlamentets och rådets  direktiv (EU) 2019/904 av den 5 juni 2019 om minskning av  vissa plastprodukters inverkan på miljön, i den ursprungliga  lydelsen.
Tillsyn
32 §
I 2 kap. 24 och 31 §§ miljötillsynsförordningen (2011:13)  finns bestämmelser om tillsyn.
Sanktioner
33 §
I förordningen (2012:259) om miljösanktionsavgifter finns  bestämmelser om miljösanktionsavgifter.
Bemyndigande att meddela föreskrifter om verkställighet
34 §
Naturvårdsverket får meddela föreskrifter om  verkställigheten av denna förordning.
Övergångsbestämmelser
2021:996
1. Denna förordning träder i kraft den 30 april 2022 i fråga  om 16 §, den 1 januari 2024 i fråga om 14, 17-22 och 25 §§,  och i övrigt den 1 januari 2022.
2. Genom förordningen upphävs förordningen (2016:1041) om  plastbärkassar.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.