Title: Förordning (2024:1005) om samordnad och säker statlig it-drift
SFS Number: Svensk författningssamling 2024:1005
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241005-om-samordnad-och-saker_sfs-2024-1005/
Source Link: http://rkrattsbaser.gov.se/sfst?bet=2024:1005
Amendment Register Link: http://rkrattsbaser.gov.se/sfsr?bet=2024:1005
Ministry/Authority: Finansdepartementet DIS
Issued: 2024-11-07
Metadata: {"Utfärdad": "2024-11-07"}

==================================================

Förordning (2024:1005) om samordnad och säker statlig it-drift
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1005
Departement/myndighet
:   
Finansdepartementet DIS
Utfärdad
:   
2024-11-07
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om ett samordnat  statligt tjänsteutbud för it-drift.
2 §
Denna förordning är meddelad med stöd av 8 kap. 7 §  regeringsformen.
Definitioner
3 §
I förordningen avses med
- myndighet: en myndighet under regeringen,
- samordnat statligt tjänsteutbud: it-driftstjänster som  tillhandahålls myndigheter av en leverantörsmyndighet eller på  uppdrag av en sådan myndighet.
Den samordnande myndigheten
4 §
Samordnande myndighet enligt denna förordning är  Försäkringskassan.
Den samordnande myndigheten ska samordna arbetet enligt  förordningen och ska i samverkan med leverantörsmyndigheterna
1. fortlöpande föra en förteckning över vilka it-
driftstjänster som ingår i det samordnade statliga  tjänsteutbudet och vilken leverantörsmyndighet som  tillhandahåller respektive tjänst, samt förvalta  tjänstebeskrivningarna för dessa tjänster,
2. utveckla och förvalta modeller för samverkan inom it-drift,  och
3. utveckla och förvalta modeller för överenskommelser för  anslutning till det samordnade statliga tjänsteutbudet.
Leverantörsmyndigheterna
5 §
Leverantörsmyndigheter enligt denna förordning är  Försäkringskassan, Skatteverket och Trafikverket.
Leverantörsmyndigheterna ska
1. tillsammans med den samordnande myndigheten bestämma vilka  it-driftstjänster som ska erbjudas inom det samordnade  statliga tjänsteutbudet och hur tjänstebeskrivningarna för  tjänsterna ska utformas,
2. tillhandahålla det samordnade statliga tjänsteutbudet och  stödja myndigheterna vid valet av it-driftslösning.
Vid utformningen av de it-driftstjänster som erbjuds ska  totalförsvarets behov beaktas.
6 §
En leverantörsmyndighet får endast tillhandahålla it-
driftstjänster som baseras på den myndighetens it-drift, om  inte något annat är föreskrivet.
Anslutning till det samordnade statliga tjänsteutbudet
7 §
En myndighet som vill ta del av det samordnade statliga  tjänsteutbudet ska anmäla sitt intresse till den samordnande  myndigheten.
Den samordnande myndigheten ska fördela en intresseanmälan som  mottagits till en leverantörsmyndighet.
8 §
En leverantörsmyndighet får neka en myndighet anslutning  om leverantörsmyndigheten inte har förutsättningar att erbjuda  den efterfrågade it-driftstjänsten. En leverantörsmyndighet  som nekar en myndighet anslutning ska ange skälen för detta.
9 §
I de fall en prioritering mellan olika intresseanmälningar  om att ansluta sig till det statliga tjänsteutbudet behöver  göras, ska leverantörsmyndigheten i första hand ta hänsyn till  om anslutningen bedöms leda till en högre säkerhet, och i  andra hand om anslutningen bedöms leda till en ökad  kostnadseffektivitet.
10 §
Innan en anslutning till det samordnade statliga  tjänsteutbudet sker ska den anslutande myndigheten ingå en  skriftlig överenskommelse med en eller flera  leverantörsmyndigheter om vilka it-driftstjänster som ska  levereras.
Om it-driftstjänsten kräver att leverantörsmyndigheten får  tillgång till personuppgifter och behandlar dessa för den  anslutande myndighetens räkning ska överenskommelsen innehålla  närmare bestämmelser om personuppgiftshanteringen, med  beaktande av kraven i tillämplig dataskyddslagstiftning.
Leverantörsmyndigheten ska underrätta den samordnade  myndigheten när en överenskommelse har ingåtts. Den  samordnande myndigheten ska underrätta regeringen om  överenskommelsen i samband med den redovisning som ska lämnas  enligt 11 §.
Redovisning
11 §
Senast den 31 mars varje år ska den samordnande  myndigheten, i samverkan med leverantörsmyndigheterna,  redovisa effekterna av arbetet med det samordnade statliga  tjänsteutbudet för it-drift till regeringen. Redovisningen ska  bland annat omfatta en beskrivning av de fall då myndigheterna  enligt 8 § har bedömt att de saknat förutsättningar att  erbjuda en efterfrågad it-driftstjänst.
En leverantörsmyndighet ska på den samordnande myndighetens  begäran lämna det underlag som behövs för redovisningen.
Avgifter
12 §
Leverantörsmyndigheterna ska ta ut avgifter av de  myndigheter som har anslutit sig till det samordnade statliga  tjänsteutbudet.
Leverantörsmyndigheterna får bestämma avgifternas storlek och  disponera avgiftsinkomsterna i verksamheten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.