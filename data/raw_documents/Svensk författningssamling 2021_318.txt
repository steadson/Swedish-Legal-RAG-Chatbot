Title: Förordning (2021:318) om statligt stöd till forskning och utveckling samt innovation inom transportområdet
SFS Number: Svensk författningssamling 2021:318
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021318-om-statligt-stod-till_sfs-2021-318/
Source Link: http://rkrattsbaser.gov.se/sfst?bet=2021:318
Amendment Register Link: http://rkrattsbaser.gov.se/sfsr?bet=2021:318
Ministry/Authority: Landsbygds- och infrastrukturdepartementet RSIB US
Issued: 2021-04-29
Metadata: {"Utfärdad": "2021-04-29", "Ändrad": "t.o.m. SFS 2024:324"}

==================================================

Förordning (2021:318) om statligt stöd till forskning och utveckling samt innovation inom transportområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:318
Departement/myndighet
:   
Landsbygds- och infrastrukturdepartementet RSIB US
Utfärdad
:   
2021-04-29
Ändrad
:   
t.o.m. SFS 2024:324
Tidsbestämd
: 
2027-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
För att främja forskning och utveckling samt innovation  inom transportområdet får Trafikverket i mån av tillgång på  medel lämna statligt stöd enligt denna förordning.
2 §
Denna förordning är meddelad med stöd av 8 kap. 7 §  regeringsformen.
3 §
Stöd får endast lämnas i enlighet med
1. de villkor, och till sådana åtgärder, som anges i kapitel I  och i artikel 25 i kommissionens förordning (EU) nr 651/2014  av den 17 juni 2014 genom vilken vissa kategorier av stöd  förklaras förenliga med den inre marknaden enligt  artiklarna 107 och 108 i fördraget, eller
2. de villkor som anges i kommissionens förordning (EU) 
2023/2831 av den 13 december 2023 om tillämpningen av  artiklarna 107 och 108 i fördraget om Europeiska unionens  funktionssätt på stöd av mindre betydelse.
Förordning (2024:324).
4 §
Termer och uttryck som används i denna förordning har  samma betydelse som i kommissionens förordningar (EU)  nr 651/2014 och (EU) 2023/2831. Förordning (2024:324).
5 §
Stöd enligt denna förordning får lämnas i form av bidrag.
Förfarandet i stödärenden
6 §
En ansökan om stöd ska vara skriftlig och ges in till  Trafikverket.
7 §
Innan Trafikverket beviljar ett stöd enligt kommissionens  förordning (EU) 2023/2831 ska stödmottagaren ge in en  redogörelse till Trafikverket för allt annat
1. stöd av mindre betydelse som företaget fått under den  senaste treårsperioden, och
2. stöd som företaget tidigare ansökt om eller beviljats och  som avser samma stödberättigande kostnader som det stöd som  omfattas av ansökan. Förordning (2024:324).
8 §
Innan ett stöd beviljas enligt kommissionens förordning 
(EU) 2023/2831 ska Trafikverket lämna de upplysningar till  stödmottagaren som framgår av artikel 7.4.
Förordning (2024:324).
9 §
Ett stöd enligt kommissionens förordning (EU) 2023/2831  får inte beviljas förrän den kontroll som föreskrivs i  artikel 6.4 har genomförts. Förordning (2024:324).
10 §
Ett beslut om stöd får förenas med de villkor som krävs  för att syftet med stödet ska tillgodoses. Villkoren ska  framgå av beslutet.
11 §
Den som har fått stöd ska hålla Trafikverket underrättat  om hur den åtgärd som stöd har lämnats för fortskrider samt,  innan åtgärden avslutas, ge in en skriftlig slutrapport där  effekterna och erfarenheterna av de åtgärder som föranlett  stödet redovisas.
Trafikverket ska löpande följa upp att villkoren för stödet  följs.
En stödmottagare ska på Trafikverkets begäran lämna de  ytterligare uppgifter som behövs för uppföljning eller  utvärdering av den åtgärd som stöd har lämnats för.
12 §
Ett stöd som omfattar ett belopp motsvarande 100 000 euro  eller mer får endast beviljas om stödmottagaren samtycker till  att uppgifter om stödet offentliggörs enligt artikel 9 i  kommissionens förordning (EU) nr 651/2014.
Förordning (2023:785).
13 §
Stöd som omfattas av kommissionens förordning (EU) 
2023/2831 får inte ges till sådana företag i svårigheter som  avses i artikel 2.18 i kommissionens förordning (EU)  nr 651/2014. Förordning (2024:324).
Hinder mot utbetalning
14 §
Ett stöd enligt denna förordning får inte betalas ut till  ett företag som är föremål för betalningskrav på grund av ett  beslut av Europeiska kommissionen som förklarar att ett stöd  beviljat av en svensk stödgivare är olagligt och oförenligt  med den inre marknaden.
15 §
Trafikverket ska besluta att ett stöd helt eller delvis  inte ska betalas ut om
1. den som har ansökt om eller beviljats stöd genom att lämna  oriktiga uppgifter har orsakat att stödet beviljats felaktigt  eller med för högt belopp,
2. stödet av något annat skäl har beviljats felaktigt eller  med för högt belopp och mottagaren borde ha insett detta,  eller
3. ett villkor för stödet inte har följts.
Återbetalning och återkrav
16 §
En stödmottagare är återbetalningsskyldig om
1. det finns grund för det enligt 15 §, eller
2. stödet helt eller delvis inte har utnyttjats eller använts  för det ändamål som det har beviljats för.
På det belopp som en stödmottagare är återbetalningsskyldig  för ska ränta enligt räntelagen (1975:635) betalas.
17 §
Om en stödmottagare är återbetalningsskyldig enligt 16 §,  ska Trafikverket besluta att helt eller delvis kräva tillbaka  stödet tillsammans med ränta. Återbetalningskravet eller  räntan får helt eller delvis sättas ned om det finns särskilda  skäl.
18 §
Trafikverket ska vid domstolar och myndigheter och i  övrigt bevaka statens rätt mot stödmottagaren enligt denna  förordning. Trafikverket får då anta ackordsförslag eller på  annat sätt efterskänka statens rätt.
Offentliggörande, rapportering och registerföring
19 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Bemyndigande
20 §
Trafikverket får meddela föreskrifter om verkställigheten  av denna förordning.
Överklagande
21 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 14, 15 och 17 §§ får dock inte överklagas.
Förordning (2024:324).
Övergångsbestämmelser
2021:318
1. Denna förordning träder i kraft den 1 juni 2021.
2. Förordningen upphör att gälla vid utgången av 2023.
3. Den upphävda förordningen gäller dock fortfarande för stöd  som har beviljats före utgången av 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.