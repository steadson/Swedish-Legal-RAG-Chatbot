Title: /r1/ Förordning (1988:160)
om betalningsvillkor vid kreditköp;
SFS Number: Svensk författningssamling 1988:160
URL: https://www.riksdagen.se/sv/dokument-och-lagar/dokument/svensk-forfattningssamling/r1-forordning-1988160om-betalningsvillkor_sfs-1988-160/
Source Link: http://rkrattsbaser.gov.se/sfst?bet=1988:160
Amendment Register Link: http://rkrattsbaser.gov.se/sfsr?bet=1988:160
Ministry/Authority: Finansdepartementet
Issued: 1988-04-21
Metadata: {"Utfärdad": "1988-04-21", "Ändrad": "t.o.m. SFS1989:217"}

==================================================

/r1/ Förordning (1988:160)
om betalningsvillkor vid kreditköp;
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1988:160
Departement/myndighet
:   
Finansdepartementet
Utfärdad
:   
1988-04-21
Ändrad
:   
t.o.m. SFS1989:217
Tidsbestämd
: 
1990-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
/r3/ Inledande bestämmelser
1 §
Denna förordning gäller, med de undantag som följer av andra  stycket, betalningsvillkor vid kreditköp av vara eller tjänst som är  avsedd huvudsakligen för enskilt bruk och krediten lämnas till konsument  av näringsidkare i dennes yrkesmässiga verksamhet.
Förordningen gäller inte vid försäljning av fast egendom, byggnad på  annans mark, husbyggsats, rättigheter, aktier eller andra värdepapper,  lastbilar och bussar med en totalvikt som överstiger 1 800 kg.
Förordningen gäller inte heller vid tjänst som avser uppförande av  byggnader för bostadsändamål eller annat arbete som den som uppför  byggnaden har åtagit sig att utföra i samband därmed.
2 §
Med kreditköp avses köp vid vilket säljaren lämnar köparen anstånd  med någon del av betalningen eller vid vilket någon del av betalningen  erläggs med belopp som köparen får låna av säljaren eller av annan  kreditgivare på grund av överenskommelse mellan denne och säljaren.
Har avtalet betecknats som uthyrning eller betalning som vederlag för  nyttjande föreligger ändå kreditköp, om det är avsett att den till  vilken varan lämnas ut skall bli ägare till denna.
/r3/ Betalningsvillkor vid kontoköp
3 §
En kreditgivare är skyldig att gentemot en kontohavare tillämpa  följande betalningsvillkor. Kontohavaren skall varje månad betala minst 
60 % av det kreditbelopp som har tagits i anspråk för kontoköp den  närmast föregående månaden. Vidare skall kontohavaren varje månad betala  minst 10 % av den övriga kontoskuld som fanns vid utgången av den  närmast föregående månaden eller, om skulden skall betalas i annuiteter,  varje månad betala ett belopp som är beräknat så att skulden skall vara  betald inom tio månader från den månad då köpet skedde. Betalningsfri  månad får inte medges.
Kreditgivaren får i betalningsvillkoren medge att återbetalningen enligt  första stycket andra meningen minskas med belopp som betalats kontant  vid köpetillfället. Förordning (1989:217).
/r3/ Betalningsvillkor vid försäljning av motorfordon
4 §
En säljare får inte lämna ut ett sålt motorfordon, om inte köparen  betalat honom minst 60 % av köpesumman (kontantinsats)  och förbundit  sig att betala återstoden (kreditbeloppet)  inom 12 månader (kredittid).  Om köparen enligt avtalet skall lämna ett begagnat motorfordon som del  av betalningen får värdet av detta fordon räknas in i kontantinsatsen.  Fordonet skall värderas enligt god sed på marknaden.
Som kontantinsats anses inte betalning med medel som köparen får låna av  säljaren eller av annan kreditgivare på grund av överenskommelse mellan  denne och säljaren. Om betalning av kreditbeloppet sker med medel som  här avses får säljaren inte lämna ut fordonet, om inte köparen förbundit  sig att betala tillbaka skulden inom 12 månader.
Kredittiden räknas från utgången av den månad då säljaren lämnade ut  fordonet. Kredittiden får inte förlängas efter det att fordonet har  lämnats ut. Förordning (1989:217).
/r3/ Betalningsvillkor vid andra kreditköp
5 §
En säljare får inte lämna ut en såld vara, om inte köparen betalat  honom minst 60 % av varans kontantpris och förbundit sig att betala  återstoden (kreditbeloppet)
1. inom 12 månader om kreditbeloppet inte är högre än 10 000 kronor,
2. inom 18 månader om kreditbeloppet överstiger 10 000 kronor men inte  är högre än 50 000 kronor eller
3. inom 36 månader om kreditbeloppet överstiger 50 000 kronor.
Bestämmelserna i första stycket om betalning av kreditbelopp tillämpas  på motsvarande sätt i fråga om tjänst.
Betalningen skall ske minst en gång varje kvartal. Betalningarna skall  fördelas lika över kredittiden. Om köparen enligt avtalet skall lämna en   begagnad vara som del av betalningen får värdet av denna vara räknas in  i kontantinsatsen. Varan skall värderas enligt god sed på marknaden.
Som kontantinsats anses inte betalning med medel som köparen får låna av  säljaren eller av annan kreditgivare på grund av överenskommelse mellan  denne och säljaren. Om betalning av kreditbeloppet sker med medel som  här avses får varan inte lämnas ut, om inte köparen förbundit sig att  betala tillbaka skulden inom den tid som anges i första stycket.
Kredittiden räknas från utgången av den månad då säljaren lämnade ut  varan eller fullgjorde tjänsten. Kredittiden får inte förlängas efter  denna tidpunkt. Förordning (1989:217).
/r3/ Tillsyn m. m.
6 §
I fråga om betalningsvillkor vid kontoköp skall bankinspektionen se  till att bestämmelserna efterlevs av sådana kreditgivare som står under  inspektionens tillsyn.
Beträffande verksamhet enligt första stycket som inte står under  bankinspektionens tillsyn skall konsumentverket se till att  bestämmelserna efterlevs.
I fråga om övriga betalningsvillkor skall kommerskollegium se till att  bestämmelserna i denna förordning efterlevs.
7 §
Den som omfattas av bestämmelserna i denna förordning är skyldig  att, efter anmodan av myndighet som anges i 6 §, lämna de upplysningar  och förete de handlingar som behövs för tillsynen. Om så inte sker får  myndigheten förelägga vite.
8 §
Om det finns särskilda skäl får konsumentverket medge undantag från  bestämmelserna i 3 § och kommerskollegium från bestämmelserna i 4 och 5 
§§.
9 §
Den som lämnar ut en vara i strid mot bestämmelserna i denna  förordning skall böta en tiondel av varans värde, dock lägst 1 000  kronor och högst 10 000 kronor. Den som på annat sätt bryter mot  bestämmelserna i denna förordning skall dömas till böter, om gärningen  inte är ringa.
10 §
Kommerskollegium får meddela ytterligare föreskrifter beträffande  bestämmelserna i 4 och 5 §§.
Övergångsbestämmelser
1988:160
1. Denna förordning träder i kraft den 28 april 1988 och gäller tills  vidare, dock längst till utgången av år 1989.
2. Om ett kontoavtal som har ingåtts före ikraftträdandet innehåller  betalningsvillkor som medger en lägre återbetalning än enligt 3 § skall   kreditgivaren snarast möjligt ändra betalningsvillkoren eller häva  avtalet. De äldre betalningsvillkoren får dock tillämpas i fråga om  kontoköp som skett innan villkoren ändrats.
3. Förordningen gäller inte köp som har skett före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.