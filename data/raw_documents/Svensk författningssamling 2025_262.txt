Title: Förordning (2025:262) om statligt stöd för att öka beredskapen inom primärproduktionen
SFS Number: Svensk författningssamling 2025:262
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025262-om-statligt-stod-for-att-oka_sfs-2025-262/
Source Link: http://rkrattsbaser.gov.se/sfst?bet=2025:262
Amendment Register Link: http://rkrattsbaser.gov.se/sfsr?bet=2025:262
Ministry/Authority: Landsbygds- och infrastrukturdepartementet
Issued: 2025-03-27
Metadata: {"Utfärdad": "2025-03-27"}

==================================================

Förordning (2025:262) om statligt stöd för att öka beredskapen inom primärproduktionen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:262
Departement/myndighet
:   
Landsbygds- och infrastrukturdepartementet
Utfärdad
:   
2025-03-27
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om statligt stöd  till primärproducenter för att de ska kunna stärka sin förmåga  att verka under höjd beredskap.
Stöd får lämnas i mån av medel.
2 §
Förordningen är meddelad med stöd av
- 8 kap. 11 § regeringsformen i fråga om 43 §,
- 8 kap. 7 § regeringsformen i fråga om övriga bestämmelser.
Stödets form
3 §
Stöd lämnas i form av ekonomiskt bidrag och när det gäller  stöd som lämnas enligt 11 § som naturaförmån.
Innebörden av vissa ord
4 §
Ord och uttryck i denna förordning har samma betydelse som  i
- kommissionens förordning (EU) 2022/2473 av den 14 december 
2022 genom vilken vissa kategorier av stöd till företag som är  verksamma inom produktion, beredning och saluföring av  fiskeri- och vattenbruksprodukter förklaras förenliga med den  inre marknaden enligt artiklarna 107 och 108 i fördraget om  Europeiska unionens funktionssätt,
- kommissionens förordning (EU) 2022/2472 av den 14 december 
2022 genom vilken vissa kategorier av stöd inom jordbruks- och  skogsbrukssektorn och i landsbygdsområden förklaras förenliga  med den inre marknaden enligt artiklarna 107 och 108 i  fördraget om Europeiska unionens funktionssätt,
- kommissionens förordning (EU) nr 1408/2013 av den 
18 december 2013 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse inom jordbrukssektorn, och
- kommissionens förordning (EU) nr 717/2014 av den 27 juni 
2014 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  inom fiskeri- och vattenbrukssektorn.
Stödmottagare
5 §
Stöd får lämnas till mikroföretag samt små och medelstora  företag som är verksamma inom primär jordbruksproduktion eller  primär produktion av fiskeri- eller vattenbruksprodukter.
Stöd som lämnas enligt villkoren i kapitel I och artikel 29 i  kommissionens förordning (EU) 2022/2473 får även lämnas till  andra företag än mikroföretag och små eller medelstora företag  om stödmottagaren är ett företag som ägs av en kommun eller en  region.
6 §
Stöd får endast lämnas till företag som har bedrivit  verksamhet i Sverige under minst två år före dagen för ansökan  om stöd.
Första stycket gäller inte
1. den som uppfyller kraven för startstöd eller kompletterande  inkomststöd för unga jordbrukare enligt förordningen 
(2022:1826) om EU:s gemensamma jordbrukspolitik, eller
2. företag som fiskar med stöd av licens enligt fiskelagen 
(1993:787).
7 §
Stöd får inte lämnas till ett företag som
1. är i likvidation, försatt i konkurs eller genomgår  företagsrekonstruktion,
2. har skatte- eller avgiftsskulder eller andra skulder som  har överlämnats till Kronofogdemyndigheten och som där  handläggs som ett allmänt mål,
3. har en skuld som inte har betalats i rätt tid och som avser  återkrav av stöd som har lämnats av Statens jordbruksverk,  eller
4. är föremål för ett oreglerat återbetalningskrav till följd  av ett tidigare beslut av Europeiska kommissionen som  förklarar ett stöd olagligt och oförenligt med den inre  marknaden.
Allmänna förutsättningar för att få stöd
8 §
Stöd får endast lämnas för åtgärder som stärker företagets  förmåga att förebygga och hantera påfrestningar till följd av
1. störningar och långvariga avbrott i elförsörjningen eller  annan energiförsörjning,
2. störningar och långvariga avbrott i vattenförsörjningen  inom animalieproduktion,
3. störningar och långvariga avbrott i transporter som ökar  behovet av lagring, omlastning eller bearbetning av råvara,
4. it-incidenter och cyberangrepp,
5. begränsad tillgång till en kritisk insatsvara, eller
6. risk för stöld av och sabotage mot en lagrad råvara eller  kritisk insatsvara.
9 §
Stöd får inte lämnas för åtgärder som
1. stödmottagaren måste genomföra för att uppfylla en  skyldighet enligt lag eller annan författning,
2. innebär att jordbruksmark tas i anspråk för förnybar  energiproduktion genom anläggningar för solenergi,
3. avser följande anläggningar eller investeringar som ger  rätt till stöd enligt förordningen (2022:1826) om EU:s  gemensamma jordbrukspolitik:
a) anläggningar för torkning eller lagring av skörd som lämnas  för investeringar för ökad konkurrenskraft, eller
b) investeringar i förädling av jordbruksprodukter,
4. avser investeringar i traktorer eller andra fordon som  omfattas av förordningen (2015:517) om stöd till lokala  klimatinvesteringar eller förordningen (2020:750) om statligt  stöd till vissa miljöfordon,
5. avser produktion av bioenergi, inklusive biobränsle, och  användning av biobränslen för produktion av el, värme och kyla  om bränslet är framställt av livsmedels- eller fodergrödor,
6. avser stödmottagarens eget arbete och lön till anställda,
7. avser kostnader för leasing, eller
8. avser investeringar som innebär att anläggningar,  utrustningar eller maskiner ersätts med anläggningar,  utrustningar eller maskiner som i huvudsak har samma  funktioner, prestanda eller egenskaper som tidigare.
10 §
Stöd får inte lämnas om stödmottagaren tidigare har  beviljats eller tagit emot annat statligt stöd eller stöd av  mindre betydelse (de minimis) för samma kostnader som den  stödberättigande åtgärden enligt denna förordning avser.
Stöd för kunskapshöjande insatser och rådgivning
11 §
Stöd får lämnas i form av subventionerade tjänster för  kunskapshöjande insatser och grundläggande individuell  beredskapsrådgivning som genomförs av Jordbruksverket eller på  uppdrag av Jordbruksverket i syfte att kartlägga sårbarheter  hos företaget. Stöd får också lämnas i form av subventionerade  tjänster för efterföljande rådgivning för att genomföra  beredskapshöjande åtgärder av sårbarheter som identifierats.
Stödet får endast lämnas i enlighet med
1. de villkor som anges i kapitel I och artiklarna 21 och 22 i  kommissionens förordning (EU) 2022/2472, eller
2. kommissionens förordning (EU) nr 717/2014.
12 §
Stöd enligt 11 § får motsvara högst 100 procent av de  stödberättigande kostnaderna.
Stöd enligt 11 § som lämnas i enlighet med de villkor som  anges i kapitel I och artikel 22 i kommissionens förordning 
(EU) 2022/2472 får uppgå till 100 procent av de  stödberättigande kostnaderna med de begränsningar som följer  av artikel 22.8 i den förordningen.
Stöd för investeringar inom primär jordbruksproduktion
13 §
Stöd får lämnas för kostnaderna för investeringar inom  primär jordbruksproduktion.
De stödberättigande kostnaderna måste uppgå till minst 
50 000 kronor.
Stödet får endast lämnas i enlighet med
1. de villkor som anges i kapitel I och artikel 14 i  kommissionens förordning (EU) 2022/2472 för de mål som anges i  punkterna 3 a och 3 c i den artikeln, eller
2. kommissionens förordning (EU) nr 1408/2013.
14 §
Stöd enligt 13 § får lämnas med högst 65 procent av de  stödberättigande kostnaderna.
15 §
Stöd enligt 13 § som lämnas i enlighet med kommissionens  förordning (EU) 2022/2472 får lämnas till samma stödmottagare  med sammanlagt högst 5 miljoner kronor.
Stöd enligt 13 § som lämnas i enlighet med kommissionens  förordning (EU) nr 1408/2013 får inte vara högre än det som  framgår av artikel 3 i kommissionens förordning (EU) nr 
1408/2013.
Stöd för investeringar inom primär fiske- och  vattenbruksproduktion
16 §
Stöd får lämnas för kostnaderna för investeringar inom  primär fiske- och vattenbruksproduktion.
De stödberättigande kostnaderna måste uppgå till minst 50 000  kronor.
Stödet får endast lämnas i enlighet med de villkor som anges i  kapitel I och de allmänna villkoren i artikel 14 och 31 i  kommissionens förordning (EU) 2022/2473 samt i enlighet med  någon av följande artiklar i samma förordning:
- artikel 27, och endast för de åtgärder som anges i punkterna 
2 a eller 2 b i den artikeln,
- artikel 28 eller 29,
- artikel 30, och endast för de syften som anges i punkterna 
1 b-d i den artikeln, eller
- artikel 33, och endast för de åtgärder som anges i punkterna 
1 a-c, e, f eller h-k i den artikeln.
Stöd får också lämnas i enlighet med kommissionens förordning 
(EU) nr 717/2014.
17 §
Stöd enligt 16 § får lämnas med högst 50 procent av de  stödberättigande kostnaderna.
För företag som bedriver småskaligt kustfiske får stöd dock  lämnas med högst 80 procent av de stödberättigande  kostnaderna.
18 §
Stöd enligt 16 § som lämnas i enlighet med kommissionens  förordning (EU) 2022/2473 får lämnas till samma stödmottagare  med sammanlagt högst 5 miljoner kronor.
Stöd enligt 16 § som lämnas i enlighet med kommissionens  förordning (EU) nr 717/2014 får inte vara högre än det som  framgår av artikel 3 i kommissionens förordning (EU) nr 
717/2014.
Samtycke till offentliggörande
19 §
Om uppgifter om ett stöd till ett företag ska  offentliggöras enligt artikel 9 i kommissionens förordningar 
(EU) 2022/2472 eller (EU) 2022/2473, får stödet endast lämnas  om företaget samtycker till offentliggörandet.
Prövningsmyndighet
20 §
Jordbruksverket prövar frågor om stöd och betalar ut stöd  enligt denna förordning.
21 §
Jordbruksverket får besluta om stöd löpande, i samband  med beslutsomgångar eller efter utlysning.
Ansökan om stöd
22 §
En ansökan om stöd ska göras skriftligen och lämnas in  till Jordbruksverket innan den stödberättigande åtgärden  påbörjas.
23 §
En ansökan om stöd enligt 13 eller 16 § ska innehålla
1. uppgifter om företagets namn, behörig företrädare,  kontaktuppgifter och organisationsnummer,
2. uppgift om antal sysselsatta årsarbetskrafter, företagets  årsomsättning och balansomslutning de två senast godkända  räkenskapsåren,
3. uppgift om den stödberättigande åtgärden, planerad  lokalisering och planerat start- och slutdatum,
4. en beskrivning av den stödberättigande åtgärden, dess  finansiering, genomförande och tidsplan samt hur åtgärden  kommer att bidra till att stärka företagets förmåga att  bedriva verksamhet i de situationer som anges i 8 §,
5. en förteckning över de totala kostnaderna för att genomföra  den stödberättigande åtgärden och de kostnader som sökanden  söker stöd för,
6. uppgifter om de eventuella beslut om statligt stöd som  stödmottagaren tidigare fått från andra myndigheter eller  uppgift om att stödmottagaren inte tidigare har tagit emot  statligt stöd, och
7. i förekommande fall, uppgift om att sökanden önskar att  stödet betalas ut i förskott.
24 §
En ansökan som avser stöd som lämnas i enlighet med  kommissionens förordningar (EU) nr 1408/2013 eller (EU) nr 
717/2014 ska innehålla en redogörelse för
1. allt annat stöd av mindre betydelse som stödmottagaren har  fått under den senaste treårsperioden, och
2. allt annat stöd som företaget tidigare har ansökt om eller  beviljats och som avser samma stödberättigande kostnader som  ansökan omfattar.
25 §
En stödmottagare ska på begäran av Jordbruksverket lämna  in de ytterligare handlingar eller uppgifter som behövs för  att Jordbruksverket ska kunna pröva ansökan.
Information och kontroll inför beslut
26 §
Innan ett stöd enligt 11, 13 eller 16 § lämnas i enlighet  med kommissionens förordning (EU) nr 1408/2013 eller  kommissionens förordning (EU) nr 717/2014, ska Jordbruksverket
1. lämna de upplysningar till stödmottagaren som följer av  artikel 6.1 i kommissionens förordning (EU) nr 1408/2013 eller  artikel 6.1 i kommissionens förordning (EU) nr 717/2014, och
2. genomföra den kontroll som följer av artikel 6.3 i  kommissionens förordning (EU) nr 1408/2013 eller artikel 6.3 i  kommissionens förordning (EU) nr 717/2014.
Beslut om stöd
27 §
Ett beslut om stöd enligt 13 eller 16 § ska innehålla
1. uppgift om när en ansökan om utbetalning senast ska ha  kommit in till Jordbruksverket, och
2. de villkor som behövs för att säkerställa att kraven i  denna förordning uppfylls.
28 §
Ett beslut om stöd enligt 13 eller 16 § som lämnas i  enlighet med kommissionens förordning (EU) 2022/2473 ska,  utöver det som anges i 27 §, innehålla ett villkor om att  stödmottagaren ska följa den gemensamma fiskeripolitikens  regler under den period som stöd lämnas för.
29 §
Ett beslut om stöd enligt 13 eller 16 § ska förenas med  villkor om att det som stödmottagaren investerar i, ska  användas i stödmottagarens verksamhet för samma ändamål under  minst fem år från dagen för den sista utbetalningen av stödet.
Det som stödmottagaren investerar i ska inte anses användas  för samma ändamål om
1. det som stödmottagaren investerar i flyttas och inte längre  används i Sverige, eller
2. verksamheten påverkas av en väsentlig förändring som  innebär att investeringen inte används i enlighet med stödets  syfte.
Om det finns särskilda skäl får Jordbruksverket avstå från att  förena beslutet om stöd med ett sådant villkor som anges i  första stycket.
Beslut om förskott
30 §
Jordbruksverket får besluta om en eller flera  förskottsutbetalningar av stöd som lämnas enligt 13 eller 
16 §. Förskott får dock betalas ut med högst 50 procent av det  stöd som beviljats.
Ansökan om utbetalning av stöd
31 §
En ansökan om utbetalning av stöd enligt 13 eller 16 §  ska ha kommit in till Jordbruksverket senast det datum som  anges i beslutet om stöd. Till ansökan om utbetalning ska  stödmottagaren bifoga de underlag som styrker den  stödberättigande kostnaden.
Beslut om utbetalning
32 §
Jordbruksverket ska kontrollera att förutsättningarna för  stöd enligt 11, 13 eller 16 § är uppfyllda innan stödet  betalas ut.
Innan stöd enligt 13 eller 16 § betalas ut får Jordbruksverket  genomföra en kontroll på plats i de fall investeringen inte på  ett godtagbart sätt går att verifiera med en administrativ  kontroll.
33 §
Jordbruksverket ska besluta att ett stöd enligt 11, 13  eller 16 § helt eller delvis inte ska betalas ut, om
1. stödmottagaren genom oriktiga uppgifter eller på annat sätt  har orsakat att stödet har beviljats felaktigt eller med ett  för högt belopp,
2. stödet av något annat skäl har beviljats felaktigt eller  med för högt belopp och stödmottagaren skäligen borde ha  insett detta,
3. stödet helt eller delvis inte har utnyttjats eller använts  eller det finns anledning att anta att stödet inte kommer att  utnyttjas eller användas för det ändamål som det har beviljats  för,
4. förhållandena som låg till grund för beslutet om stöd har  ändrats och stödmottagaren inte har anmält det,
5. ett villkor i beslutet inte har följts och avvikelsen inte  är av mindre betydelse, eller
6. stödmottagaren befinner sig i en sådan situation som anges  i 7 §.
Anmälningsskyldighet
34 §
Den som har ansökt om stöd, beviljats stöd eller tagit  emot stöd enligt denna förordning ska snarast möjligt till  Jordbruksverket anmäla sådana ändrade förhållanden som kan  påverka rätten till eller storleken på stödet.
Efterkontroll av stöd
35 §
Jordbruksverket ska kontrollera att stöd har använts i  enlighet med bestämmelserna i denna förordning.
Om Jordbruksverket begär det, ska stödmottagaren lämna de  uppgifter och handlingar som behövs för att styrka att  förutsättningarna för stödet är uppfyllda eller för att  myndigheten ska kunna pröva frågan om  återbetalningsskyldighet.
Återbetalning och återkrav
36 §
En stödmottagare är återbetalningsskyldig för stöd som  har betalats ut om det finns grund för det enligt 33 §.
Om stödet inte betalas i rätt tid ska dröjsmålsränta enligt  räntelagen (1975:635) betalas på det belopp som krävs  tillbaka.
37 §
Om en stödmottagare är återbetalningsskyldig, ska  Jordbruksverket besluta att kräva tillbaka stödet.  Dröjsmålsränta ska tas ut på beloppet om det inte betalas i  rätt tid. Räntan ska beräknas enligt räntelagen (1975:635).
Om återbetalningsskyldigheten gäller stöd som lämnas i  enlighet med kommissionens förordning (EU) 2022/2473 ska  återkravet bestämmas i relation till allvaret i de brister som  återbetalningsskyldigheten grundar sig på.
Om det finns särskilda skäl får Jordbruksverket helt eller  delvis sätta ned kravet på återbetalning eller räntan.
Uppföljning och utvärdering
38 §
Jordbruksverket ska följa upp och utvärdera stöd som  lämnas enligt denna förordning.
39 §
En stödmottagare ska på begäran av Jordbruksverket lämna  de uppgifter som Jordbruksverket behöver för att kunna följa  upp och utvärdera stödet.
Offentliggörande, rapportering och registerföring
40 §
Bestämmelser om offentliggörande och rapportering finns i 
12 a § lagen (2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
41 §
Om stöd lämnas enligt denna förordning ska  Jordbruksverket i tio år från det att stödet beslutades bevara  de uppgifter som behövs för att kunna fastställa att de  villkor som följer av kommissionens förordning (EU)  nr 1408/2013 och kommissionens förordning (EU) nr 717/2014 är  uppfyllda.
Överklagande
42 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 33 och 37 §§ får dock inte överklagas.
Bemyndigande
43 §
Jordbruksverket får meddela föreskrifter om  verkställigheten av denna förordning.
Övergångsbestämmelser
2025:262
1. Denna förordning träder i kraft den 29 april 2025.
2. Stöd enligt förordningen lämnas dock för tid från och med  den 1 april 2025.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.