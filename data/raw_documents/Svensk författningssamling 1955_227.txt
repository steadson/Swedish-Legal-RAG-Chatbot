Title: Lag (1955:227) om inskrivning av rätt till luftfartyg
SFS Number: Svensk författningssamling 1955:227
URL: https://www.riksdagen.se/sv/dokument-och-lagar/dokument/svensk-forfattningssamling/lag-1955227-om-inskrivning-av-ratt-till_sfs-1955-227/
Source Link: http://rkrattsbaser.gov.se/sfst?bet=1955:227
Amendment Register Link: http://rkrattsbaser.gov.se/sfsr?bet=1955:227
Ministry/Authority: Justitiedepartementet L3
Issued: 1955-05-12
Metadata: {"Utfärdad": "1955-05-12", "Ändrad": "t.o.m. SFS 2018:781"}

==================================================

Lag (1955:227) om inskrivning av rätt till luftfartyg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1955:227
Departement/myndighet
:   
Justitiedepartementet L3
Utfärdad
:   
1955-05-12
Ändrad
:   
t.o.m. SFS 2018:781
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag innehåller bestämmelser om inskrivning av förvärv av och nyttjanderätt till luftfartyg samt om inteckning i luftfartyg.
Lagen tillämpas på luftfartyg som är införda i det svenska luftfartygsregistret. Bestämmelserna om inskrivning av förvärv och nyttjanderätt är tilllämpliga även på andelar i sådana luftfartyg.
Bestämmelser om erkännande av inskrivning som gjorts i annat land m.m. finns i lagen (1955:229) i anledning av Sveriges tillträde till 1948 års konvention rörande internationellt erkännande av rätt till luftfartyg.
Bestämmelser om internationella säkerhetsrätter och andra rättigheter i luftfartyg finns i lagen (2015:860) om internationella säkerhetsrätter i lösa saker.
Lag (2015:863)
.
1 a §
För inskrivning enligt denna lag ska ett register  föras med hjälp av automatiserad behandling, benämnt  inskrivningsregistret för luftfartyg. Det ska ge offentlighet  åt den information som ingår i registret.
Regeringen kan med stöd av 8 kap. 7 § regeringsformen meddela  föreskrifter om inskrivningsregistrets innehåll och närmare  ändamål, behandling av uppgifter och personuppgiftsansvar.
Regeringen eller den myndighet som regeringen bestämmer får  meddela föreskrifter om avgifter för registrering och om  expeditionsavgifter för bevis om inskrivningsåtgärd.
Lag (2018:271)
.
1 b §
Inskrivningsärenden enligt denna lag handläggs av en för hela landet gemensam inskrivningsmyndighet. Regeringen bestämmer vilken myndighet som skall vara inskrivningsmyndighet.
Lag (2004:82)
.
Inskrivning av förvärv av luftfartyg
2 §
Den som har förvärvat äganderätt till ett luftfartyg får ansöka om inskrivning av förvärvet.
Lag (2004:82)
.
2 a §
Om ett förvärv av ett luftfartyg är föremål för ett äganderättsförbehåll eller är beroende av något annat villkor som inskränker rätten att överlåta, upplåta eller inteckna luftfartyget, får den som ansöker om inskrivning av ett förvärv enligt 2 § ansöka om att en anteckning om förbehållet eller villkoret skall göras i registret.
En ansökan enligt första stycket får också göras av den till vars förmån förbehållet eller villkoret gäller.
Lag (2004:82)
.
Inskrivning av nyttjanderätt till luftfartyg
2 b §
Den som har förvärvat nyttjanderätt till ett luftfartyg genom upplåtelse av den inskrivne ägaren får ansöka om inskrivning av nyttjanderätten.
En sådan ansökan får också göras avseende en upplåtelse som gjorts av någon annan än den inskrivne ägaren, om upplåtaren förvärvat luftfartyget före upplåtelsen och senast på samma inskrivningsdag som ansökan om inskrivning av nyttjanderätt görs söker inskrivning för sitt förvärv.
Lag (2004:82)
.
Verkningar av inskrivning av förvärv och nyttjanderätt m.m.
2 c §
En införing i inskrivningsregistret för luftfartyg skall, från och med den inskrivningsdag då ärendet om införingen togs upp, anses känd för var och en vars rätt till luftfartyget är beroende av god tro om en omständighet som införingen avser.
Lag (2004:82)
.
2 d §
Ett förvärv av ett luftfartyg skall gälla även om överlåtaren inte hade rätt att överlåta luftfartyget, om
1. överlåtarens rätt till luftfartyget var inskriven när överlåtelsen ägde rum,
2. förvärvaren har ansökt om inskrivning av förvärvet och inte kände till eller borde ha känt till bristen i överlåtarens rätt att förfoga över luftfartyget när ansökan gjordes, samt
3. inskrivning därefter beviljas.
Om förvärv genom exekutiv försäljning finns bestämmelser i utsökningsbalken.
Lag (2004:82)
.
2 e §
Om ett luftfartyg har överlåtits och inskrivning har sökts för förvärvet, får luftfartyget efter utgången av den inskrivningsdag då ansökan gjordes inte tas i anspråk för en annan fordran mot överlåtaren än för sådan som är förenad med inteckning som sökts före denna inskrivningsdag eller för vilken luftpanträtt eller retentionsrätt gäller i luftfartyget.
Om ansökan om inskrivning avslås, får luftfartyget tas i anspråk utan de begränsningar som anges i första stycket.
Lag (2004:82)
.
2 f §
Nyttjanderätt till ett luftfartyg gäller mot ny ägare till luftfartyget, om inskrivning av nyttjanderätten sökts senast på inskrivningsdagen före den inskrivningsdag då den nye ägaren ansöker om inskrivning av sitt förvärv.
Ett luftfartyg får inte till skada för nyttjanderättshavaren tas i anspråk för annan fordran mot upplåtaren än för sådan som är förenad med inteckning som sökts före den dag då inskrivning av nyttjanderätten sökts eller för vilken luftpanträtt eller retentionsrätt gäller i luftfartyget.
Lag (2004:82)
.
Talan om bättre rätt m.m.
2 g §
Talan om bättre rätt till ett luftfartyg kan med laga verkan riktas mot den som senast beviljats eller sökt inskrivning för sitt förvärv, även om denne innan talan väcktes överlåtit luftfartyget. Den till vilken överlåtelsen skett har i rättegången samma ställning som om överlåtelsen skett under rättegången.
Första stycket skall också tillämpas när någon vill söka betalning ur ett luftfartyg för en fordran som är förenad med inteckning eller för vilken luftpanträtt eller retentionsrätt gäller i luftfartyget. Om en tvist som rör äganderätten är antecknad i registret, får talan om betalning också riktas mot den som innehar luftfartyget med äganderättsanspråk.
Lag (2004:82)
.
Avförande av inskrivningar av förvärv och nyttjanderätt m.m.
2 h §
Den som är inskriven som ägare eller nyttjanderättshavare eller den till vars förmån ett antecknat förbehåll eller villkor som avses i 2 a § gäller, får ansöka om att inskrivningen eller anteckningen skall avföras ur registret.
Lag (2004:82)
.
Inteckning i luftfartyg och reservdelar till luftfartyg
3 §
Efter medgivande av den som är inskriven som ägare, får ett luftfartyg genom inskrivning i inskrivningsregistret för luftfartyg intecknas till säkerhet för fordran på ett visst penningbelopp.
En inteckning får till säkerhet för en och samma fordran meddelas i flera luftfartyg, men inte på sådant sätt att något av dem kommer att besväras av en inteckning som inte gäller med samma förmånsrätt i de övriga. Ett luftfartyg som är intecknat för samma fordran som ett annat luftfartyg får inte intecknas särskilt.
En inteckning får inte meddelas i en andel av ett luftfartyg.
Lag (2004:82)
.
4 §
Inteckning i luftfartyg får, om den som är inskriven som ägare medger det, beviljas att gälla även i lager av reservdelar, eller i en andel i ett sådant lager, som tillhör ägaren till luftfartyget, om delarna till art och ungefärligt antal förtecknats i fordringshandlingen eller i en bilaga till denna och förvaras på angivna platser här i landet eller i annan stat som tillträtt den i Genève den 19 juni 1948 avslutade konventionen rörande internationellt erkännande av rätt till luftfartyg. Vid sådan inteckning skall 3 § andra stycket tillämpas på motsvarande sätt.
Till reservdelar räknas föremål som är avsedda att monteras på eller i ett luftfartyg i stället för delar eller föremål som tagits bort därifrån, såsom delar av flygkroppen samt motorer, propellrar, radioutrustning och instrument eller delar därav.
Lag (2004:82)
.
5 §
Medgivande av inteckning skall tecknas å handling, varå fordran grundas, samt innefatta uppgift om luftfartygets nationalitets- och registreringsbeteckning; och varde medgivandet av vittnen styrkt.
6 §
När ansökan om inteckning görs skall fordringshandlingen ges in i original.
Lag (2004:82)
.
7 §
Har upphävts genom
lag (2004:82)
.
8 §
Är fråga om inteckning i reservdelar, skall genom intyg av trovärdig person eller annorledes nöjaktigt styrkas att reservdelarna eller den lott i dessa, vari inteckningen skall gälla, tillhör luftfartygets ägare.
9 §
Ej må i inteckningsärende andra än skriftliga bevis gälla i fråga om åtkomst till luftfartyg eller reservdelar.
10 §
Har, då inteckning sökes, talan väckts om klander å den uppgivne ägarens fång eller om återgång därav, vare ansökningen vilande i avbidan på målets utgång. Fullföljes ej ansökningen senast å den inskrivningsdag som infaller näst efter tre månader från det dom eller beslut, varigenom målet avgjorts, vunnit laga kraft, vare ansökningen förfallen.
11 §
En överlåtelse av ett luftfartyg eller en andel i ett luftfartyg hindrar inte att luftfartyget intecknas på grund av överlåtarens medgivande, om ansökan om inteckningen gjorts senast inskrivningsdagen före den inskrivningsdag då den nye ägaren söker inskrivning av sitt förvärv.
Lag (2004:82)
.
12 §
Har upphävts genom
lag (2004:82)
.
13 §
Har upphävts genom
lag (2004:82)
.
Om intecknings verkan och omfattning
14 §
Sedan inteckning i luftfartyg meddelats, njute fordringsägaren panträtt i fartyget.
Panträtten omfattar förutom flygkroppen jämväl motorer, propellrar, radioutrustning, instrument och andra tillbehör, vare sig de äro anbragta i luftfartyget eller tillfälligt skilda därifrån.
Har tillbehör förvärvats under villkor att överlåtaren skall äga rätt att återtaga det, om förvärvaren åsidosätter vad honom åligger, eller att äganderätten därtill skall förbliva hos överlåtaren intill dess betalning erlagts eller annan förutsättning uppfyllts, må villkoret ej göras gällande mot inteckningshavaren.
15 §
Omfattar en inteckning även reservdelar, har inteckningshavaren panträtt i dessa, om han eller hon vid förvaringsplatsen har anslagit ett väl synligt tillkännagivande om inteckningen, med angivande av dess omfattning, inteckningshavarens namn och adress, och att inteckningen har skrivits in i inskrivningsregistret för luftfartyg.
Lag (2004:82)
.
16 §
Ersättes intecknad reservdel med annan, häfte i stället denna för panträtten.
17 §
Är inteckning meddelad i flera luftfartyg, häfte ettvart av fartygen för den intecknade fordringens hela belopp.
Omfattar inteckning ett eller flera luftfartyg jämte reservdelar, skola jämväl reservdelarna svara för hela det intecknade beloppet.
18 §
Angående inteckningshavares rätt till ersättning, som utgår på grund av tagen försäkring, är särskilt stadgat.
Ersättning, som på annan grund utgår för skada å intecknad egendom, häfte icke i egendomens ställe för intecknad fordran.
19 §
Ej må panträtt, som inteckning medför, särskilt göras gällande i viss lott i vad som intecknats.
19 a §
Panträtt på grund av inteckning i luftfartyg eller reservdelar gäller ej ränta för längre tid än tre år före den dag utmätning sker eller konkursansökan göres.
Lag (1970:986)
.
19 b §
Inteckning ger företräde i förhållande till annan inteckning efter den tidsföljd i vilken inteckningarna söks.
Inteckningar som söks på samma inskrivningsdag ger lika rätt.
Lag (2004:82)
.
20 §
Varder intecknad egendom utmätningsvis såld, njute inteckningshavaren betalning ur egendomen, ändå att fordringen eljest ej är till betalning förfallen.
Samma lag vare, om intecknat luftfartyg genom vanvård eller annorledes så försämras, att inteckningshavarens säkerhet märkligt minskas, eller om intecknat reservdelslager icke vidmakthålles i huvudsaklig överensstämmelse med vad som uttryckligen överenskommits eller eljest får anses avtalat.
Om särskilda åtgärder med avseende å inteckning
21 §
Vill ägaren till intecknad egendom byta ut en inteckningshandling mot en eller flera andra handlingar som innehåller medgivande av inteckning för motsvarande belopp, skall dessa handlingar ges in till inskrivningsmyndigheten. I inskrivningsregistret för luftfartyg görs anteckning om utbytet och på den eller de nya inteckningshandlingarna görs de anmärkningar som är av betydelse för inteckningsrättens bedömande. Ett utbyte kan också ske på begäran av en inteckningshavare, om den intecknade egendomens ägare samtyckt till åtgärden.
Lag (2004:82)
.
22 §
Efter medgivande av ägaren till ett luftfartyg får en inteckning dödas helt eller för visst belopp eller, där flera luftfartyg är intecknade för samma fordran, i visst luftfartyg.
I samband med ansökan om dödande av inteckning skall inteckningshandlingen ges in till inskrivningsmyndigheten.
Under de förutsättningar som anges i första stycket kan innehavaren av en inteckning som även omfattar reservdelar, få inteckningen dödad i samtliga reservdelar eller i de reservdelar som förvaras på viss plats.
Dödande av en inteckning i ett visst luftfartyg eller i reservdelar får inte ske på ett sådant sätt, att inteckningsförhållandena efter åtgärden strider mot bestämmelserna i 3 § andra stycket eller 4 § första stycket.
Lag (2004:82)
.
23 §
Vill någon låta inteckning under annan nedsättas, äge vad i 22 § är stadgat i fråga om intecknings dödande motsvarande tillämpning.
Är egendomen besvärad av flera inteckningar, må ej någon av dem sättas efter annan, med mindre den tillika sättes att gälla efter den eller de inteckningar, vilka äga lika rätt som eller bättre rätt än denna.
24 §
Om ett luftfartyg avförs ur luftfartygsregistret, skall de inskrivningar och anteckningar som finns avseende luftfartyget i inskrivningsregistret för luftfartyg avföras.
Lag (2004:82)
.
25 §
Sker försäljning av luftfartyg eller intecknade reservdelar till sådant fartyg i den ordning som är stadgad beträffande försäljning av utmätt sådan egendom, då skall, sedan auktionen vunnit laga kraft och köpeskillingen erlagts, den sålda egendomen icke vidare häfta för annat intecknat belopp än sådant, som fått innestå i egendomen i avräkning å köpeskillingen. Omfattar inteckningen i den sålda egendomen jämväl annan egendom, skall denna icke vidare häfta för belopp, som täckes av köpeskillingen för den sålda egendomen.
I fall då enligt vad därom är särskilt stadgat mellan rättsägare i utmätt egendom, som omfattas av inteckning i luftfartyg, medel skola fördelas ändå att försäljning av egendomen ej skett, och betalning därvid utfaller å huvudstolen av intecknad fordran, vare inteckningen till motsvarande belopp utan verkan.
26 §
Har domstol, vid meddelande av förklaring att luftfartyg skall vara förverkat till kronan, tillika beträffande inteckning i fartyget förklarat att panträtten i fartyget skall upphöra, må, sedan domen vunnit laga kraft, inteckningen dödas på ansökan utav ny ägare av fartyget eller lott däri, ändå att inteckningshandlingen i huvudskrift ej företes.
Om ägarehypotek
27 §
Har intecknad fordringshandling blivit inlöst utav ägaren av den intecknade egendomen eller eljest kommit i hans hand, och är ej sådant fall för handen att inteckningen är ogill eller utan verkan, må handlingen ånyo utgivas med oförändrad inteckningsrätt.
28 §
Innehaves inteckningshandling, när egendomen utmätningsvis säljes, av ägaren, må denne vid försäljningen tillgodonjuta samma rätt som skulle tillkomma annan innehavare av inteckningen; dock att, där i handlingen ränta är föreskriven, sådan ej må räknas ägaren till godo. Är ägaren försatt i konkurs, äge konkursboet den rätt nu sagts.
Finnes, när egendomen utmätningsvis säljes, att ägaren gjort avbetalning å belopp varför egendomen på grund av inteckning häftar eller attinteckning i egendomen belånats till lägre belopp än det varå den lyder, skall i fråga om den del av intecknade beloppet, som icke tillkommer inteckningshavaren, vad i första stycket är stadgat äga tillämpning; dock att inteckningshavaren för sin fordran äger företräde.
29 §
Har ägaren till intecknad egendom gjort en avbetalning på det intecknade beloppet, är inteckningshavaren, om inte annat förbehåll gjorts, skyldig att på begäran av ägaren och mot förskott på kostnaden för detta visa upp inteckningshandlingen för avbetalningens antecknande i inskrivningsregistret för luftfartyg. I registret skall det anmärkas, att handlingen inte längre ger inteckningsrätt för det avbetalade beloppet.
Sedan anteckning om avskrivning enligt första stycket har skett, får, om ägaren begär det och ger in en handling som innehåller ett sådant medgivande som avses i 5 §, en inteckning på ett belopp motsvarande vad som avskrivits meddelas att gälla med förmånsrätt näst efter inteckningshavarens återstående fordran. Ägaren skall dock, utan att inteckningshandlingen visas upp, kunna få inteckningen dödad till belopp motsvarande vad som avskrivits.
Lag (2004:82)
.
30 §
Försätts ägare, som har rätt till andel i inteckning, i konkurs, är inteckningshavaren, ändå att han betingat sig annat, pliktig att på begäran av konkursförvaltaren uppvisa inteckningshandlingen för avskrivning, såsom i 29 § sägs, av det ägaren tillkommande beloppet.
Sedan avskrivning sålunda skett, får inteckning på det avskrivna beloppet med ränta meddelas på ansökan av konkursförvaltaren, även om inteckningsmedgivandet icke är tecknat på sådan handling som i 5 § sägs.
Handling, på grund varav inteckning sålunda meddelas, skall innehålla att beloppet förfaller till betalning sex månader efter uppsägning.
Lag
(1981:809)
.
Om personlig ansvarighet för intecknad fordran
31 §
Låter innehavare av intecknad fordran ny ägare till den intecknade egendomen å inteckningshandlingen teckna förbindelse, varigenom han övertager skulden, vare förre gäldenären fri från sin förbindelse, där ej annat är avtalat.
32 §
Har innehavare av skuldförbindelse, till säkerhet för vilken inteckning blivit fastställd i egendom som sedermera kommit i annan ägares hand, låtit inteckningen utan samtycke av förbindelsens utgivare helt eller delvis dödas eller ock nedsättas, och kan fordran till följd därav icke ur egendomen uttagas, vare utgivaren fri från ansvar för fordringen. Vad nu är sagt om förbindelsens utgivare gälle ock om annan ägare, som åtagit sig skulden eller eljest svarar för denna i utgivarens ställe.
33 §
Har vid försäljning av utmätt intecknad egendom i den ordning som för sådan försäljning är stadgad borgenär, som i egendomen har inteckning för fordran, ägt taga betalning ur köpeskillingen, men låter han efter överenskommelse med köparen intecknat belopp, som kunnat ur köpeskillingen gäldas, kvarstå i egendomen, vare den som personligen svarade för fordringen fri från ansvarighet för sådant belopp. Samma lag vare i fråga om belopp, som köparen i egenskap av inteckningshavare fått avräkna å köpeskillingen.
34 §
Låter ägaren av intecknat luftfartyg utan inteckningshavarens samtycke föra fartyget till stat, varest här i riket verkställd inskrivning ej erkännes i överensstämmelse med den i 4 § omförmälda konventionen, vare ägaren, i den mån inteckningen till följd av denna åtgärd ej kan göras gällande, personligen ansvarig för den intecknade fordringen, ändå att sådan ansvarighet ej förut ålåg honom.
Om intecknings ogiltighet i vissa fall m.m.
35 §
Beviljas inteckning på grund av medgivande av annan än den som är rätt ägare vare inteckningen ogill, där ej sådant fall är för handen som i 11 § sägs eller annat eljest följer av vad särskilt är stadgat.
36 §
En inteckning är utan verkan om den har meddelats trots att den som medgett inteckningen var försatt i konkurs när ansökan om inteckning gjordes eller ett beslut om egendomsavträde meddelades samma dag som ansökan gjordes.
Lag (2004:82)
.
37 §
Utan hinder av inteckning må tvist om intecknad fordrans giltighet lagligen prövas.
Om förfarandet i inskrivningsärenden
38 §
Inskrivningsärenden är enligt denna lag ärenden om
1. inskrivning av förvärv av luftfartyg,
2. inskrivning av nyttjanderätt till luftfartyg,
3. inteckning i luftfartyg eller reservdelar till luftfartyg,
4. annan införing i inskrivningsregistret för luftfartyg som görs på grund av föreskrift i lag eller annan författning, och
5. avförande av en införing enligt 1-4 som görs på grund av föreskrift i lag eller annan författning.
Inskrivningsärenden tas upp på inskrivningsdag. Sådan hålls till klockan tolv varje måndag, tisdag, onsdag, torsdag och fredag som inte är helgdag. Som helgdag anses även midsommarafton, julafton och nyårsafton. En ansökan som kommer in efter klockan tolv anses gjord följande inskrivningsdag.
Regeringen meddelar närmare föreskrifter om inskrivningsförfarandet.
Lag (2004:82)
.
8 a §
Vid handläggningen hos inskrivningsmyndigheten av  inskrivningsärenden tillämpas inte 22 § andra stycket och 
37-39 §§ förvaltningslagen (2017:900). I 37 a och 37 b §§  lagen (1984:404) om stämpelskatt vid inskrivningsmyndigheter  finns bestämmelser om att inskrivningsmyndigheten ska ompröva  beslut om stämpelskatt i vissa fall.
Lag (2018:781)
.
39 §
Hos inskrivningsmyndigheten skall det föras dagbok över inskrivningsärendena. Handlingarna i sådana ärenden skall föras samman i akter.
Om sökanden eller någon annan har lämnat en uppgift eller avgett en förklaring av betydelse för ärendets prövning eller om en särskild utredning har verkställts i ärendet, skall anteckning om det göras i dagboken eller i akten. I dagboken eller akten skall även tas upp kallelser, förelägganden och beslut som inte skall föras in i inskrivningsregistret för luftfartyg.
Vite som inskrivningsmyndigheten förelägger med stöd av denna lag döms ut av myndigheten.
Lag (2004:82)
.
40 §
En ansökan i ett inskrivningsärende skall göras skriftligen.
Lag (2004:82)
.
41 §
Ett beslut, som innebär att en ansökan i ett inskrivningsärende bifalls, avslås eller förklaras förfallen eller att ärendet skjuts upp, skall föras in i inskrivningsregistret för luftfartyg. Innebär beslutet att ansökan inte bifalls, skall skälen för beslutet antecknas i dagboken eller akten.
Ett beslut som skall föras in i registret meddelas genom sådan införing och skall anses ha det innehåll som framgår av registret.
Ett beslut om inteckning skall antecknas på den handling som ligger till grund för ansökan om inteckning. Bevis angående inteckning i reservdelar skall innehålla en upplysning om vad som anges i 15 §.
Lag (2004:82)
.
42 §
Om ett beslut i ett inskrivningsärende har gått emot sökanden eller någon annan som har hörts i ärendet, skall denne genast underrättas om beslutet. En underrättelse om att ett förvärv har skrivits in skall alltid lämnas till den som dessförinnan senast var inskriven som ägare.
I underrättelsen skall anges de skäl för beslutet som har antecknats i dagboken eller i akten och vad den som vill överklaga beslutet skall göra.
Lag (2004:82)
.
43 §
Om en ansökan i ett inskrivningsärende inte omedelbart bör avslås, får ärendet skjutas upp till en viss senare inskrivningsdag, om det är nödvändigt för utredningen.
Om ärendet skjuts upp, får sökanden föreläggas att ge in den utredning som krävs eller att infinna sig personligen eller genom ombud hos inskrivningsmyndigheten. Även någon annan än sökanden får höras och föreläggas sådan inställelse. Följer sökanden inte föreläggandet, kan ansökan förklaras förfallen.
En upplysning om detta skall tas in i föreläggandet.
Ett inskrivningsärende får vidare skjutas upp till en senare inskrivningsdag, om ärendet med hänsyn till dess art eller omfattning inte lämpligen kan tas upp till omedelbar prövning.
Ett ärende som har skjutits upp på sådan grund skall tas upp till prövning senast andra inskrivningsdagen efter den inskrivningsdag då ansökan gjordes.
Lag (2004:82)
.
44 §
Om det kan antas att ett förvärv som åberopas i ett inskrivningsärende är ogiltigt eller på annan grund inte kan göras gällande eller att en åtgärd som ansökan avser på annat sätt skulle kränka någons rätt, skall den vars rätt berörs ges tillfälle att yttra sig. Detta gäller också om ovisshet råder i fråga om förvärvsvillkor.
Om ett förvärv som åberopas i ett inskrivningsärende grundas på testamente, dom eller förrättning som ännu inte vunnit laga kraft, eller om det pågår rättegång om hävning eller återgång av förvärv av den egendom som ärendet angår eller om bättre rätt till denna, skall ärendet skjutas upp till dess saken slutligt avgjorts.
Är i annat fall sökandens rätt tvistig, kan han eller hon föreläggas att inom viss tid väcka talan vid domstol. Om sökanden inte gör det, kan ansökan förklaras förfallen. En upplysning om detta skall tas in i föreläggandet.
Lag (2004:82)
.
45 §
En ansökan om inskrivning av förvärv av luftfartyg skall avslås, om
1. bestämmelsen i 40 § inte har iakttagits,
2. ansökan avser ett luftfartyg som inte är registrerat i luftfartygsregistret eller, om det samtidigt ges in en ansökan om registrering i det registret, sådan åtgärd inte beviljas,
3. sökanden inte styrker sitt förvärv,
4. överlåtaren inte hade rätt att överlåta luftfartyget och förutsättningarna för att förvärvet enligt 2 d § trots detta skall gälla inte föreligger,
5. luftfartyget har blivit föremål för kvarstad eller betalningssäkring till säkerhet för ett anspråk mot överlåtaren och ett ärende som rör anteckning om åtgärden har tagits upp senast på den inskrivningsdag då ansökan görs eller överlåtaren har försatts i konkurs före utgången av den inskrivningsdagen,
6. luftfartyget har sålts exekutivt till någon annan än sökanden,
7. förvärvet har skett genom en gåva mellan makar och denna inte har registrerats enligt 16 kap. äktenskapsbalken, eller
8. det är uppenbart att förvärvet av något annat skäl är ogiltigt eller inte kan göras gällande.
En ansökan om anteckning enligt 2 a § skall avslås, om bestämmelsen i 40 § inte har iakttagits, om förvärvet inte är inskrivet eller skrivs in samma dag som ansökan ges in eller om det inte visas att det är föremål för ett äganderättsförbehåll eller är beroende av något annat villkor som inskränker förvärvarens rätt att överlåta, upplåta eller inteckna luftfartyget.
Lag (2004:82)
.
46 §
En ansökan om inskrivning av nyttjanderätt till ett luftfartyg skall avslås, om
1. bestämmelsen i 40 § inte har iakttagits,
2. sökanden inte styrker att han eller hon har nyttjanderätt till luftfartyget,
3. upplåtaren inte är inskriven som ägare i inskrivningsregistret för luftfartyg eller inte skrivs in som ägare samma dag som ansökan ges in,
4. upplåtelsen står i strid med en anteckning som avses i 2 a §,
5. luftfartyget har blivit föremål för kvarstad eller betalningssäkring till säkerhet för ett anspråk mot upplåtaren och ett ärende som rör anteckning om åtgärden har tagits upp senast på den inskrivningsdag då ansökan görs eller upplåtaren har försatts i konkurs före utgången av den inskrivningsdagen,
6. luftfartyget före upplåtelsen frångått upplåtaren på grund av exekutiv försäljning,
7. det är uppenbart att upplåtelsen av något annat skäl är ogiltig eller inte kan göras gällande.
Lag (2004:82)
.
47 §
En ansökan om inteckning skall avslås, om
1. bestämmelsen i 40 § inte har iakttagits,
2. det på fordringshandlingen inte finns ett sådant bevittnat medgivande som avses i 5 §,
3. inteckning söks samma dag som en ny ägare ansöker om inskrivning av förvärv av luftfartyget eller därefter, och den nye ägaren inte har medgett inteckningen eller ansökan om inskrivning av förvärvet avslås,
4. luftfartyget har blivit föremål för kvarstad, betalningssäkring eller utmätning och ett ärende som rör anteckning om åtgärden har tagits upp senast på den inskrivningsdag då inteckningen söks, om inte i fråga om kvarstad ansökan om inteckning har medgetts av kronofogdemyndigheten, eller
5. den som medgett inteckningen är försatt i konkurs när ansökan om inteckning görs, eller ett beslut om egendomsavträde meddelas samma dag som ansökan görs.
Lag (2004:82)
.
47 a §
En ansökan om avförande av en inskrivning eller anteckning enligt 2 h § skall avslås om bestämmelsen i 40 §
inte har iakttagits eller om det inte visas att förvärvet, rättigheten, förbehållet eller villkoret gått åter eller av annat skäl inte gäller.
Lag (2004:82)
.
48 §
Om inskrivningsmyndigheten finner att en införing i  inskrivningsregistret för luftfartyg innehåller en uppenbar  oriktighet till följd av myndighetens eller någon annans  skrivfel eller liknande förbiseende, eller till följd av  något tekniskt fel, ska införingen rättas. I fråga om  personuppgifter gäller detta i stället för rätten till  rättelse enligt artikel 16 i Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning).
Om rättelsen kan bli till skada för ägare eller någon annan  rättighetshavare, ska det inbördes företrädet mellan de  berörda rättigheterna bestämmas efter vad som är skäligt.  Innan rättelse sker ska inskrivningsmyndigheten ge den som  berörs av åtgärden, om han eller hon är känd, tillfälle att  yttra sig. Även den myndighet som avses i 53 § ska ges  tillfälle att yttra sig. Något yttrande behöver dock inte  inhämtas om det är uppenbart obehövligt. Om beslut inte  meddelas samma dag som ärendet tas upp, ska en anteckning om  ärendet göras i registret.
Ett beslut om rättelse ska meddelas genom införing i  registret. Skälet för beslutet ska antecknas i dagboken eller  i akten. I stället för bevis eller handling som har utfärdats  i enlighet med den tidigare införingen ska en ny sådan  handling utfärdas. Den tidigare handlingen ska krävas  tillbaka, göras obrukbar och behållas av  inskrivningsmyndigheten. Den som har handlingen är skyldig  att lämna in den för detta ändamål. Ett föreläggande att  fullgöra en sådan skyldighet får förenas med vite.
Ett beslut om rättelse får överklagas även av den myndighet  som avses i 53 §.
Lag (2018:271)
.
48 a §
Rätten till begränsning av behandling av  personuppgifter enligt artikel 18 i Europaparlamentets och  rådets förordning (EU) 2016/679 gäller inte i fråga om  personuppgifter i inskrivningsregistret för luftfartyg.
Lag (2018:271)
.
49 §
Ett beslut av inskrivningsmyndigheten i ett inskrivningsärende får överklagas till Stockholms tingsrätt av den som beslutet rör, om det har gått honom eller henne emot.
Ett beslut som inte är slutligt får överklagas endast i de fall som avses i 37 § lagen (1996:242) om domstolsärenden.
Vid överklagande tillämpas lagen om domstolsärenden, om inte annat följer av denna lag.
Prövningstillstånd krävs vid överklagande till hovrätten.
Om ett inskrivningsärende enligt beslut av domstol skall tas upp till ny handläggning av inskrivningsmyndigheten, skall det ske utan dröjsmål efter det att beslutet kommit till myndigheten.
Lag (2004:82)
.
49 a §
Den som vill överklaga ett beslut av inskrivningsmyndigheten skall göra det skriftligen. Skrivelsen skall ges in till inskrivningsmyndigheten.
Om överklagandet avser ett slutligt beslut, skall skrivelsen ha kommit in till inskrivningsmyndigheten inom tre veckor från den dag en underrättelse eller ett bevis om beslutet hölls tillgängligt för sökanden. Skrivelsen får dock alltid ges in inom fyra veckor från den inskrivningsdag då beslutet meddelades.
I fråga om klagotid för överklagande av beslut som avses i 37 §
lagen (1996:242) om domstolsärenden tillämpas bestämmelserna i 38 § första och andra styckena samma lag.
Lag (2004:82)
.
50 §
Om det överklagade beslutet har antecknats i inskrivningsregistret för luftfartyg, skall uppgift om överklagandet föras in i registret. När det finns ett lagakraftvunnet beslut med anledning av överklagandet, skall beslutets innehåll antecknas i registret.
Lag (2004:82)
.
Statens ansvar för vissa rättsförluster, m.m.
51 §
Om någon lider förlust på grund av att ett förvärv  ansetts vara gällande enligt 2 d §, har han eller hon rätt  till ersättning av staten för sin förlust.
Om någon lider förlust till följd av ett tekniskt fel i  inskrivningsregistret för luftfartyg eller i en anordning som  hos inskrivningsmyndigheten eller någon annan statlig  myndighet är ansluten till registret, har han eller hon rätt  till ersättning av staten.
Om den skadelidande har medverkat till förlusten genom att  utan skälig anledning låta bli att vidta åtgärder för att  bevara sin rätt eller på annat sätt genom eget vållande har  medverkat till förlusten, ska ersättningen efter vad som är  skäligt sättas ned eller helt falla bort.
Lag (2018:271)
.
52 §
Om en förlust drabbar en rättsägare som avses i 48 §
till följd av ett beslut i ett ärende om rättelse, har han eller hon rätt till ersättning av staten. Ersättning betalas dock inte om den skadelidande med hänsyn till felets beskaffenhet eller andra omständigheter bort inse att fel förekommit.
Lag (2004:82)
.
53 §
Staten företräds i ett ärende om ersättning enligt 51 eller 52 § av den myndighet som regeringen bestämmer.
Lag (2004:82)
.
54 §
Vill den som är part i ett mål om rätt till luftfartyg kräva ersättning enligt 51 § om han eller hon förlorar målet, skall parten antingen till gemensam handläggning med målet väcka talan mot staten om sitt ersättningskrav eller skriftligen underrätta den myndighet som avses i 53 § om rättegången.
Om förberedelsen i målet har avslutats utan att någon ersättningstalan väckts eller underrättelse lämnats enligt första stycket, skall domstolen förelägga parten att vidta en av åtgärderna inom en viss tid. Iakttas inte tiden, är ersättningskravet förfallet. En upplysning om detta skall tas in i föreläggandet.
Lag (2004:82)
.
55 §
Har den som tillerkänts ersättning enligt 51 eller 52 §
haft rätt att kräva beloppet av någon annan som skadestånd, träder staten in i rätten mot denne.
Ersättning enligt 51 eller 52 § på grund av en domstols dom betalas ut sedan domen har vunnit laga kraft.
Lag (2004:82)
.
Underrättelseskyldighet
56 §
Väcks talan om hävning eller återgång av ett förvärv av ett luftfartyg eller om bättre rätt till ett luftfartyg eller annars i en fråga som angår inskrivning i inskrivningsregistret för luftfartyg, skall rätten genast underrätta inskrivningsmyndigheten.
Underrättelsen skall, utöver uppgift om parterna, innehålla sådana uppgifter om luftfartyget att det kan identifieras i luftfartygsregistret.
När dom eller slutligt beslut i målet har vunnit laga kraft, skall rätten genast sända domen eller beslutet till inskrivningsmyndigheten.
Lag (2004:82)
.
Vissa anteckningar i inskrivningsregistret för luftfartyg
57 §
Inskrivningsmyndigheten skall göra en anteckning i inskrivningsregistret för luftfartyg om innehav av inteckning, om den som innehar en fordringshandling, för vilken inteckning beviljats, begär det och visar upp fordringshandlingen i original.
Om den som är antecknad som innehavare hos inskrivningsmyndigheten med en bevittnad skriftlig handling visar att innehavet upphört, skall detta antecknas i registret.
Lag (2004:82)
.
58 §
I inskrivningsregistret för luftfartyg ska antecknas när
1. talan har väckts om hävning eller återgång av förvärv av ett luftfartyg eller om bättre rätt till sådan egendom eller om en annan fråga som angår inskrivning,
2. mål som avses i 1 har avgjorts genom en dom eller ett slutligt beslut som vunnit laga kraft,
3. en inteckning helt eller delvis är ogiltig enligt en dom eller ett slutligt beslut som vunnit laga kraft, eller på grund av förhållande som avses i 36 §,
4. ägaren till ett luftfartyg har försatts i konkurs,
5. ett luftfartyg eller en rättighet som skrivits in i sådan egendom blivit föremål för kvarstad, betalningssäkring eller utmätning, eller när en konkursförvaltare har begärt att ett luftfartyg ska säljas exekutivt,
6. beslut som avses i 4 eller 5 om konkurs, kvarstad, betalningssäkring eller utmätning har upphävts eller återgått eller när fråga om exekutiv försäljning av ett luftfartyg eller en rättighet som skrivits in i sådan egendom har förfallit av annan anledning,
7. anmälan, bevis eller fördelningslängd inkommit som visar inverkan på inteckning av exekutiv försäljning,
8. någon i enlighet med 10 kap. 6 § luftfartslagen (2010:500)
skriftligen anmäler att han eller hon har en fordran för vilken luftpanträtt gäller i luftfartyget,
9. det visas att luftpanträtt som avses i 8 har upphört att gälla,
10. domstol har meddelat sådan förklaring som avses i 26 §, eller
11. ett luftfartyg enligt 2 kap. 6 § luftfartslagen ska avregistreras men det finns hinder mot avregistreringen enligt 2 kap. 7 § samma lag.
Lag (2010:505)
.
Övergångsbestämmelser
1955:227
Denna lag träder i kraft den dag Konungen förordnar.
Har luftfartyg blivit infört i luftfartygsregistret före den dag denna lag träder i kraft, må utan hinder av vad i 7 § andra stycket stadgas inteckning beviljas, där den som medgivit inteckningen blivit vid fartygets införande i registret upptagen såsom ägare eller ock härleder sin rätt från den däri först införde ägaren.
1981:809
Denna lag träder i kraft den 1 januari 1982.
Vad som sägs om kvarstad i 12 och 41 §§ i deras nya lydelse gäller även skingringsförbud som har meddelats före ikraftträdandet.
Om ett ärende angående avskrivning på en inteckningshandling med anledning av utmätning har tagits upp på en inskrivningsdag före ikraftträdandet, gäller 30 § i dess äldre lydelse.
2004:82
1. Denna lag träder i kraft den 1 april 2005.
2. För ansökningar som gjorts på inskrivningsdag före ikraftträdandet tilllämpas äldre bestämmelser. Om ett sådant ärende skjuts upp till inskrivningsdag efter ikraftträdandet skall handläggningen äga rum hos inskrivningsmyndigheten och införing ske i inskrivningsregistret för luftfartyg.
3. De inteckningar i luftfartyg som skrivits in i inskrivningsboken enligt lagen (1955:227) om inskrivning av rätt till luftfartyg och som är inskrivna vid ikraftträdandet, skall från och med ikraftträdandet anses inskrivna i inskrivningsregistret för luftfartyg med samma innehåll som framgår av inskrivningsboken. En inteckning som skrivs in på grund av en ansökan som gjorts senast på den sista inskrivningsdagen före ikraftträdandet, skall vid tillämpning av denna punkt anses vara inskriven vid ikraftträdandet.
4. De anteckningar som gjorts i inskrivningsboken enligt lagen
(1955:227) om inskrivning av rätt till luftfartyg och som finns antecknade vid ikraftträdandet, skall från och med ikraftträdandet anses införda i inskrivningsregistret för luftfartyg med samma innehåll som framgår av inskrivningsboken.
En anteckning som görs på grund av en ansökan eller en anmälan som gjorts senast på den sista inskrivningsdagen före ikraftträdandet, skall vid tillämpning av denna punkt anses vara antecknad vid ikraftträdandet. Denna punkt gäller inte beträffande sådan anteckning om ägare som avses i 39 § lagen om inskrivning av rätt till luftfartyg i paragrafens äldre lydelse.
2005:154
Denna lag träder i kraft den 1 maj 2005. Äldre bestämmelser tillämpas i fråga om beslut om stämpelskatt som meddelats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.