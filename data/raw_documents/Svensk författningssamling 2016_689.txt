Title: Skuldsaneringsförordning (2016:689)
SFS Number: Svensk författningssamling 2016:689
URL: https://www.riksdagen.se/sv/dokument-och-lagar/dokument/svensk-forfattningssamling/skuldsaneringsforordning-2016689_sfs-2016-689/
Source Link: http://rkrattsbaser.gov.se/sfst?bet=2016:689
Amendment Register Link: http://rkrattsbaser.gov.se/sfsr?bet=2016:689
Ministry/Authority: Justitiedepartementet L2
Issued: 2016-06-02
Metadata: {"Utfärdad": "2016-06-02", "Ändrad": "t.o.m. SFS 2022:1337"}

==================================================

Skuldsaneringsförordning (2016:689)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:689
Departement/myndighet
:   
Justitiedepartementet L2
Utfärdad
:   
2016-06-02
Ändrad
:   
t.o.m. SFS 2022:1337
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förordningens innehåll
1 §
Denna förordning innehåller kompletterande bestämmelser  om förfarandet enligt skuldsaneringslagen (2016:675) och  lagen (2016:676) om skuldsanering för företagare.
Ansökningsformulär
2 §
Kronofogdemyndigheten ska tillhandahålla formulär som en  gäldenär ska kunna använda sig av vid en ansökan om  skuldsanering eller F-skuldsanering.
Ärenderegister och aktbildning
3 §
Kronofogdemyndigheten ska registrera varje ärende i  skuldsaneringsdatabasen.
I lagen (2001:184) om behandling av uppgifter i  Kronofogdemyndighetens verksamhet finns bestämmelser om vilka  uppgifter som får behandlas i databasen.
4 §
Under handläggningen av ett ärende ska  Kronofogdemyndigheten fortlöpande registrera vilka handlingar  som kommer in, vilka åtgärder som utförs i ärendet och vad  som i övrigt förekommer i detta eller i samband med  överklagande av ett meddelat beslut.
5 §
De handlingar som kommer in i eller upprättas i ett  ärende ska föras samman till en akt.
Kungörelser och underrättelser
6 §
En kungörelse enligt 19 § skuldsaneringslagen (2016:675)  eller 21 § lagen (2016:676) om skuldsanering för företagare  om att ett inledandebeslut har meddelats ska göras av  Kronofogdemyndigheten. Kungörelsen ska, utöver de uppgifter  som anges i nämnda paragrafer, innehålla uppgifter om
1. gäldenärens namn, personnummer och postadress,
2. dagen för inledandebeslutet, och
3. postadressen till det kontor vid Kronofogdemyndigheten där  handlingarna i ärendet finns tillgängliga.
Om personnummer saknas för gäldenären, ska kungörelsen i  stället innehålla uppgift om samordningsnummer eller  födelsedatum.
I ett ärende om F-skuldsanering ska kungörelsen även  innehålla uppgifter om den näringsverksamhet som företagaren  är eller har varit engagerad i.
Kungörelsen ska dessutom innehålla en upplysning om att  gäldenärens betalningsansvar för en fordran som inte anmäls  kan komma att falla bort. Kungörelsen får innehålla även  andra uppgifter och upplysningar.
7 §
En underrättelse enligt 21 § skuldsaneringslagen 
(2016:675) eller 23 § lagen (2016:676) om skuldsanering för  företagare om att ett inledandebeslut har meddelats ska göras  av Kronofogdemyndigheten. Underrättelsen ska, utöver de  uppgifter som anges i nämnda paragrafer, innehålla de  uppgifter och upplysningar som anges i 6 §.
Underrättelsen får innehålla även andra uppgifter och  upplysningar.
7 a §
En underrättelse enligt 41 § tredje stycket  skuldsaneringslagen (2016:675) eller 43 § tredje stycket lagen 
(2016:676) om skuldsanering för företagare ska göras av  Kronofogdemyndigheten.
Underrättelsen ska innehålla en upplysning om att borgenären  förlorar sin rätt till inbetalda medel om borgenären inte inom  tre månader från dagen för den sista utbetalningen till  borgenärerna enligt beslutet om skuldsanering eller F-
skuldsanering lämnar sådana uppgifter till  Kronofogdemyndigheten att medlen kan betalas ut till  borgenären.
Underrättelsen får innehålla även andra uppgifter och  upplysningar. Förordning (2022:1337).
8 §
En kungörelse enligt 28 § skuldsaneringslagen (2016:675)  eller 30 § lagen (2016:676) om skuldsanering för företagare  om att ett beslut om skuldsanering eller ett beslut om  F-skuldsanering har meddelats ska göras av  Kronofogdemyndigheten eller, om en domstol har meddelat  beslutet, domstolen. Kungörelsen ska innehålla uppgifter om
1. gäldenärens namn och personnummer,
2. dagen för beslutet, och
3. postadressen till det kontor vid Kronofogdemyndigheten  eller den domstol där handlingarna i ärendet finns  tillgängliga.
Om personnummer saknas för gäldenären, ska kungörelsen i  stället innehålla uppgift om samordningsnummer eller  födelsedatum.
Kungörelsen får innehålla även andra uppgifter och  upplysningar.
Överklagande
9 §
Handlingar som Kronofogdemyndigheten överlämnar till en  domstol på grund av ett överklagande ska ingå i den  mottagande domstolens akt.
10 §
Om Kronofogdemyndigheten, sedan ett beslut har  överklagats, meddelar ytterligare beslut i ärendet innan  överklagandet har prövats, ska myndigheten underrätta  domstolen.
11 §
När en domstol har meddelat ett slutligt beslut i ett  överklagat ärende, ska en kopia av beslutet utan dröjsmål  sändas till Kronofogdemyndigheten. Detsamma ska gälla om  domstolen har meddelat ett beslut enligt 42 § andra stycket  skuldsaneringslagen (2016:675) eller 44 § andra stycket lagen 
(2016:676) om skuldsanering för företagare om att utmätning  och betalningssäkring ska få beslutas och verkställas trots  att ett inledandebeslut har meddelats.
När ett slutligt beslut har fått laga kraft, ska domstolen  underrätta Kronofogdemyndigheten och sända över handlingar av  betydelse för den fortsatta handläggningen vid  Kronofogdemyndigheten.
Hanteringen av inbetalda medel
12 §
Den årliga avgift som Kronofogdemyndigheten enligt 35 §  skuldsaneringslagen (2016:675) och 37 § lagen (2016:676) om  skuldsanering för företagare ska ta ut av gäldenären för  myndighetens hantering av hans eller hennes betalningar är 
500 kronor.
13 §
Kronofogdemyndigheten ska i skuldsaneringsdatabasen  fortlöpande registrera vilka inbetalningar och utbetalningar  av medel som görs, vilken ränta som kapitaliseras, vilken  avgift som tas ut, vilka åtgärder som utförs och vad som i  övrigt förekommer med anledning av det som har bestämts om  gäldenärens skyldighet att betala till myndigheten.
14 §
Kronofogdemyndigheten ska regelbundet kontrollera att en  gäldenär följer det som har bestämts om betalning till  myndigheten i inledandebeslutet och i betalningsplanen.
En kontroll enligt första stycket ska alltid göras innan  Kronofogdemyndigheten meddelar ett beslut om skuldsanering  eller ett beslut om F-skuldsanering.
15 §
Om Kronofogdemyndighetens kontroll enligt 14 § visar att  en gäldenär är i dröjsmål med betalning av ett inte  obetydligt belopp och dröjsmålet överstiger två veckor, ska  gäldenären underrättas om detta. Underrättelsen ska innehålla  uppgifter om det belopp som gäldenären rätteligen skulle ha  betalat in till Kronofogdemyndigheten och om det belopp som  han eller hon faktiskt har betalat. Gäldenären ska dessutom  upplysas om vilka konsekvenser som betalningsavvikelsen kan  komma att få.
Om det har meddelats ett beslut om skuldsanering eller ett  beslut om F-skuldsanering, ska även borgenärerna underrättas  om en sådan betalningsavvikelse som avses i första stycket.  Underrättelsen ska innehålla uppgifter om det belopp som  gäldenären rätteligen skulle ha betalat in till  Kronofogdemyndigheten och om det belopp som han eller hon  faktiskt har betalat.
Underrättelsen till gäldenären och borgenärerna får innehålla  även andra uppgifter och upplysningar.
16 §
Om Kronofogdemyndighetens kontroll enligt 14 § visar att  en gäldenär har betalat in ett högre belopp än vad som har  bestämts i inledandebeslutet eller i betalningsplanen och att  det därför finns ett överskott som tillhör gäldenären, ska  Kronofogdemyndigheten betala tillbaka det överskjutande  beloppet till gäldenären.
Återbetalning enligt första stycket ska inte göras om
1. det överskjutande beloppet understiger 100 kronor, och
2. beloppet på gäldenärens begäran ska användas för framtida  betalningsskyldighet enligt vad som har bestämts i  inledandebeslutet eller i betalningsplanen.
17 §
När medel betalas tillbaka till gäldenären, ska  Kronofogdemyndigheten underrätta honom eller henne om detta.  Underrättelsen ska innehålla en uppgift om det belopp som  betalas ut till gäldenären, med angivande av hur stor del som  utgör ränta.
Om medlen i enlighet med 56 § andra stycket andra meningen  skuldsaneringslagen (2016:675) eller 58 § andra stycket andra  meningen lagen (2016:676) om skuldsanering för företagare i  stället ska fördelas mellan fordringar för vilka en utmätning  tidigare har pågått, ska gäldenären underrättas om detta.
Underrättelsen får innehålla även andra uppgifter och  upplysningar.
18 §
När medel betalas ut till borgenärerna, ska  Kronofogdemyndigheten underrätta dessa om detta.  Underrättelsen ska innehålla uppgifter om
1. det totala belopp, inklusive ränta, som betalas ut, och
2. det belopp som betalas ut till borgenären, med angivande  av hur stor del som utgör ränta.
Om utbetalningen innebär att någon borgenär får ett mindre  belopp, exklusive ränta, än vad som bestämts i beslutet om  skuldsanering eller beslutet om F-skuldsanering, ska  underrättelsen även innehålla en uppgift om hur fördelningen  av medlen har skett mellan borgenärerna.
Underrättelsen får innehålla även andra uppgifter och  upplysningar.
Bemyndigande
19 §
Kronofogdemyndigheten får, när det gäller förfarandet  vid myndigheten, meddela ytterligare föreskrifter om  verkställigheten av skuldsaneringslagen (2016:675) och lagen 
(2016:676) om skuldsanering för företagare och föreskrifter  om verkställigheten av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.