Title: Förordning (2021:403) om Allmänna arvsfonden
SFS Number: Svensk författningssamling 2021:403
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021403-om-allmanna-arvsfonden_sfs-2021-403/
Source Link: http://rkrattsbaser.gov.se/sfst?bet=2021:403
Amendment Register Link: http://rkrattsbaser.gov.se/sfsr?bet=2021:403
Ministry/Authority: Socialdepartementet
Issued: 2021-05-27
Metadata: {"Utfärdad": "2021-05-27", "Ändrad": "t.o.m. SFS 2024:213"}

==================================================

Förordning (2021:403) om Allmänna arvsfonden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:403
Departement/myndighet
:   
Socialdepartementet
Utfärdad
:   
2021-05-27
Ändrad
:   
t.o.m. SFS 2024:213
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Arvsfondsdelegationen
3 kap. Stöd ur Allmänna arvsfonden
4 kap. Allmänna arvsfondens förvaltning
5 kap. Kostnader
6 kap. Övriga bestämmelser
1 kap. Inledande bestämmelser
1 §
I denna förordning finns kompletterande bestämmelser till  lagen (2021:401) om Allmänna arvsfonden.
Förordningen är meddelad med stöd av 8 kap. 7 §  regeringsformen.
2 kap. Arvsfondsdelegationen
Uppgifter
1 §
Arvsfondsdelegationen ska informera om Allmänna  arvsfondens ändamål och fondmedlens användningsområde.
2 §
Arvsfondsdelegationen ska ha en samlad strategi för  uppföljning och utvärdering av beviljade stöd. Vid större  utvärderingar ska som huvudregel vetenskaplig expertis  anlitas.
Ledning
3 §
Arvsfondsdelegationen leds av en nämnd.
Nämnden består av en ordförande, en vice ordförande och högst  sju andra ledamöter. Samtliga utses för högst två år med  möjlighet till nytt förordnande.
4 §
Arvsfondsdelegationen är beslutför när ordföranden eller  vice ordföranden och minst hälften av de övriga ledamöterna är  närvarande.
När ärenden av större vikt handläggs ska om möjligt samtliga  ledamöter vara närvarande.
5 §
Arvsfondsdelegationen får förordna sakkunniga för ett  angivet uppdrag.
De sakkunniga har förslags- och yttranderätt i delegationen,  men saknar rösträtt.
Administration och handläggning
6 §
Kammarkollegiet utför administrativa och handläggande  uppgifter åt Arvsfondsdelegationen.
7 §
Arvsfondsdelegationen får, utöver vad som framgår av 4 och 
5 §§ myndighetsförordningen (2007:515), i sin arbetsordning  lämna över till Kammarkollegiet att
1. besluta i administrativa ärenden och ärenden som inte ska  prövas i sak,
2. besluta om att godkänna redovisning som lämnas enligt 
2 kap. 11 § lagen (2021:401) om Allmänna arvsfonden, och
3. pröva frågor om utlämnande av allmänna handlingar.
Redovisning
8 §
Förordningen (2000:605) om årsredovisning och  budgetunderlag ska inte tillämpas på Arvsfondsdelegationen.
9 §
Arvsfondsdelegationen ska varje år före mars månads utgång  lämna en verksamhetsberättelse till regeringen med en samlad  redovisning av myndigheters stödgivning ur Allmänna arvsfonden  som avser det senast avslutade räkenskapsåret.
Undantag från myndighetsförordningen
10 §
Följande bestämmelser i myndighetsförordningen (2007:515)  ska inte tillämpas på Arvsfondsdelegationen:
- 7 § om medverkan i EU-arbetet och annat internationellt  samarbete,
- 8 § om arbetsgivarpolitik,
- 15 § om beslutförhet, och
- 20 § tredje stycket om beslut utan föredragning.
3 kap. Stöd ur Allmänna arvsfonden
1 §
En ansökan om stöd ska innehålla en beskrivning av
1. det ändamål (projekt) för vilket stöd söks,
2. ekonomisk kalkyl,
3. tid och plats för genomförandet,
4. plan för dokumentation av projektet, och
5. de övriga uppgifter som behövs för prövning av ansökan.
Till en ansökan ska i förekommande fall bifogas sökandens  stadgar, den senaste verksamhetsberättelsen och uppgifter om  styrelsens sammansättning.
4 kap. Allmänna arvsfondens förvaltning
Förvaltningen av Allmänna arvsfondens kapital
1 §
Fonddelegationen inom Kammarkollegiet beslutar om  långsiktig placeringsinriktning, ramar och riktlinjer för  hantering av risker samt andra strategiska frågor för  förvaltningen av Allmänna arvsfondens kapital.
Utdelning av Allmänna arvsfondens medel
2 §
Kammarkollegiet ska varje år före augusti månads utgång  till regeringen lämna förslag på dels hur stor del av Allmänna  arvsfondens samlade tillgångar som ska vara tillgänglig för  utdelning det närmast följande året, dels beräknad nivå för de  två därpå följande åren. Kammarkollegiet ska inhämta  synpunkter från Arvsfondsdelegationen inför sin bedömning av  hur stora beloppen bör vara.
Arvsavstående
3 §
Uppdrag att utreda frågor om arvsavstående enligt 3 kap. 
13 § lagen (2021:401) om Allmänna arvsfonden lämnas till
1. Länsstyrelsen i Norrbottens län, när den avlidne senast har  haft sin hemvist i Jämtlands, Norrbottens, Västerbottens eller  Västernorrlands län,
2. Länsstyrelsen i Örebro län, när den avlidne senast har haft  sin hemvist i Dalarnas, Gävleborgs, Södermanlands, Uppsala,  Värmlands, Västmanlands eller Örebro län,
3. Länsstyrelsen i Stockholms län, när den avlidne senast har  haft sin hemvist i Gotlands eller Stockholms län,
4. Länsstyrelsen i Östergötlands län, när den avlidne senast  har haft sin hemvist i Jönköpings, Kalmar eller Östergötlands  län,
5. Länsstyrelsen i Västra Götalands län, när den avlidne  senast har haft sin hemvist i Hallands eller Västra Götalands  län, och
6. Länsstyrelsen i Skåne län, när den avlidne senast har haft  sin hemvist i Blekinge, Kronobergs eller Skåne län.
Förordning (2024:213).
Försäljning av Allmänna arvsfondens fasta egendom
4 §
Allmänna arvsfondens fasta egendom ska säljas så snart det  kan ske, till högsta möjliga pris och på ett ändamålsenligt  sätt.
5 §
Kammarkollegiet ska underrätta berörd kommun eller statlig  myndighet om en blivande försäljning, när det med hänsyn till  egendomens läge och beskaffenhet eller av någon annan  anledning ter sig sannolikt att kommunen eller myndigheten  behöver förvärva egendomen
1. för ett kommunalt eller statligt ändamål 
(samhällsbyggnadsändamål), eller
2. för att tillgodose intressen som kommunen eller myndigheten  ska bevaka.
6 §
Kammarkollegiet har hand om försäljningen.
Kammarkollegiet får till sin hjälp med försäljningen anlita  andra myndigheter under regeringen.
7 §
Vid försäljning av en bostadsfastighet för permanent bruk  ska eventuella hyresgäster erbjudas att köpa fastigheten till  dess marknadsvärde. Detta gäller dock inte om Kammarkollegiet  beslutat att fastigheten ska säljas till den kommun där den  finns för att användas för samhällsbyggnadsändamål.
8 §
Kammarkollegiet får meddela föreskrifter om  verkställigheten av  
4-7 §§.
9 §
Bestämmelserna i 4-8 §§ gäller också tomträtt.
Redovisning
10 §
Den redovisning som föreskrivs i 3 kap. 9 § lagen 
(2021:401) om Allmänna arvsfonden ska även innefatta en  balansräkning, en resultaträkning och noter upprättade i  enlighet med årsredovisningslagen (1995:1554).
Vid upprättandet av balansräkning, resultaträkning och noter  ska Allmänna arvsfonden betraktas som en sådan stiftelse som  tillgodoser sitt syfte genom att lämna bidrag ur avkastningen 
(avkastningsstiftelse).
5 kap. Kostnader
1 §
Arvsfondsdelegationens kostnader för fördelning av stöd  och Kammarkollegiets kostnader för att förvalta och företräda  Allmänna arvsfonden ska betalas med högst de belopp som  regeringen bestämmer för varje år. Beloppen fastställs efter  en bedömning av vad som utgör rimliga administrativa kostnader  i förhållande till fondens medel.
Kammarkollegiet ska till regeringen senast i augusti varje år  lämna ett kostnadsförslag för det kommande årets verksamhet.  När det gäller kostnader för fördelning av stöd ska  Kammarkollegiet inhämta synpunkter från Arvsfondsdelegationen  inför sin bedömning. När det gäller kostnader för att förvalta  fondens kapital ska dock förslaget lämnas av fonddelegationen  inom Kammarkollegiet senast i oktober varje år.
6 kap. Övriga bestämmelser
Överklagande
1 §
Beslut enligt denna förordning får inte överklagas.
Underrättelse till Kammarkollegiet
2 §
Skatteverket ska underrätta Kammarkollegiet om det vid ett  dödsfall inte finns någon annan arvinge än Allmänna arvsfonden  eller om fonden är universell testamentstagare.
Skatteverket ska även underrätta Kammarkollegiet när verket  har förordnat om kungörelse enligt 16 kap. 1 eller 2 §  ärvdabalken i fråga om en arvinge som vistas på okänd ort  eller är okänd och när den avlidne, såvitt det är känt för  verket, inte har efterlämnat någon annan arvinge som är  berättigad till arvet före fonden.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.