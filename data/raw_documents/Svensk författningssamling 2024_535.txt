Title: Lag (2024:535) om straffrättsliga förfaranden inom försvarssamarbetet med Amerikas förenta stater
SFS Number: Svensk författningssamling 2024:535
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024535-om-straffrattsliga-forfaranden-inom_sfs-2024-535/
Source Link: http://rkrattsbaser.gov.se/sfst?bet=2024:535
Amendment Register Link: http://rkrattsbaser.gov.se/sfsr?bet=2024:535
Ministry/Authority: Försvarsdepartementet
Issued: 2024-06-20
Metadata: {"Utfärdad": "2024-06-20", "Ändrad": "t.o.m. SFS 2024:574"}

==================================================

Lag (2024:535) om straffrättsliga förfaranden inom försvarssamarbetet med Amerikas förenta stater
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:535
Departement/myndighet
:   
Försvarsdepartementet
Utfärdad
:   
2024-06-20
Ändrad
:   
t.o.m. SFS 2024:574
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna lag innehåller bestämmelser som genomför delar av  artiklarna 12 och 13 i avtalet den 5 december 2023 mellan  Sverige och Amerikas förenta stater om försvarssamarbete.
2 §
Om en medlem av en amerikansk styrka eller en anhörig till  en sådan medlem berövas friheten efter beslut av en domstol  eller myndighet ska den som ansvarar för verkställigheten av  beslutet utan dröjsmål underrätta de amerikanska  försvarsmyndigheterna om frihetsberövandet.
3 §
En medlem av en amerikansk styrka eller en anhörig till en  sådan medlem som är anhållen eller häktad ska på begäran av en  amerikansk försvarsmyndighet placeras i en sådan myndighets  förvar till dess att det straffrättsliga förfarandet vid den  svenska myndigheten eller domstolen har avslutats.
En anhörig till en medlem av en amerikansk styrka, som är  svensk medborgare eller, utan att vara svensk medborgare, var  bosatt här när han eller hon fick ställning som anhörig, får  dock inte placeras i amerikansk försvarsmyndighets förvar utan  att han eller hon samtycker till det.
Regeringen får meddela föreskrifter om handläggningen av en  sådan begäran som avses i första stycket.
4 §
För att ett mål i vilket en medlem av en amerikansk styrka  eller en anhörig till en sådan medlem är tilltalad ska få  avgöras utan huvudförhandling krävs, utöver att  förutsättningarna enligt rättegångsbalken är uppfyllda, att  den tilltalade samtycker till det.
För att ett mål i vilket en medlem av en amerikansk styrka  eller en anhörig till en sådan medlem ska få avgöras i den  tilltalades utevaro krävs, utöver att förutsättningarna enligt  rättegångsbalken i övrigt är uppfyllda,
1. att den tilltalade samtycker till det, eller
2. att den tilltalade inte har inställt sig till  huvudförhandlingen efter att ha delgetts kallelse därtill och,  när det gäller en medlem av en amerikansk styrka, olovligen  har avvikit från de amerikanska försvarsmyndigheterna.
5 §
En medlem av en amerikansk styrka eller en anhörig till en  sådan medlem som döms till fängelse får endast placeras i en  kriminalvårdsanstalt som Sverige och Amerikas förenta stater  har kommit överens om.
6 §
De amerikanska försvarsmyndigheterna har rätt att, under  de förutsättningar som anges i häkteslagen (2010:611), besöka  en medlem av en amerikansk styrka eller en anhörig till en  sådan medlem som är gripen, anhållen eller häktad.
De amerikanska försvarsmyndigheterna har också rätt att, under  de förutsättningar som anges i fängelselagen (2010:610),  besöka en medlem av en amerikansk styrka eller en anhörig till  en sådan medlem som är intagen i kriminalvårdsanstalt.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.