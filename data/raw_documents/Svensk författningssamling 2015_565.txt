Title: Förordning (2015:565) om statsbidrag till verksamhet för demokratisk delaktighet genom lokala resurscenter
SFS Number: Svensk författningssamling 2015:565
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015565-om-statsbidrag-till_sfs-2015-565/
Source Link: http://rkrattsbaser.gov.se/sfst?bet=2015:565
Amendment Register Link: http://rkrattsbaser.gov.se/sfsr?bet=2015:565
Ministry/Authority: Kulturdepartementet
Issued: 2015-09-10
Metadata: {"Utfärdad": "2015-09-10"}

==================================================

Förordning (2015:565) om statsbidrag till verksamhet för demokratisk delaktighet genom lokala resurscenter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:565
Departement/myndighet
:   
Kulturdepartementet
Utfärdad
:   
2015-09-10
Tidsbestämd
: 
2019-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
I denna förordning finns bestämmelser om statsbidrag till  verksamhet för demokratisk delaktighet genom lokala  resurscenter.
Statsbidrag lämnas i den mån det finns tillgång på medel.
Ändamålet med statsbidraget
2 §
Ändamålet med statsbidraget är att stärka individer med  svag demokratisk delaktighet som aktörer i demokratin.
Förutsättningar för statsbidrag
3 §
Statsbidrag får lämnas för verksamheter i områden med ett  lågt valdeltagande och områden med en svag demokratisk  delaktighet i övrigt. Verksamheten ska syfta till att ge  individer bättre förutsättningar att delta och komma till  tals i demokratin främst genom att
1. utgöra en mötesplats för lokalt engagemang,
2. inspirera till och stödja lokal egenorganisering i  nätverk, grupper eller föreningar,
3. fungera som en länk till etablerade föreningar och  organisationer, och
4. erbjuda stöd och vägledning för att framföra åsikter och  påverka beslutsfattande inom ramen för demokratin på lokal,  regional eller nationell nivå.
4 §
Statsbidrag får lämnas till en ideell organisation som
1. är självständig och demokratiskt uppbyggd,
2. bedriver verksamhet i Sverige utan vinstsyfte,
3. har bedrivit verksamhet under minst två år före ansökan om  bidrag,
4. har lokal förankring i det område där verksamheten ska  bedrivas, och
5. i sin verksamhet respekterar demokratins idéer, inklusive  jämställdhet och förbud mot diskriminering.
5 §
Statsbidrag får inte lämnas till en organisation som har  skulder för svenska skatter eller avgifter hos  Kronofogdemyndigheten eller som är i likvidation eller  försatt i konkurs.
Ärendenas handläggning
6 §
Myndigheten för ungdoms- och civilsamhällesfrågor prövar  frågor om statsbidrag enligt denna förordning.
7 §
En ansökan om statsbidrag ska vara skriftlig. Sökanden  ska till Myndigheten för ungdoms- och civilsamhällesfrågor  lämna de handlingar och uppgifter som myndigheten behöver för  att kunna pröva ansökan.
8 §
Vid fördelningen av statsbidrag bör Myndigheten för  ungdoms- och civilsamhällesfrågor prioritera ansökningar från  organisationer som har förutsättningar att bedriva ett  långsiktigt arbete med demokratifrågor lokalt och  organisationer som kan visa upp ett samarbete kring eller ett  stöd för verksamheten från en kommun, stadsdelsförvaltning  eller annan kommunal verksamhet.
9 §    Ett beslut om statsbidrag får förenas med villkor.
Dessa ska framgå av beslutet. I beslutet ska även sista dag  för redovisning enligt 10 § anges.
Redovisning
10 §
Den som har tagit emot statsbidrag enligt denna  förordning ska lämna en ekonomisk redovisning av de mottagna  medlen till Myndigheten för ungdoms- och  civilsamhällesfrågor. Bidragsmottagaren ska samtidigt  redovisa vilka resultat som har uppnåtts i förhållande till  det ändamål som bidraget har beviljats för.
En revisor ska intyga att den ekonomiska redovisningen är  tillförlitlig och att räkenskaperna är rättvisande. Om det  bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska revisorn vara auktoriserad eller  godkänd.
Den som har beviljats bidrag ska på begäran av Myndigheten  för ungdoms- och civilsamhällesfrågor lämna det underlag som  myndigheten behöver för granskning av redovisningen.
11 §
Myndigheten för ungdoms- och civilsamhällesfrågor ska i  sin årsredovisning redogöra för vilka som har fått  statsbidrag enligt denna förordning och med vilka belopp.
Myndigheten ska dessutom senast den 1 juni varje år till  regeringen lämna en sammanfattande redogörelse för vad  utbetalade bidrag har använts till och, om möjligt, ge en  samlad bedömning av statsbidragets effekter i förhållande  till ändamålet med bidragen.
Återbetalning och återkrav
12 §
Mottagaren av ett bidrag enligt denna förordning är  återbetalnings-skyldig om
1. mottagaren genom att lämna oriktiga uppgifter eller på  något annat sätt har förorsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller inte  har använts för det ändamål som det har beviljats för,
4. mottagaren inte lämnar sådan redovisning som avses i 10 §,  eller
5. villkor i beslutet inte har följts.
13 §
Om någon är återbetalningsskyldig enligt 12 §, ska  Myndigheten för ungdoms- och civilsamhällesfrågor besluta att  helt eller delvis kräva tillbaka statsbidraget. Om det finns  särskilda skäl, får myndigheten besluta att efterge återkrav  helt eller delvis.
Bemyndigande
14 §
Myndigheten för ungdoms- och civilsamhällesfrågor får  meddela föreskrifter om verkställigheten av denna  förordning.
Överklagande
15 §
Beslut enligt denna förordning får inte överklagas.
Övergångsbestämmelser
2015:565
1. Denna förordning träder i kraft den 15 oktober 2015.
2. Förordningen upphör att gälla vid utgången av 2018.
3. Förordningen ska dock fortsätta att gälla i fråga om  bidrag som har beslutats före den 1 januari 2019.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.