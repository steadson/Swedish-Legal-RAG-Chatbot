Title: Förordning (2002:287) om behandling av personuppgifter i Kungl. bibliotekets digitala kulturarvsprojekt
SFS Number: Svensk författningssamling 2002:287
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2002287-om-behandling-av_sfs-2002-287/
Source Link: http://rkrattsbaser.gov.se/sfst?bet=2002:287
Amendment Register Link: http://rkrattsbaser.gov.se/sfsr?bet=2002:287
Ministry/Authority: Utbildningsdepartementet
Issued: 2002-05-08
Metadata: {"Utfärdad": "2002-05-08", "Ändrad": "t.o.m. SFS 2018:995"}

==================================================

Förordning (2002:287) om behandling av personuppgifter i Kungl. bibliotekets digitala kulturarvsprojekt
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2002:287
Departement/myndighet
:   
Utbildningsdepartementet
Utfärdad
:   
2002-05-08
Ändrad
:   
t.o.m. SFS 2018:995
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förordningens tillämpningsområde
1 §
Denna förordning skall tillämpas vid helt eller delvis automatiserad behandling av personuppgifter i Kungl.
bibliotekets verksamhet med det digitala kulturarvsprojektet.
Definitioner
2 §
Med det digitala kulturarvsprojektet avses i denna förordning Kungl. bibliotekets projekt att med hjälp av automatiserad robotteknik samla in, bevara och tillhandahålla det nationella digitala kulturarvet i form av det svenska material som publiceras på Internet.
Med det svenska material som publiceras på Internet avses i denna förordning material som går att hänföra till Sverige genom sådan anknytning som adress, adressat, språk, upphovsman eller avsändare.
Förhållandet till personuppgiftslagen
3 §
Personuppgiftslagen (1998:204) gäller vid behandling av personuppgifter i projektet, om inte något annat följer av denna förordning eller annars av 2 § personuppgiftslagen.
En registrerad person har inte rätt att motsätta sig sådan behandling som är tillåten enligt denna förordning.
Personuppgiftsansvar
4 §
Kungl. biblioteket är personuppgiftsansvarigt för sin behandling av personuppgifter i projektet.
Ändamål
5 §
Personuppgifter får behandlas i projektet för att tillgodose behovet av forskning och information.
Behandling av känsliga personuppgifter
6 §
Sådana känsliga personuppgifter som anges i 13 §
personuppgiftslagen (1998:204) får behandlas i projektet bara om det är nödvändigt för att tillgodose de ändamål som anges i 5 § denna förordning.
Databas för projektet
7 §
Inom projektet får Kungl. biblioteket ha en samling av personuppgifter som med hjälp av automatiserad behandling används för de ändamål som anges i 5 § (databas för projektet).
8 §
I projektets databas får behandlas bara sådana personuppgifter som har offentliggjorts genom publicering i det svenska materialet på Internet.
9 §
Uppgifter i projektets databas får lämnas ut på medium för automatiserad behandling bara för att användas i forskning.
Kungl. biblioteket får ta ut avgifter för sådant medium med belopp som motsvarar självkostnaden.
10 §
Direktåtkomst får medges till uppgifter i projektets databas bara via terminaler inom Kungl. bibliotekets lokaler.
Sökbegrepp
11 §
Sådana känsliga personuppgifter som anges i 13 §
personuppgiftslagen (1998:204) och sådana personuppgifter som anges i 21 § samma lag får inte användas som sökbegrepp.
Rättelse och skadestånd
12 §
Bestämmelserna i personuppgiftslagen (1998:204) om rättelse och skadestånd gäller vid behandling av personuppgifter enligt denna förordning.
13 §
Har upphävts genom förordning (2018:995).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.