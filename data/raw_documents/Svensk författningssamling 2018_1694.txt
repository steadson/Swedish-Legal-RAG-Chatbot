Title: Lag (2018:1694) om Tullverkets behandling av personuppgifter inom brottsdatalagens område
SFS Number: Svensk författningssamling 2018:1694
URL: https://www.riksdagen.se/sv/dokument-och-lagar/dokument/svensk-forfattningssamling/lag-20181694-om-tullverkets-behandling-av_sfs-2018-1694/
Source Link: http://rkrattsbaser.gov.se/sfst?bet=2018:1694
Amendment Register Link: http://rkrattsbaser.gov.se/sfsr?bet=2018:1694
Ministry/Authority: Finansdepartementet S3
Issued: 2018-11-15
Metadata: {"Utfärdad": "2018-11-15", "Ändrad": "t.o.m. SFS 2024:754"}

==================================================

Lag (2018:1694) om Tullverkets behandling av personuppgifter inom brottsdatalagens område
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1694
Departement/myndighet
:   
Finansdepartementet S3
Utfärdad
:   
2018-11-15
Ändrad
:   
t.o.m. SFS 2024:754
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Grundläggande bestämmelser om behandling
3 kap. Gemensamt tillgängliga uppgifter
4 kap. Längsta tid som personuppgifter får behandlas
5 kap. Övriga bestämmelser
Övergångsbestämmelser
1 kap. Allmänna bestämmelser
Lagens tillämpningsområde
1 §
Denna lag gäller utöver brottsdatalagen (2018:1177) när  Tullverket i egenskap av behörig myndighet behandlar  personuppgifter i syfte att förebygga, förhindra eller  upptäcka brottslig verksamhet, utreda eller lagföra brott  eller verkställa uppbörd.
Lag (2019:436)
.
2 §
Särskilda bestämmelser om behandling av personuppgifter  finns
1. i lagen (2017:496) om internationellt polisiärt samarbete  och i föreskrifter som regeringen har meddelat i anslutning  till den lagen,
2. i lagen (2018:1180) om flygpassageraruppgifter i  brottsbekämpningen och i föreskrifter som regeringen har  meddelat i anslutning till den lagen,
3. i lagen (2022:613) om finansiell information i  brottsbekämpningen och i föreskrifter som regeringen har  meddelat i anslutning till den lagen,
4. i lagen (2023:474) om polisiära befogenheter i gränsnära  områden, och
5. i tullbefogenhetslagen (2024:710).
Om det i dessa författningar finns avvikande bestämmelser, ska  de tillämpas i stället för bestämmelserna i denna lag.
Lag (2024:754)
.
Personuppgiftsansvar
3 §
Tullverket är personuppgiftsansvarigt för den  behandling av personuppgifter som myndigheten utför.
Behandling av uppgifter om juridiska personer
4 §
Bestämmelserna om personuppgifter i följande paragrafer  gäller också vid behandling av uppgifter om juridiska  personer:
1. 3 § om personuppgiftsansvar,
2. 2 kap. 1 § om rättsliga grunder för behandling av  personuppgifter,
3. 3 kap. 2 § om gemensamt tillgängliga uppgifter, och
4. 4 kap. 1-5, 6 a och 8-11 §§ om längsta tid som  personuppgifter får behandlas.
Bestämmelserna om personuppgifter i följande paragrafer i  brottsdatalagen (2018:1177) gäller också vid sådan behandling:
1. 2 kap. 2 § om diarieföring och handläggning i vissa fall,
2. 2 kap. 3 § andra stycket om ändamålet med behandlingen,
3. 2 kap. 17 § om längsta tid som personuppgifter får  behandlas,
4. 2 kap. 4 och 22 §§ om behandling för nya ändamål, och
5. 3 kap. 6 § om tillgången till personuppgifter.
Lag (2019:436)
.
2 kap. Grundläggande bestämmelser om behandling
Rättsliga grunder
1 §
Tullverket får behandla personuppgifter om det är  nödvändigt för att myndigheten ska kunna utföra följande  uppgifter:
1. förebygga, förhindra eller upptäcka brottslig verksamhet,
2. utreda eller lagföra brott,
3. verkställa uppbörd, eller
4. fullgöra förpliktelser som följer av internationella  åtaganden.
Lag (2019:436)
.
Behandling för nya ändamål
2 §
Förutsättningarna för att behandla personuppgifter som  behandlas med stöd av 1 § för nya ändamål regleras i 2 kap. 4  och 22 §§ brottsdatalagen (2018:1177).
Särskilda upplysningar
3 §
Bestämmelserna om särskilda upplysningar i 2 kap. 3 §  andra stycket, 9 och 10 §§ brottsdatalagen (2018:1177) gäller  endast vid behandling av personuppgifter som har gjorts  gemensamt tillgängliga med stöd av 3 kap. 2 §.
Känsliga personuppgifter
4 §
Tullverket får behandla biometriska uppgifter om det  är absolut nödvändigt för ändamålet med behandlingen.
5 §
Sökförbudet i 2 kap. 14 § brottsdatalagen (2018:1177)  hindrar inte att brottsrubriceringar, uppgifter om  tillvägagångssätt vid brott eller uppgifter som beskriver en  persons utseende används som sökbegrepp.
6 §
Sökförbudet i 2 kap. 14 § brottsdatalagen (2018:1177)  hindrar inte sökningar i syfte att få fram ett urval av  personer grundat på etniskt ursprung, politiska åsikter,  religiös eller filosofisk övertygelse eller uppgifter som rör  hälsa, sexualliv eller sexuell läggning, om sökningen görs i  personuppgifter som inte har gjorts gemensamt tillgängliga.
Utlämnande av personuppgifter
7 §
Om det är förenligt med svenska intressen, får  personuppgifter lämnas ut till
1. Interpol,
2. Europol,
3. en polismyndighet eller åklagarmyndighet i en stat som är  ansluten till Interpol, eller
4. en tullmyndighet eller kustbevakningsmyndighet inom  Europeiska ekonomiska samarbetsområdet (EES).
Personuppgifter får lämnas ut enligt första stycket endast om  mottagaren behöver uppgifterna för att utföra en uppgift som  avses i 1 §.
Personuppgifter får vidare lämnas ut till en utländsk  myndighet eller mellanfolklig organisation, om utlämnandet  följer av en internationell överenskommelse som Sverige har  tillträtt efter riksdagens godkännande.
8 §
Polismyndigheten, Säkerhetspolisen, Ekobrottsmyndigheten,  Åklagarmyndigheten, Kustbevakningen och Skatteverket har,  trots sekretess enligt 21 kap. 3 § första stycket och 35 kap. 
1 § offentlighets- och sekretesslagen (2009:400), rätt att ta  del av personuppgifter som har gjorts gemensamt tillgängliga  med stöd av 3 kap. 2 §, om den mottagande myndigheten behöver  uppgifterna för ett syfte som anges i 1 kap. 2 §  brottsdatalagen (2018:1177).
Europeiska åklagarmyndigheten har enligt 4 § lagen (2024:461)  om Sveriges deltagande i Europeiska åklagarmyndigheten rätt  att ta del av uppgifterna enligt första stycket. Denna rätt  inskränks inte av vad som anges i 18 kap. 1 och 17 §§  offentlighets- och sekretesslagen.
Lag (2024:467)
.
9 §
Personuppgifter får lämnas ut elektroniskt på annat  sätt än genom direktåtkomst om det inte är olämpligt.
Elektroniskt utlämnande genom direktåtkomst är tillåtet bara  i den utsträckning som anges i 3 kap. 7 §.
Personuppgifter från transportföretag
10 §
Personuppgifter som lämnas till Tullverket enligt 7 kap. 
12 § tullbefogenhetslagen (2024:710) får behandlas för  följande ändamål för att utföra en uppgift som anges i 1 § 1  eller 2:
1. planera kontroller,
2. välja ut kontrollobjekt, och
3. göra analyser som behövs för att uppdatera eller skapa nya  kriterier som ska användas vid planering av kontroller eller  urval av kontrollobjekt.
Personuppgifter som avses i första stycket får endast i ett  enskilt fall behandlas för nya ändamål enligt 2 kap. 4 eller 
22 § brottsdatalagen (2018:1177).
Lag (2024:754)
.
11 §
Vid direktåtkomst enligt 7 kap. 13 § tullbefogenhetslagen 
(2024:710) får Tullverket inte ändra eller på annat sätt  bearbeta personuppgifterna.
Lag (2024:754)
.
12 §
Vid sökning i personuppgifter som avses i 10 § första  stycket får namn, personnummer, samordningsnummer och andra  liknande identitetsbeteckningar användas som sökbegrepp  endast om uppgifterna avser en person som
1. är eller har varit misstänkt för brott,
2. är misstänkt för att ha utövat eller komma att utöva sådan  brottslig verksamhet som avses i 3 kap. 2 § första stycket 1,  eller
3. övervakas under de förutsättningar som anges i 3 kap. 2 §  första stycket 2.
Rätt att meddela föreskrifter
13 §
Regeringen kan med stöd av 8 kap. 7 § regeringsformen  meddela föreskrifter om
1. att personuppgifter får lämnas ut i andra fall än som  anges i 7 och 8 §§, och
2. begränsning av möjligheten att lämna ut personuppgifter  elektroniskt enligt 9 § första stycket.
3 kap. Gemensamt tillgängliga uppgifter
Allmän bestämmelse
1 §
Detta kapitel innehåller särskilda bestämmelser för  behandling av personuppgifter som görs eller har gjorts  gemensamt tillgängliga med stöd av 2 §. Uppgifter som endast  ett fåtal personer har rätt att ta del av anses inte som  gemensamt tillgängliga.
Detta kapitel gäller inte när personuppgifter behandlas med  stöd av 2 kap. 2 § brottsdatalagen (2018:1177).
Personuppgifter som får göras gemensamt tillgängliga
2 §
Följande personuppgifter får göras gemensamt tillgängliga:
1. Uppgifter som kan antas ha samband med misstänkt brottslig  verksamhet, om den misstänkta verksamheten
a) innefattar brott för vilket det är föreskrivet fängelse i  ett år eller mer, eller
b) sker systematiskt.
2. Uppgifter som behövs för övervakningen av en person som
a) kan antas komma att begå brott för vilket det är  föreskrivet fängelse i två år eller mer, och
b) är allvarligt kriminellt belastad.
3. Uppgifter från transportföretag som behandlas enligt 2 kap. 
10 §.
4. Uppgifter som förekommer i ett ärende om utredning av eller  lagföring för brott.
5. Uppgifter som förekommer i ett ärende om uppbörd.
6. Uppgifter som har rapporterats till Tullverkets  ledningscentraler.
7. Uppgifter som behandlas i syfte att fullgöra  internationella åtaganden, om det krävs för att den aktuella  förpliktelsen ska kunna fullgöras.
Tillgången till uppgifter som görs gemensamt tillgängliga med  stöd av första stycket 2 ska begränsas till särskilt angivna  tjänstemän som har till uppgift att arbeta med övervakningen.  Information om att en person är föremål för övervakning får  dock göras tillgänglig för andra.
Tillgången till uppgifter som görs gemensamt tillgängliga med  stöd av första stycket 3 ska begränsas till särskilt angivna  tjänstemän som har sådana uppgifter som anges i 2 kap. 10 §  första stycket. Endast om det behövs i ett enskilt fall får  uppgifterna göras tillgängliga för andra.
Lag (2024:754)
.
Särskilda upplysningar
3 §
Det ska framgå genom en särskild upplysning eller på  något annat sätt om personuppgifter har gjorts gemensamt  tillgängliga med stöd av 2 § första stycket 2.
4 §
Om uppgifter som har gjorts gemensamt tillgängliga  direkt kan hänföras till en person som inte är misstänkt för  att ha utövat eller komma att utöva sådan brottslig  verksamhet som avses i 2 § första stycket 1, ska det genom en  särskild upplysning eller på något annat sätt framgå att  personen inte är misstänkt.
Uppgifter om en person som kan antas ha direkt samband med  sådan brottslig verksamhet som avses i 2 § första stycket 1  eller som övervakas med stöd av 2 § första stycket 2, ska  förses med en upplysning om uppgiftslämnarens trovärdighet  och uppgifternas riktighet i sak, om det inte på grund av  omständigheterna är onödigt.
Sökning
5 §
Vid sökning i automatiserade behandlingssystem på  namn, personnummer, samordningsnummer eller andra liknande  identitetsbeteckningar i uppgifter som har gjorts gemensamt  tillgängliga får endast sådana uppgifter tas fram som anger  att den sökta personen
1. är anmäld för brott,
2. är eller har varit misstänkt för brott,
3. är misstänkt för att ha utövat eller komma att utöva sådan  brottslig verksamhet som avses i 2 § första stycket 1,
4. övervakas enligt 2 § första stycket 2,
5. har anmält ett brott,
6. är målsägande i ett ärende som rör ansvar för brott,
7. förekommer i ett ärende som vittne eller annan som lämnar  eller har lämnat uppgifter eller yttrande,
8. har gett in eller tillhandahållits en handling,
9. har bedömts kunna komma att möta ett ingripande med grovt  våld, eller
10. är efterlyst.
6 §
Bestämmelserna i 5 § gäller inte vid sökning i en viss  handling eller i ett visst ärende.
Bestämmelserna i 5 § gäller inte heller vid sökning som görs  av särskilt angivna tjänstemän
1. när de utför beredningsuppgifter i underrättelseverksamhet  och arbetet befinner sig i ett inledande skede,
2. i syfte att i underrättelseverksamhet bearbeta och  analysera personuppgifter som har gjorts gemensamt  tillgängliga med stöd av 2 § första stycket 1, 2 eller 3 och  som enbart dessa tjänstemän har tillgång till,
3. i syfte att utreda brott för vilket det är föreskrivet  fängelse i fyra år eller mer, eller
4. i syfte att samordna utredningar om brott som kan vara  systematiska och för vilka det är föreskrivet fängelse i två  år eller mer.
Bestämmelserna i 5 § gäller inte heller vid sökning som en  tjänsteman vid någon av Tullverkets ledningscentraler utför på  begäran av en tulltjänsteman som verkställer ett ingripande  eller vidtar en åtgärd som rör en enskild.
Lag (2024:754)
.
Direktåtkomst
7 §
Polismyndigheten, Säkerhetspolisen, Ekobrottsmyndigheten,  Åklagarmyndigheten, Kustbevakningen och Skatteverket får för  ett syfte som anges i 1 kap. 2 § brottsdatalagen (2018:1177)  medges direktåtkomst till personuppgifter som har gjorts  gemensamt tillgängliga med stöd av 2 § första stycket 1, 2  eller 4-7.
Lag (2024:754)
.
Rätt att meddela föreskrifter
8 §
Regeringen kan med stöd av 8 kap. 7 § regeringsformen  meddela föreskrifter om ytterligare undantag från 5 §, utöver  vad som framgår av 6 §.
9 §
Regeringen eller den myndighet som regeringen  bestämmer kan med stöd av 8 kap. 7 § regeringsformen meddela  föreskrifter om
1. begränsning av tillgången till sådana personuppgifter som  avses i 5 §,
2. under vilka förutsättningar sökning får utföras med stöd  av 6 §, och
3. omfattningen av direktåtkomst enligt 7 § och om behörighet  och säkerhet vid sådan åtkomst.
4 kap. Längsta tid som personuppgifter får behandlas
Allmän bestämmelse
1 §
Detta kapitel gäller, om inte annat sägs, bara för  automatiserad behandling av personuppgifter.
Av 2 kap. 17 § första stycket brottsdatalagen (2018:1177)  framgår det att personuppgifter inte får behandlas under  längre tid än vad som är nödvändigt med hänsyn till ändamålet  med behandlingen.
Personuppgifter som inte har gjorts gemensamt tillgängliga
2 §
Personuppgifter som inte har gjorts gemensamt  tillgängliga får inte behandlas längre än
1. ett år efter det att ärendet avslutades, om de behandlas i  ett ärende, eller
2. ett år efter det att de behandlades automatiserat första  gången, om de inte kan hänföras till ett ärende.
Bestämmelsen i 2 kap. 17 § andra stycket brottsdatalagen 
(2018:1177) gäller inte vid tillämpningen av denna  paragraf.
Första stycket gäller inte personuppgifter i  ärenden om utredning av eller lagföring för brott.
3 §
Har upphävts genom
lag (2024:754)
.
Gemensamt tillgängliga uppgifter i ärenden om utredning av  eller lagföring för brott eller om uppbörd
4 §
Om en brottsanmälan avskrivs på grund av att den  påstådda gärningen inte utgör ett brott, får personuppgifter  som finns i anmälan och som har gjorts gemensamt tillgängliga  inte längre behandlas för ändamål inom denna lags  tillämpningsområde. Om en brottsanmälan i annat fall inte har  lett till förundersökning eller annan motsvarande utredning,  får personuppgifterna inte behandlas för ändamål inom denna  lags tillämpningsområde när åtal inte längre får väckas för  brottet.
5 §
Om en förundersökning har lett till åtal eller annan  domstolsprövning, får personuppgifter som finns i  förundersökningen och som har gjorts gemensamt tillgängliga  inte behandlas för ändamål inom denna lags tillämpningsområde  längre än fem år efter utgången av det kalenderår då  domstolens avgörande fick laga kraft.
Om en förundersökning har lagts ner eller avslutats på annat  sätt än genom åtal, får personuppgifterna i förundersökningen  inte behandlas för ändamål inom denna lags tillämpningsområde  längre än fem år efter utgången av det kalenderår då  åklagarens eller förundersökningsledarens beslut  meddelades.
Första och andra styckena gäller även  personuppgifter i andra utredningar som handläggs enligt  bestämmelser i 23 kap. rättegångsbalken.
6 §
Om en förundersökning mot en person har lagts ned, om  ett åtal har lagts ned eller om en frikännande dom har fått  laga kraft, får personen inte längre vara sökbar som  misstänkt.
6 a §
Personuppgifter i ett ärende om uppbörd får inte  behandlas för ändamål inom denna lags tillämpningsområde  längre än fem år efter utgången av det kalenderår då  domstolens avgörande fick laga kraft eller strafföreläggandet  eller föreläggandet av en ordningsbot godkändes.
Lag (2019:436)
.
Övriga gemensamt tillgängliga uppgifter
7 §
Personuppgifter som har gjorts gemensamt tillgängliga med  stöd av 3 kap. 2 § första stycket 1-3, 6 eller 7 får som  längst behandlas under den tid som anges i 8-11 §§.
Bestämmelsen i 2 kap. 17 § andra stycket brottsdatalagen 
(2018:1177) gäller inte vid tillämpningen av 8-11 §§.
Lag (2024:754)
.
8 §
Personuppgifter som kan antas ha samband med sådan  brottslig verksamhet som anges i 3 kap. 2 § första stycket 1  får, om de behandlas i ett ärende, inte behandlas längre än  ett år efter det att ärendet avslutades.
Om personuppgifterna inte behandlas i ett ärende får de inte  behandlas längre än tre år efter utgången av det kalenderår  då registreringen avseende personen gjordes. Personuppgifter  som kan antas ha samband med brottslig verksamhet som  innefattar brott för vilket det är föreskrivet fängelse i två  år eller mer får inte behandlas längre än fem år efter  utgången av det kalenderår då registreringen gjordes. Om en  ny registrering beträffande personens anknytning till  brottslig verksamhet görs före utgången av de tidsfristerna,  får de uppgifter som redan finns om personen fortsätta att  behandlas så länge någon av uppgifterna får behandlas.
Den tid då en misstänkt person avtjänar ett fängelsestraff  eller genomgår sluten ungdomsvård eller rättspsykiatrisk vård  med särskild utskrivningsprövning ska inte räknas med vid  beräkningen av de tidsfrister som anges i andra stycket.
9 §
Personuppgifter som behandlas i samband med sådan  övervakning som avses i 3 kap. 2 § första stycket 2 får inte  behandlas längre än tio år efter utgången av det kalenderår  då den senaste registreringen avseende personen gjordes.
Den tid då en övervakad person avtjänar ett fängelsestraff  eller genomgår sluten ungdomsvård eller rättspsykiatrisk vård  med särskild utskrivningsprövning ska inte räknas med vid  beräkningen av den tidsfrist som anges i första stycket.
9 a §
Uppgifter som med stöd av 7 kap. 13 §  tullbefogenhetslagen (2024:710) tillhandahålls på annat sätt  än genom direktåtkomst, ska förstöras senast sex månader efter  det att de behandlades första gången.
Det som sägs i första stycket gäller också vid behandling av  personuppgifter som ingår i en strukturerad samling  personuppgifter.
Lag (2024:754)
.
10 §
Personuppgifter som behandlas med stöd av 3 kap. 2 §  första stycket 6 får inte behandlas längre än ett år efter  utgången av det kalenderår då de behandlades automatiserat  första gången.
Lag (2024:754)
.
11 §
Personuppgifter som behandlas med stöd av 3 kap. 2 §  första stycket 7 får inte behandlas längre än ett år efter  utgången av det kalenderår då ärendet som uppgifterna  behandlades i avslutades.
Lag (2024:754)
.
Rätt att meddela föreskrifter
12 §
Regeringen eller den myndighet som regeringen  bestämmer kan med stöd av 8 kap. 7 § regeringsformen meddela  föreskrifter om
1. att vissa kategorier av personuppgifter får fortsätta att  behandlas för ändamål inom denna lags tillämpningsområde  under längre tid än vad som anges i 4, 5 eller 8-11 §,
2. att personuppgifter får behandlas för arkivändamål av  allmänt intresse eller vetenskapliga, statistiska eller  historiska ändamål under längre tid än vad som anges i 2 §  första stycket eller 8-11 §, och
3. begränsning av behandlingen av personuppgifter för ändamål  inom denna lags tillämpningsområde vid digital arkivering.
5 kap. Övriga bestämmelser
Administrativa sanktionsavgifter
1 §
En sanktionsavgift får tas ut av den  personuppgiftsansvarige vid överträdelse av bestämmelserna i
1. 2 kap. 1 § om rättsliga grunder för behandling av  personuppgifter,
2. 3 kap. 3 och 4 §§ om särskilda upplysningar, eller
3. 4 kap. 2-5, 6 a eller 8-11 § om längsta tid som  personuppgifter får behandlas.
Sanktionsavgiften ska bestämmas till högst 10 000 000 kronor.
Lag (2019:436)
.
Skadestånd
2 §
Bestämmelsen om skadestånd i 7 kap. 1 §  brottsdatalagen (2018:1177) ska tillämpas vid behandling av  personuppgifter i strid med denna lag eller föreskrifter som  har meddelats i anslutning till den.
Överklagande
3 §
Bestämmelser om överklagande finns i 7 kap.  brottsdatalagen (2018:1177).
Övergångsbestämmelser
2018:1694
1. Denna lag träder i kraft den 1 januari 2019.
2. Genom lagen upphävs tullbrottsdatalagen (2017:447).
Lag (2019:436)
.
3. En sanktionsavgift enligt 5 kap. 1 § får beslutas endast  för överträdelser som har skett efter ikraftträdandet.
Lag (2019:436)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.