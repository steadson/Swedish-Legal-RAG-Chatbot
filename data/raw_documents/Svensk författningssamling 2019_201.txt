Title: Förordning (2019:201) om statligt stöd till lantbrukare som drabbats av torkan 2018
SFS Number: Svensk författningssamling 2019:201
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2019201-om-statligt-stod-till_sfs-2019-201/
Source Link: http://rkrattsbaser.gov.se/sfst?bet=2019:201
Amendment Register Link: http://rkrattsbaser.gov.se/sfsr?bet=2019:201
Ministry/Authority: Näringsdepartementet
Issued: 2019-04-11
Metadata: {"Utfärdad": "2019-04-11", "Ändrad": "t.o.m. SFS 2019:208"}

==================================================

Förordning (2019:201) om statligt stöd till lantbrukare som drabbats av torkan 2018
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:201
Departement/myndighet
:   
Näringsdepartementet
Utfärdad
:   
2019-04-11
Ändrad
:   
t.o.m. SFS 2019:208
Tidsbestämd
: 
2020-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om statligt stöd som  Statens jordbruksverk (Jordbruksverket) får lämna till företag  inom primär jordbruksproduktion för att kompensera för  inkomstbortfall till följd av torkan 2018.
2 §
Denna förordning är meddelad med stöd av 8 kap. 7 §  regeringsformen.
3 §
Stöd enligt denna förordning får endast lämnas i enlighet  med de villkor och till sådana åtgärder som anges i kapitel I  och i artikel 25 i kommissionens förordning (EU) nr 702/2014  av den 25 juni 2014 genom vilken vissa kategorier av stöd inom  jordbruks- och skogsbrukssektorn och i landsbygdsområden  förklaras förenliga med den inre marknaden enligt artiklarna 
107 och 108 i fördraget om Europeiska unionens funktionssätt,  EUT L 193, 1.7.2014, s. 1.
4 §
Stöd enligt denna förordning får lämnas som bidrag i mån  av tillgång på medel.
Ord och uttryck
5 §
Ord och uttryck som används i denna förordning har samma  betydelse som i kommissionens förordning (EU) nr 702/2014.
Förutsättningar för stöd
6 §
Stöd får ges till lantbrukare som under 2018, i enlighet  med 5 § förordningen (2014:1101) om EU:s direktstöd för  jordbrukare, har ansökt om grundstöd för arealer med grödkod  enligt bilagan. Stöd betalas ut för den stödberättigande  arealen.
7 §
Stöd får ges till lantbrukare som under 2018 har ansökt om  stöd för nötkreatur enligt 29 § förordningen (2014:1101) om  EU:s direktstöd för jordbrukare. Stödet betalas ut med ett  visst belopp per stödberättigad djurenhet.
8 §
Stöd får ges till lantbrukare som har rapporterat in till  Jordbruksverkets platsregister för får och get vilket innehav  av djur de hade under december 2018. Stödet betalas ut med ett  visst belopp per registrerat djur.
9 §
Stöd får ges till lantbrukare med produktion av grisar inom  grupperna suggor, betäckta gyltor, galtar och övriga grisar som  väger över 20 kilogram. För suggor, betäckta gyltor och galtar  betalas stödet ut för genomsnittsbesättningen under 2018. För  övriga grisar som väger över 20 kilogram betalas stödet ut för  antalet djur i en normal uppfödningsomgång under 2018.
10 §
Stöd får ges till lantbrukare med produktion av tamhöns  och kalkon inom grupperna värpande djur, avelsdjur, slaktdjur  och rekryteringsdjur. För tamhöns som är äldre än 20 veckor,  kycklingar avsedda för äggproduktion, kalkoner som är 
24 veckor eller äldre och kalkonkycklingar avsedda för  äggproduktion betalas stöd ut för genomsnittsbesättningen  under 2018. För slaktkycklingar och slaktkalkoner betalas stöd  ut för antalet djur i en normal uppfödningsomgång under 2018.
11 §
De medel som betalas ut ska fördelas proportionerligt per  produktionsgren utifrån det inkomstbortfall som  Jordbruksverket räknar fram. Inom respektive produktionsgren  ska medlen fördelas utifrån areal, antal djur eller antal  djurenheter.
Stöd lämnas inte med mindre belopp än 1 000 kronor.
Ansökan om stöd och beslut
12 §
Jordbruksverket prövar frågor om stöd enligt denna  förordning.
13 §
En ansökan om stöd ska vara skriftlig och lämnas in till  Jordbruksverket senast den 20 maj 2019.
14 §
Ett företag som ansöker om stöd ska till Jordbruksverket  lämna de handlingar och de uppgifter som myndigheten behöver  för att kunna pröva ansökan om stöd.
15 §
Beslut om stöd enligt denna förordning får förenas med  villkor.
Hinder mot att betala ut stöd
16 §
Ett stöd enligt denna förordning får inte betalas ut till  ett företag som är föremål för betalningskrav på grund av ett  beslut av Europeiska kommissionen som förklarat ett stöd  olagligt och oförenligt med den inre marknaden.
Tillsyn
17 §
Jordbruksverket ska utöva tillsyn över lämnat stöd och  över att villkor för stödet följs.
Återbetalning och återkrav
18 §
En stödmottagare är återbetalningsskyldig om
1. den som har ansökt om eller beviljats stöd genom att lämna  oriktiga uppgifter har orsakat att stödet beviljats felaktigt  eller med för högt belopp,
2. stödet av något annat skäl har beviljats felaktigt eller  med för högt belopp och mottagaren borde ha insett detta,  eller
3. ett villkor för stödet inte har följts.
19 §
Ränta enligt räntelagen (1975:635) ska betalas på det  belopp som stödmottagaren är återbetalningsskyldig för.
20 §
Om en stödmottagare är återbetalningsskyldig enligt 18 §  ska Jordbruksverket besluta att helt eller delvis kräva  tillbaka stödet tillsammans med ränta. Jordbruksverket får  helt eller delvis sätta ned kravet eller räntan om det finns  särskilda skäl.
21 §
Jordbruksverket ska vid domstolar och myndigheter och i  övrigt bevaka statens rätt mot stödmottagarna.
Underlag och redovisning
22 §
En stödmottagare är skyldig att lämna det underlag som  Jordbruksverket behöver för att kontrollera villkoren enligt  denna förordning och för att besluta om stöd.
23 §
En stödmottagare är skyldig att på begäran av  Jordbruksverket lämna det underlag som behövs för att Sverige  ska kunna följa de skyldigheter som följer av kommissionens  förordning (EU) nr 702/2014 eller sådana uppgifter i övrigt  som Jordbruksverket behöver för att kunna utvärdera stödet.
24 §
Ett stöd som omfattar ett belopp motsvarande 60 000 euro  eller mer får endast beviljas om den sökande samtycker till  att uppgifter om stödet offentliggörs enligt kommissionens  förordning (EU) nr 702/2014.
Offentliggörande, rapportering och registerföring
25 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler.
Överklagande
26 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om att inte bevilja stöd enligt 6-11 §§ eller att inte  betala ut stöd enligt 16 § får dock inte överklagas.
Bemyndigande
27 §
Jordbruksverket får meddela föreskrifter om  verkställigheten av denna förordning.
Övergångsbestämmelser
2019:201
1. Denna förordning träder i kraft den 6 maj 2019.
2. Förordningen upphör att gälla vid utgången av 2019.
3. Den upphävda förordningen gäller dock fortfarande för stöd  som har beviljats före utgången av 2019.
Bilaga
Förteckning över grödor som berättigar till stöd
Grödkoder inom gruppen spannmål och frövall
Korn (höst)			grödkod 1
Korn (vår)			grödkod 2
Havre				grödkod 3
Vete (höst)			grödkod 4
Vete (vår)			grödkod 5
Rågvete (höst)			grödkod 7
Råg				grödkod 8
Blandsäd (stråsädesblandningar)	grödkod 12
Rågvete (vår)			grödkod 29
Gräsfrövall (ettårig)		grödkod 58
Gräsfrövall (flerårig)		grödkod 59
Klöverfrövall			grödkod 62
Grödkoder inom gruppen oljeväxter och proteingrödor
Raps (höst)			grödkod 20
Raps (vår)			grödkod 21
Rybs (höst)			grödkod 22
Rybs (vår)			grödkod 23
Ärter (ej konservärter)		grödkod 30
Konservärter			grödkod 31
Åkerbönor			grödkod 32
Bruna bönor			grödkod 35
Sojabönor			grödkod 38
Oljelin				grödkod 40
Bönor övriga			grödkod 43
Grödkod inom gruppen potatis
Stärkelsepotatis		grödkod 46
Grödkod inom gruppen betor
Sockerbetor			grödkod 47 Förordning (2019:208).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.