Title: Förordning (2025:359) om statsbidrag för fjärrundervisning i nationella minoritetsspråk
SFS Number: Svensk författningssamling 2025:359
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025359-om-statsbidrag-for_sfs-2025-359/
Source Link: http://rkrattsbaser.gov.se/sfst?bet=2025:359
Amendment Register Link: http://rkrattsbaser.gov.se/sfsr?bet=2025:359
Ministry/Authority: Utbildningsdepartementet
Issued: 2025-05-15
Metadata: {"Utfärdad": "2025-05-15"}

==================================================

Förordning (2025:359) om statsbidrag för fjärrundervisning i nationella minoritetsspråk
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:359
Departement/myndighet
:   
Utbildningsdepartementet
Utfärdad
:   
2025-05-15
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  för fjärrundervisning i modersmål i nationella  minoritetsspråk.
De nationella minoritetsspråken anges i språklagen (2009:600)  och är finska, jiddisch, meänkieli, romani chib och samiska.
Förordningen är meddelad med stöd av 8 kap. 11 §  regeringsformen i fråga om 20 § och 8 kap. 7 § regeringsformen  i fråga om övriga bestämmelser.
2 §
Syftet med bidraget är att öka tillgången till  fjärrundervisning i nationella minoritetsspråk.
3 §
Statsbidrag lämnas för ett år i sänder (bidragsår) i den  mån det finns tillgång på medel. Bidragsåret börjar den 1  juli.
4 §
Statsbidrag får inte lämnas för kostnader som något  statligt bidrag redan har lämnats för. Bidrag får inte heller  lämnas för utbildning som bedrivs enligt förordningen 
(1992:395) om uppdragsutbildning inom skolväsendet.
Förutsättningar för statsbidrag
5 §
Statsbidrag enligt denna förordning lämnas till en  huvudman för grundskola, anpassad grundskola, specialskola,  sameskola, gymnasieskola och anpassad gymnasieskola för  merkostnader för fjärrundervisning i modersmål i nationella  minoritetsspråk.
Bidraget får endast användas för sådan fjärrundervisning som  avses i 1 kap. 3 § och 21 kap. skollagen (2010:800).
6 §
Statsbidrag får lämnas för
1. kostnader för lön till den lärare som bedriver  modersmålsundervisningen. Läraren som bedriver undervisningen  ska vara anställd hos den huvudman som anordnar  modersmålsundervisningen.
2. kostnader för lön till den handledare som närvarar i  lokalen där eleven tar del av modersmålsundervisningen.
Bidraget får användas för huvudmannens kostnader för  fjärrundervisning som huvudmannen anordnar själv eller som  överlämnas på entreprenad till en annan huvudman inom  skolväsendet.
7 §
Statsbidrag får lämnas under förutsättning att huvudmannen  har anmält beslut om att använda fjärrundervisning till  Statens skolinspektion i enlighet med 5 a kap. 6 §  skolförordningen (2011:185) och 4 a kap. 6 §  gymnasieförordningen (2010:2039).
8 §
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs i allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
9 §
Statsbidrag får inte lämnas om
1. Statens skolinspektion har fattat beslut om att återkalla  huvudmannens godkännande som avser en verksamhet som omfattas  av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Statsbidrag får dock lämnas om ett sådant beslut som anges i  första stycket 1 eller 2 har upphävts.
Beräkning och fördelning
10 §
Statsbidrag lämnas med ett schablonbelopp per elev som  deltar i undervisningsgruppen. Beloppet minskar med en viss  procentandel för varje ytterligare elev i  undervisningsgruppen. Om ett visst elevantal överstigs ges  inget ytterligare bidrag.
Om ansökningarna om statsbidrag som uppfyller  förutsättningarna för ett läsår överstiger tillgängliga medel,  ska huvudmännens statsbidrag reduceras proportionerligt.
Ansökan om statsbidrag
11 §
En ansökan om statsbidrag ska göras skriftligen av en  behörig företrädare för huvudmannen och lämnas till Statens  skolverk.
Uppgifterna i en ansökan ska lämnas på heder och samvete.
Av ansökan ska det framgå att huvudmannen har anmält beslutet  om fjärrundervisning till Statens skolinspektion.
Den som ansöker om statsbidrag ska på begäran av Skolverket  lämna de uppgifter och handlingar som myndigheten behöver för  att kunna pröva ansökan.
Beslut om statsbidrag
12 §
Statens skolverk prövar frågor om bidraget och betalar ut  det.
Ett beslut om statsbidrag får förenas med villkor. Villkoren  ska framgå av beslutet.
Utbetalning
13 §
Statsbidrag ska betalas ut en gång per termin.
Uppföljning och redovisning
14 §
Statens skolverk ska följa upp hur statsbidraget har  använts. Den som har tagit emot bidrag är skyldig att medverka  i den uppföljning och utvärdering av verksamheten som bestäms  av Skolverket eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär.
Anmälningsskyldighet
15 §
Den som ansöker om eller har beviljats statsbidrag enligt  denna förordning ska snarast möjligt till Statens skolverk  anmäla sådana ändrade förhållanden som kan påverka rätten till  bidraget eller storleken på det.
Återbetalning och återkrav
16 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 14 §,  eller
4. mottagaren inte har följt villkor som framgår av beslutet  om bidrag.
17 §
Statens skolverk ska besluta att helt eller delvis kräva  tillbaka ett statsbidrag, om mottagaren av bidraget är  återbetalningsskyldig enligt 16 §.
Om det finns synnerliga skäl för det, får Skolverket besluta  att helt eller delvis avstå från återkrav.
18 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Hinder mot utbetalning
19 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 16 §. Beslutet  gäller omedelbart.
Bemyndigande
20 §
Statens skolverk får meddela föreskrifter om
1. schablonbelopp, beräkning av statsbidragets storlek och  fördelning av statsbidrag, och
2. annan verkställighet av denna förordning.
Överklagande
21 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 19 § får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.