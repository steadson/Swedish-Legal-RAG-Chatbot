Title: Förordning (2020:268) om statsbidrag för utveckling av branschvalidering
SFS Number: Svensk författningssamling 2020:268
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020268-om-statsbidrag-for_sfs-2020-268/
Source Link: http://rkrattsbaser.gov.se/sfst?bet=2020:268
Amendment Register Link: http://rkrattsbaser.gov.se/sfsr?bet=2020:268
Ministry/Authority: Utbildningsdepartementet
Issued: 2020-04-30
Metadata: {"Utfärdad": "2020-04-30"}

==================================================

Förordning (2020:268) om statsbidrag för utveckling av branschvalidering
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:268
Departement/myndighet
:   
Utbildningsdepartementet
Utfärdad
:   
2020-04-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  för utveckling av kvalifikationer i arbetslivet och  branschmodeller för validering.
Förordningen är meddelad med stöd av 8 kap. 7 §  regeringsformen.
2 §
Syftet med statsbidraget är att främja  kompetensförsörjning och kompetensutveckling genom förbättrad  tillgång till validering i arbetslivet.
3 §
Statsbidrag lämnas i den utsträckning det finns tillgång  på medel och för högst två år i sänder.
Förutsättningar för statsbidrag
4 §
Statsbidrag får lämnas till arbetsgivar- och  arbetstagarorganisationer och till organisationer som är  gemensamma för arbetsgivare och arbetstagare för insatser som  syftar till att utveckla kvalifikationer i arbetslivet och  branschmodeller för validering. Vid utvecklingen av  branschmodeller ska hänsyn tas till möjligheter till  kompletterande utbildning inom relevant yrkesområde efter  genomförd validering.
Med en kvalifikation avses i denna förordning ett dokumenterat  resultat av lärande i form av kunskaper, färdigheter och  kompetenser.
5 §
Statsbidrag får inte lämnas
1. till organisationer som har skulder för svenska skatter  eller avgifter hos Kronofogdemyndigheten eller som är i  likvidation eller försatta i konkurs, eller
2. för insatser som statsbidrag lämnas för på annat sätt eller  som annan särskild ersättning lämnas för.
6 §
Mottagaren av statsbidrag ska hålla resultaten av  insatserna tillgängliga för samtliga aktörer inom den bransch  som insatserna avser. Om mottagaren tar ut avgifter för att  hålla resultaten tillgängliga får avgifterna inte överstiga  mottagarens kostnader för insatserna.
Ansökan
7 §
Ansökan om statsbidrag ska vara skriftlig och ges in till  Myndigheten för yrkeshögskolan innan arbetet med insatsen  inleds.
Arbetsgivar- och arbetstagarorganisationer får endast ansöka  om bidrag gemensamt. En sådan ansökan ska vara undertecknad av  organisationerna.
Det ska i ansökan anges på vilket sätt resultaten av  insatserna kommer att hållas tillgängliga enligt 6 §.
Beslut
8 §
Myndigheten för yrkeshögskolan prövar frågor om och  betalar ut statsbidrag.
Bidrag lämnas för högst 50 procent av de stödberättigande  kostnaderna.
I ett beslut om att bevilja bidrag ska sista dagen för  redovisning enligt 11 § anges. Beslutet får förenas med  villkor. Villkoren ska framgå av beslutet.
9 §
Om det kommer in fler ansökningar om statsbidrag än det  finns medel för, beslutar Myndigheten för yrkeshögskolan om  urval. Vid urvalet ska myndigheten prioritera enligt följande:
1. utveckling av nya kvalifikationer i arbetslivet och nya  branschmodeller för validering,
2. översättning och andra anpassningar av branschmodeller för  särskilda målgrupper, eller
3. revidering av befintliga kvalifikationer och  branschmodeller.
Om myndigheten bedömer att en insats som avses i första  stycket 2 eller 3 har större betydelse för samhällets  kompetensförsörjning än en insats som avses i 1 eller 2 får  myndigheten prioritera den insats som avses i 2 eller 3 före  en insats som avses i 1 eller 2.
Uppföljning och redovisning
10 §
Myndigheten för yrkeshögskolan ska följa upp hur  statsbidraget har använts.
11 §
Mottagaren av statsbidrag är skyldig att lämna sådan  ekonomisk och annan redovisning till Myndigheten för  yrkeshögskolan som myndigheten begär.
Återbetalning och återkrav
12 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. sådan redovisning som avses i 11 § inte har lämnats, eller
4. mottagaren inte har följt villkor som framgår av beslutet  om bidrag.
13 §
Myndigheten för yrkeshögskolan ska besluta att helt eller  delvis kräva tillbaka ett statsbidrag om någon är  återbetalningsskyldig enligt 12 §.
Om det finns särskilda skäl för det, får myndigheten besluta  att helt eller delvis avstå från återkrav.
14 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Myndigheten för  yrkeshögskolan besluta att helt eller delvis avstå från krav  på ränta.
Bemyndigande
15 §
Myndigheten för yrkeshögskolan får meddela föreskrifter  om verkställigheten av denna förordning.
Överklagande
16 §
Beslut enligt denna förordning får inte överklagas.
Övergångsbestämmelser
2020:268
1. Denna förordning träder i kraft den 3 juni 2020.
2. Genom förordningen upphävs förordningen (2014:375) om  statsbidrag för utveckling av lärande på arbetsplatser och  regionala stödfunktioner för yrkesutbildning.
3. Den upphävda förordningen gäller dock fortfarande för  statsbidrag som har beviljats före ikraftträdandet.
4. Statens skolverk ska bevara det register som avses i 6 §  andra stycket i den upphävda förordningen till och med den 
31 december 2029.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.