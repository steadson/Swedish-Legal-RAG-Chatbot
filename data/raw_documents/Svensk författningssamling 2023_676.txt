Title: Förordning (2023:676) om vissa produkters och tjänsters tillgänglighet
SFS Number: Svensk författningssamling 2023:676
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023676-om-vissa-produkters-och_sfs-2023-676/
Source Link: http://rkrattsbaser.gov.se/sfst?bet=2023:676
Amendment Register Link: http://rkrattsbaser.gov.se/sfsr?bet=2023:676
Ministry/Authority: Socialdepartementet
Issued: 2023-11-16
Metadata: {"Utfärdad": "2023-11-16", "Ändrad": "t.o.m. SFS 2025:335"}

==================================================

Förordning (2023:676) om vissa produkters och tjänsters tillgänglighet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:676
Departement/myndighet
:   
Socialdepartementet
Utfärdad
:   
2023-11-16
Ändrad
:   
t.o.m. SFS 2025:335
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förordningens tillämpningsområde och innehåll
1 §
Denna förordning gäller sådana produkter och tjänster som  omfattas av lagen (2023:254) om vissa produkters och tjänsters  tillgänglighet. Förordningen innehåller kompletterande  bestämmelser till lagen.
Förordningen innehåller också bestämmelser om marknadskontroll  som kompletterar Europaparlamentets och rådets förordning (EU) 
2019/1020 av den 20 juni 2019 om marknadskontroll och  överensstämmelse för produkter och om ändring av direktiv 
2004/42/EG och förordningarna (EG) nr 765/2008 och (EU)  nr 305/2011.
2 §
Denna förordning är meddelad med stöd av
- 6 § lagen (2023:254) om vissa produkters och tjänsters  tillgänglighet i fråga om 4-7 §§,
- 8 § samma lag i fråga om 8-11 §§,
- 11 § samma lag i fråga om 12 §,
- 12 § samma lag i fråga om 13 och 15 §§,
- 13 § samma lag i fråga om 16 §,
- 14 § samma lag i fråga om 17 och 18 §§,
- 15 och 16 §§ samma lag i fråga om 19 §,
- 15 § samma lag i fråga om 21 §,
- 22 § samma lag i fråga om 14, 20 och 22 §§,
- 23 § samma lag i fråga om 23 §,
- 25 § samma lag i fråga om 24 §,
- 28 § samma lag i fråga om 25 §,
- 30 § samma lag i fråga om 28-31 §§,
- 31 § samma lag i fråga om 32 §,
- 8 kap. 11 § regeringsformen i fråga om 34 §, och
- 8 kap. 7 § regeringsformen i fråga om övriga bestämmelser.
Ord och uttryck
3 §
Ord och uttryck som används i denna förordning har samma  betydelse som i lagen (2023:254) om vissa produkters och  tjänsters tillgänglighet.
Tillgänglighetskrav
Tillgänglighetskrav för produkter
4 §
Produkter som omfattas av lagen (2023:254) om vissa  produkters och tjänsters tillgänglighet ska uppfylla de  tillgänglighetskrav som anges i bilaga 1 till denna  förordning.
5 §
Post- och telestyrelsen får meddela ytterligare  föreskrifter om tillgänglighetskrav för produkter som omfattas  av lagen (2023:254) om vissa produkters och tjänsters  tillgänglighet.
Tillgänglighetskrav för tjänster
6 §
Tjänster som omfattas av lagen (2023:254) om vissa  produkters och tjänsters tillgänglighet ska uppfylla de  tillgänglighetskrav som anges i bilaga 2 till denna  förordning.
7 §
Följande myndigheter får meddela ytterligare föreskrifter  om tillgänglighetskrav för tjänster:
1. Post- och telestyrelsen i fråga om tjänster enligt 4 §  första stycket 1, 5 och 7 lagen (2023:254) om vissa produkters  och tjänsters tillgänglighet.
2. Mediemyndigheten i fråga om tjänster enligt 4 § första  stycket 2 lagen om vissa produkters och tjänsters  tillgänglighet.
3. Konsumentverket i fråga om tjänster enligt 4 § första  stycket 3 a-c lagen om vissa produkters och tjänsters  tillgänglighet.
4. Transportstyrelsen i fråga om tjänster enligt 4 § första  stycket 3 d, 3 e och 4 lagen om vissa produkters och tjänsters  tillgänglighet.
5. Myndigheten för tillgängliga medier i fråga om tjänster  enligt 4 § första stycket 6 lagen om vissa produkters och  tjänsters tillgänglighet.
Föreskrifter som berör en annan myndighets ansvarsområde än  den som meddelar föreskrifterna får meddelas först efter att  den myndigheten har getts tillfälle att yttra sig.
Förordning (2025:335).
Bedömning av att ett tillgänglighetskrav inte ska gälla
8 §
Vid bedömningen av om ett tillgänglighetskrav medför en  oproportionerligt stor börda för den berörda ekonomiska  aktören enligt 7 § första stycket 2 lagen (2023:254) om vissa  produkters och tjänsters tillgänglighet ska den ekonomiska  aktören utgå från
1. förhållandet mellan nettokostnaderna för efterlevnad av  tillgänglighetskraven och de ekonomiska aktörernas totala  kostnader för tillverkning, distribution eller import av  produkten eller tillhandahållandet av tjänsten,
2. förhållandet mellan nettokostnaderna för efterlevnad av  tillgänglighetskraven och den ekonomiska aktörens  nettoomsättning, och
3. uppskattade kostnader och fördelar för de ekonomiska  aktörerna, inklusive tillverkningsprocesser och investeringar,  i förhållande till den uppskattade fördelen för personer med  funktionsnedsättning, med hänsyn tagen till antalet specifika  produkter eller tjänster och hur ofta de används.
9 §
Post- och telestyrelsen får meddela ytterligare  föreskrifter om kriterier för den ekonomiska aktörens  bedömning när det gäller större förändring av grundläggande  karaktär och oproportionerligt stor börda enligt 7 § lagen 
(2023:254) om vissa produkters och tjänsters tillgänglighet.
10 §
En tjänsteleverantör som åberopar att ett  tillgänglighetskrav inte gäller eftersom det medför en  oproportionerligt stor börda för den berörda ekonomiska  aktören enligt 7 § första stycket 2 lagen (2023:254) om vissa  produkters och tjänsters tillgänglighet ska göra en ny  bedömning av om ett sådant undantag är tillämpligt inom fem år  räknat från det att den senaste bedömningen gjordes.
Om den berörda tjänsten ändras eller om en tillsynsmyndighet  begär det, ska en ny bedömning göras även om kortare tid än  fem år har förflutit sedan den senaste bedömningen gjordes.
11 §
Den ekonomiska aktören ska spara dokumentation enligt 8 §  första stycket lagen (2023:254) om vissa produkters och  tjänsters tillgänglighet i minst fem år räknat från det att en  produkt senast tillhandahållits på marknaden eller från det  att en tjänst senast tillhandahållits.
Tillverkarens skyldigheter
Bedömning av överensstämmelse och teknisk dokumentation
12 §
Den tekniska dokumentation som tillverkaren ska utarbeta  enligt 11 § första stycket lagen (2023:254) om vissa  produkters och tjänsters tillgänglighet ska innehålla  tillämpliga tillgänglighetskrav och, i den mån det är  nödvändigt för bedömning av överensstämmelse, en beskrivning  av produktens utformning, tillverkning och funktion.
Post- och telestyrelsen får meddela ytterligare föreskrifter  om förfarandet för bedömning av överensstämmelse och  förfarandet vid utarbetandet av den tekniska dokumentationen.
Post- och telestyrelsen får även meddela föreskrifter om de  rutiner som krävs enligt 11 § andra stycket lagen om vissa  produkters och tjänsters tillgänglighet.
EU-försäkran
13 §
En EU-försäkran om överensstämmelse enligt 12 § lagen 
(2023:254) om vissa produkters och tjänsters tillgänglighet  ska vara utformad enligt förlagan i bilaga III till  Europaparlamentets och rådets beslut nr 768/2008/EG av den 
9 juli 2008 om en gemensam ram för saluföring av produkter och  upphävande av rådets beslut 93/465/EEG. Genom att EU-försäkran  om överensstämmelse upprättas ansvarar tillverkaren för att  produkten överensstämmer med tillgänglighetskraven.
Det ska upprättas en EU-försäkran om överensstämmelse för  varje produktmodell. Om en produkt omfattas av mer än en  unionsrättsakt där det ställs krav på EU-försäkran om  överensstämmelse, ska en gemensam EU-försäkran om  överensstämmelse upprättas för samtliga unionsrättsakter.
Post- och telestyrelsen får meddela ytterligare föreskrifter  om tillverkarens skyldigheter och ansvar i samband med att en  EU-försäkran om överensstämmelse upprättas.
Bevarande av teknisk dokumentation och EU-försäkran
14 §
Tillverkaren ska bevara den tekniska dokumentationen och  EU-försäkran om överensstämmelse i fem år räknat från det att  produkten släpptes ut på marknaden.
Placering av CE-märkning
15 §
CE-märkningen ska placeras på produkten eller dess  märkskylt så att den är synlig, läsbar och outplånlig. Om  detta inte är möjligt eller lämpligt på grund av produktens  art, ska märket placeras på förpackningen och i de medföljande  dokumenten.
Ytterligare föreskrifter om information
16 §
Post- och telestyrelsen får meddela föreskrifter om  innehållet i den informationstext som tillverkaren ska förse  produkten med enligt 13 § lagen (2023:254) om vissa produkters  och tjänsters tillgänglighet samt om placeringen och  utformningen i övrigt av informationstexten.
Fullmakt till tillverkarens representant
Representantens uppgifter
17 §
Om tillverkaren har utsett en representant enligt 14 §  lagen (2023:254) om vissa produkters och tjänsters  tillgänglighet, ska representanten utföra de uppgifter som  anges i fullmakten från tillverkaren.
Fullmakten ska ge representanten rätt att åtminstone
1. uppvisa den tekniska dokumentationen och EU-försäkran om  överensstämmelse enligt 11 och 12 §§ lagen om vissa produkters  och tjänsters tillgänglighet för en marknadskontrollmyndighet  under en period på fem år,
2. på begäran av behörig marknadskontrollmyndighet ge  myndigheten all information och dokumentation som behövs för  att visa att produkten överensstämmer med  tillgänglighetskraven, och
3. på begäran samarbeta med behörig marknadskontrollmyndighet  om de åtgärder som vidtas för att undanröja bristande  överensstämmelse med de tillämpliga tillgänglighetskraven hos  de produkter som omfattas av fullmakten.
Uppgifter som tillverkaren inte får överlåta till  representanten
18 §
Tillverkarens skyldighet att konstruera och tillverka  produkter som överensstämmer med tillämpliga  tillgänglighetskrav samt att upprätta den tekniska  dokumentationen enligt 11 § lagen (2023:254) om vissa  produkters och tjänsters tillgänglighet får inte delegeras  till representanten.
Importörens och distributörens skyldigheter
Skyldighet att informera om att en produkt inte uppfyller  tillgänglighetskraven
19 §
En importör eller distributör som anser, eller har  anledning att anta, att en produkt som de avser att släppa ut  eller tillhandahålla på marknaden inte överensstämmer med  tillgänglighetskraven, ska informera tillverkaren och Post-  och telestyrelsen om detta. I stället för att informera  tillverkaren kan distributören informera importören om  produktens bristande överensstämmelse med  tillgänglighetskraven.
Importörens skyldighet att uppvisa EU-försäkran
20 §
Importören ska kunna visa upp en sådan EU-försäkran om  överensstämmelse som ska upprättas enligt 12 § lagen 
(2023:254) om vissa produkters och tjänsters tillgänglighet  till marknadskontrollmyndigheten under en period om fem år  räknat från det att produkten släpptes ut på marknaden.
Ytterligare föreskrifter om importörens skyldigheter
21 §
Post- och telestyrelsen får meddela ytterligare  föreskrifter om importörens skyldigheter enligt 15 § lagen 
(2023:254) om vissa produkters och tjänsters tillgänglighet.
Informationens språk
22 §
Post- och telestyrelsen får meddela föreskrifter om  vilket språk som ska användas i den information som  tillverkare, representanter, importörer och distributörer ska  lämna till myndigheten enligt 22 § första stycket lagen 
(2023:254) om vissa produkters och tjänsters tillgänglighet.
Uppgifter om leverans
23 §
Post- och telestyrelsen får meddela föreskrifter om hur  länge en tillverkare, representant, importör eller distributör  som har levererat en produkt eller tagit emot en produkt ska  kunna lämna uppgifter om detta till myndigheten enligt 23 §  första stycket lagen (2023:254) om vissa produkters och  tjänsters tillgänglighet.
Tjänsteleverantörens skyldigheter att ta fram information
24 §
Information om hur en tjänst uppfyller de  tillgänglighetskrav som tjänsteleverantören tar fram enligt 
25 § lagen (2023:254) om vissa produkters och tjänsters  tillgänglighet ska innehålla en redogörelse för de krav på  tillgänglighet som är tillämpliga på tjänsten. I den mån det  är nödvändigt för bedömningen av överensstämmelse ska  informationen även innehålla en beskrivning av tjänstens  utformning och funktion.
Tjänsteleverantören ska ge allmänheten tillgång till  informationen i skriftlig och muntlig form samt på ett sätt  som är tillgängligt för personer med funktionsnedsättning.  Tjänsteleverantören ska spara informationen så länge som  tjänsten tillhandahålls.
Post- och telestyrelsen får meddela ytterligare föreskrifter  om innehållet i den information som tjänsteleverantören ska ta  fram och på vilket sätt informationen ska lämnas.
Marknadskontroll
Marknadskontrollmyndighet
25 §
Post- och telestyrelsen är marknadskontrollmyndighet  enligt 28 § lagen (2023:254) om vissa produkters och tjänsters  tillgänglighet.
Bestämmelser om marknadskontrollmyndighetens befogenhet att  besluta om åtgärder enligt Europaparlamentets och rådets  förordning (EU) 2019/1020 finns i lagen om vissa produkters  och tjänsters tillgänglighet.
Information till andra medlemsstater och Europeiska  kommissionen
26 §
Om Post- och telestyrelsen konstaterar att en produkt  inte överensstämmer med tillgänglighetskraven och produkten  även tillhandahålls på marknaden i en annan medlemsstat, ska  Post- och telestyrelsen informera marknadskontrollmyndigheten  i den andra medlemsstaten och Europeiska kommissionen om detta  samt om de åtgärder som myndigheten har beslutat om med  anledning av den bristande överensstämmelsen.
När Post- och telestyrelsen informerar  marknadskontrollmyndigheten i den andra medlemsstaten och  Europeiska kommissionen, ska myndigheten lämna de uppgifter  som anges i artikel 20.5 i Europaparlamentets och rådets  direktiv (EU) 2019/882 av den 17 april 2019 om  tillgänglighetskrav för produkter och tjänster, i den  ursprungliga lydelsen.
27 §
När en marknadskontrollmyndighet i en annan medlemsstat  lämnar information om en produkts bristande överensstämmelse  till Post- och telestyrelsen, ska Post- och telestyrelsen så  snart som möjligt informera Europeiska kommissionen och  marknadskontrollmyndigheterna i de andra medlemsstaterna om de  åtgärder som myndigheten har vidtagit avseende produkten, om  andra relevanta uppgifter samt om eventuella invändningar mot  den åtgärd som marknadskontrollmyndigheten i den andra  medlemsstaten har vidtagit.
Tillsyn
Tillsynsmyndighet med ansvar för samordning
28 §
Post- och telestyrelsen utövar tillsyn över elektroniska  kommunikationstjänster, banktjänster och e-handelstjänster som  omfattas av 4 § första stycket 1, 5 och 7 lagen (2023:254) om  vissa produkters och tjänsters tillgänglighet.
Post- och telestyrelsen ska samordna ett tillsynsuppdrag om  ett enskilt tillsynsärende kan komma att beröra flera  tillsynsmyndigheters ansvarsområden.
När en tillsynsmyndighet inleder ett tillsynsärende ska  uppgift om det samt uppgift om vad ärendet rör lämnas till  Post- och telestyrelsen. Uppgift ska även lämnas till Post-  och telestyrelsen när tillsynsärendet avslutas.
Tillsynsmyndighet avseende tjänster som ger åtkomst till  audiovisuella medietjänster
29 §
Mediemyndigheten utövar tillsyn över tjänster som ger  åtkomst till audiovisuella medietjänster som omfattas av 4 §  första stycket 2 lagen (2023:254) om vissa produkters och  tjänsters tillgänglighet. Förordning (2025:335).
Tillsynsmyndighet avseende tillhandahållande av e-böcker
30 §
Myndigheten för tillgängliga medier utövar tillsyn över  tjänster som utgör tillhandahållande av e-böcker och som  omfattas av 4 § första stycket 6 lagen (2023:254) om vissa  produkters och tjänsters tillgänglighet.
Tillsynsmyndighet avseende inslag i  passagerartransporttjänster
31 §
Konsumentverket utövar tillsyn över inslag i  passagerartransporttjänster som omfattas av 4 § första stycket 
3 a-c lagen (2023:254) om vissa produkters och tjänsters  tillgänglighet.
Transportstyrelsen utövar tillsyn över inslag i  passagerartransporttjänster som omfattas av 4 § första stycket 
3 d, 3 e och 4 lagen om vissa produkters och tjänsters  tillgänglighet.
Avgifter för tillsyn
32 §
Transportstyrelsen får meddela föreskrifter om avgifter  för sin tillsyn enligt lagen (2023:254) om vissa produkters  och tjänsters tillgänglighet och enligt föreskrifter som har  meddelats med stöd av lagen.
Sanktionsavgifter
33 §
Sanktionsavgift som beslutas enligt 37 § lagen (2023:254)  om vissa produkters och tjänsters tillgänglighet ska betalas  till Kammarkollegiet.
Verkställighetsföreskrifter
34 §
Post- och telestyrelsen får meddela föreskrifter om  verkställigheten av lagen (2023:254) om vissa produkters och  tjänsters tillgänglighet och denna förordning.
Bilaga 1
Följande krav på tillgänglighet gäller för samtliga produkter  som omfattas av lagen (2023:254) om vissa produkters och  tjänsters tillgänglighet
1. Produkter ska åtföljas, om möjligt i eller på produkterna,  av lättillgänglig information om deras funktion och  tillgänglighetsfunktioner.
Krav på tillhandahållande av information
2. Den information om användningen av produkten som  tillhandahålls på själva produkten (märkning, bruksanvisning  och varning) ska
a) kunna uppfattas med mer än ett sinne,
b) presenteras på ett begripligt sätt,
c) presenteras för användarna på sätt som de kan uppfatta,
d) presenteras i ett typsnitt med lämplig storlek och form,  med beaktande av förutsebara användningsförhållanden, och med  tillräcklig kontrast samt justerbart avstånd mellan bokstäver,  rader och stycken.
3. Produktbruksanvisningar som inte tillhandahålls på själva  produkten utan som görs tillgängliga genom användning av  produkten eller på annat sätt, till exempel på en webbplats,  inklusive information om produktens tillgänglighetsfunktioner  samt hur de aktiveras och deras interoperabilitet med  hjälplösningar, ska vara offentligt tillgängliga när produkten  släpps ut på marknaden och ska
a) kunna uppfattas med mer än ett sinne,
b) presenteras på ett begripligt sätt,
c) presenteras för användarna på sätt som de kan uppfatta,
d) presenteras i ett typsnitt med lämplig storlek och form,  med beaktande av förutsebara användningsförhållanden, och med  tillräcklig kontrast samt justerbart avstånd mellan bokstäver,  rader och stycken,
e) när det gäller innehåll, göras tillgängliga i textformat  som kan användas för att skapa alternativa stödjande format  som kan presenteras på olika sätt och kunna uppfattas med mer  än ett sinne,
f) åtföljas av en alternativ presentation av eventuella delar  som inte består av text,
g) inbegripa den beskrivning av produktens användargränssnitt 
(hantering, kontroll och återkoppling, input och output) som  tillhandahålls i enlighet med punkt 4; i beskrivningen ska man  för vart och ett av leden i punkt 4 ange om produkten har  dessa egenskaper,
h) inbegripa en beskrivning av produktens funktionalitet, som  tillhandahålls genom funktioner som syftar till att tillgodose  behoven hos personer med funktionsnedsättning, i enlighet med  punkt 4; i beskrivningen ska man för vart och ett av leden i  punkt 4 ange om produkten har dessa egenskaper,
i) inbegripa en beskrivning av produktens programvaru- och  maskinvarugränssnitt med hjälpmedel; beskrivningen ska  innehålla en förteckning över de hjälpmedel som har testats  tillsammans med produkten.
Användargränssnitt och funktionell utformning
4. Produkten, inklusive dess användargränssnitt, ska ha  egenskaper, delar och funktioner som gör att personer med  funktionsnedsättning kan få tillgång till, uppfatta, hantera,  begripa och kontrollera produkten genom att man säkerställer  följande:
a) Att när produkten tillhandahåller kommunikation, däribland  interpersonell kommunikation, hantering, information, kontroll  och orientering, gör den det via mer än ett sinne. Detta ska  inbegripa tillhandahållande av alternativ till syn, hörsel,  tal och känsel.
b) Att när produkten använder tal ger den alternativ till tal  och talkommandon för kommunikation, hantering, kontroll och  orientering.
c) Att när produkten använder visuella element tillhandahåller  den flexibel förstoring, ljusstyrka och kontrast för  kommunikation, information och hantering samt säkerställer  interoperabilitet med programvara och hjälpmedel för  navigering i gränssnittet.
d) Att när produkten använder färg för att förmedla  information, ange en åtgärd, kräva ett svar eller identifiera  delar, tillhandahåller den ett alternativ till färger.
e) Att när produkten använder ljudsignaler för att förmedla  information, ange en åtgärd, kräva ett svar eller identifiera  delar, tillhandahåller den ett alternativ till ljudsignaler.
f) Att när produkten använder visuella element sörjer den för  flexibla sätt att förbättra synskärpan.
g) Att när produkten använder ljud ser den till att användaren  kan ställa in volymen och hastigheten och att det finns en  funktion för förstärkt ljud, däribland för minskning av  störningar från ljudsignaler från produkter i omgivningen och  ljudskärpa.
h) Att när produkten kräver manuell hantering och kontroll  sörjer den för sekventiell styrning och ger alternativ till  finmotorisk styrning, så att det inte krävs samtidiga  kontroller för manipulering, och använder delar som kan  förnimmas med känseln.
i) Att produkten undviker driftslägen som kräver betydande  räckvidd och styrka.
j) Att produkten inte utlöser anfall på grund av  ljuskänslighet.
k) Att produkten skyddar användarens privatliv när han eller  hon använder tillgänglighetsfunktionerna.
l) Att produkten tillhandahåller ett alternativ till  biometrisk identifiering och kontroll.
m) Att produkten säkerställer konsekvent funktionalitet och  ger tillräcklig och flexibel tidsperiod för interaktion.
n) Att produkten tillhandahåller programvaru- och  maskinvarugränssnitt för tekniska hjälpmedel.
Stödtjänster
5. Om stödtjänster (helpdeskar, teletjänstcentraler, teknisk  support, samtalsförmedlande tjänster och utbildningstjänster)  finns att tillgå ska de, via tillgängliga kommunikationssätt,  tillhandahålla information om produktens tillgänglighet och  dess kompatibilitet med tekniska hjälpmedel.
Förpackningar och anvisningar
6. Med undantag för självbetjäningsterminaler ska, utöver de  krav som anges i punkterna 1-5, förpackningar och anvisningar  för produkter göras lättillgängliga. Detta innebär följande:
a) Produktens förpackning och den information som ges på den 
(t.ex. om hur den ska öppnas, tillslutas, användas och  bortskaffas), inklusive, i förekommande fall, information om  produktens egenskaper när det gäller tillgänglighet, ska göras  tillgänglig och, om så är möjligt, ska den lättillgängliga  informationen tillhandahållas på förpackningen.
b) Anvisningar för installation, underhåll, förvaring och  bortskaffande av produkten som inte tillhandahålls på själva  produkten men som görs tillgängliga på annat sätt, till  exempel genom en webbplats, ska vara offentligt tillgängliga  när produkten släpps ut på marknaden och ska uppfylla följande  krav:
- De ska kunna uppfattas med mer än ett sinne.
- De ska presenteras på ett begripligt sätt.
- De ska presenteras för användarna på sätt som de kan  uppfatta.
- De ska presenteras i ett typsnitt med lämplig storlek och  form, med beaktande av förutsebara användningsförhållanden,  och med tillräcklig kontrast samt justerbart avstånd mellan  bokstäver, rader och stycken.
- Innehållet i anvisningarna ska göras tillgängligt i  textformat som kan användas för att skapa alternativa  stödjande format som kan presenteras på olika sätt och  uppfattas med mer än ett sinne.
- Anvisningar som innehåller eventuella delar som inte består  av text ska åtföljas av en alternativ presentation av detta  innehåll.
Bilaga 2
Följande krav på tillgänglighet gäller för samtliga tjänster  som omfattas av lagen (2023:254) om vissa produkters och  tjänsters tillgänglighet
1. Tillgängligheten för de produkter som används vid  tillhandahållandet av tjänsten ska säkerställas i enlighet med  vad som anges i bilaga 1.
2. Information ska tillhandahållas om hur tjänsten fungerar  och, om produkter används vid tillhandahållandet av tjänsten,  om dess koppling till dessa produkter samt om deras egenskaper  när det gäller tillgänglighet och interoperabilitet med  hjälpmedel. Denna information ska
a) kunna uppfattas med mer än ett sinne,
b) presenteras på ett begripligt sätt,
c) presenteras för användarna på sätt som de kan uppfatta,
d) göra informationsinnehållet tillgängligt i textformat som  kan användas för att skapa alternativa stödjande format som  användarna ska kunna presentera på olika sätt och uppfatta med  mer än ett sinne,
e) presenteras i ett typsnitt med lämplig storlek och form,  med beaktande av förutsebara användningsförhållanden, och med  tillräcklig kontrast samt justerbart avstånd mellan bokstäver,  rader och stycken,
f) komplettera eventuella delar som inte består av text med en  alternativ presentation av detta innehåll,
g) ge den elektroniska information som krävs vid  tillhandahållandet av tjänsten, på ett enhetligt och  ändamålsenligt sätt genom att göra den uppfattningsbar,  hanterbar, begriplig och robust.
3. Webbplatser, inklusive tillhörande nätapplikationer, och  tjänster för mobila enheter, inklusive mobilapplikationer, ska  göras tillgängliga på ett enhetligt och ändamålsenligt sätt  genom att de görs uppfattningsbara, hanterbara, begripliga och  robusta.
4. Om stödtjänster (helpdeskar, teletjänstcentraler, teknisk  support, samtalsförmedlande tjänster och utbildningstjänster)  finns att tillgå ska de, via tillgängliga kommunikationssätt,  tillhandahålla information om tjänstens tillgänglighet och  kompatibilitet med tekniska hjälpmedel.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.