Title: Förordning (2023:233) om elstöd till företag
SFS Number: Svensk författningssamling 2023:233
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023233-om-elstod-till-foretag_sfs-2023-233/
Source Link: http://rkrattsbaser.gov.se/sfst?bet=2023:233
Amendment Register Link: http://rkrattsbaser.gov.se/sfsr?bet=2023:233
Ministry/Authority: Klimat- och näringslivsdepartementet RSE
Issued: 2023-05-08
Metadata: {"Utfärdad": "2023-05-08"}

==================================================

Förordning (2023:233) om elstöd till företag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:233
Departement/myndighet
:   
Klimat- och näringslivsdepartementet RSE
Utfärdad
:   
2023-05-08
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om stöd till  företag för att mildra effekterna av höga elpriser (elstöd).
2 §
Denna förordning är meddelad med stöd av
- 6 kap. 4 § ellagen (1997:857) i fråga om 20 §,
- 8 kap. 7 § regeringsformen i fråga om övriga bestämmelser.
3 §
Elstöd får endast lämnas i enlighet med Europeiska  kommissionens beslut den 5 maj 2023 i ärende SA. 106512 
(2023/N).
4 §
Elstöd enligt denna förordning lämnas som bidrag för 2023.
5 §
Skatteverket prövar frågor om elstöd enligt denna  förordning.
Ord och uttryck
6 §
I denna förordning avses med
näringsidkare: en fysisk person som bedriver sådan  näringsverksamhet i Sverige som avses i 13 kap. 1 §  inkomstskattelagen (1999:1229),
företag: en juridisk person eller näringsidkare,
elslutkund: ett företag vars köp av el avser eget bruk,
fastprisavtal: ett avtal som för en förutbestämd tid  garanterar en elslutkund ett fast pris per kilowattimme eller  liknande.
Företag ska anses vara i intressegemenskap om företagen ingår  i en koncern av sådant slag som anges i 1 kap. 4 §  årsredovisningslagen (1995:1554).
I övrigt har ord och uttryck som används i denna förordning  samma betydelse som i ellagen.
Finansiering
7 §
Elstödet och den administration som krävs för  utbetalningen finansieras genom användning av överintäkter  till följd av intäkter från överbelastning på det sätt som  avses i artikel 9 i rådets förordning (EU) 2022/1854 av den 
6 oktober 2022 om en krisintervention för att komma till rätta  med de höga energipriserna.
Förutsättningar för stöd
8 §
Ett företag som är en elslutkund har, efter ansökan, rätt  till elstöd, om
1. företaget hade rätt att ta ut el i en uttagspunkt enligt  ett avtal med ett nätföretag den 17 november 2022,
2. uttagspunkten finns i något av de två sydligaste elområdena 
(elområdena 3 och 4),
3. el togs ut för förbrukning i uttagspunkten någon gång under  oktober 2021-september 2022 (referensperioden), och
4. uttaget av el inte berättigar till elstöd enligt  förordningen (2022:1872) om elstöd till konsumenter för  oktober 2021-september 2022.
Ett dödsbo efter en näringsidkare som har avlidit den 17  november 2022 eller senare har, efter ansökan, rätt till  elstöd, om villkoren i första stycket 1-4 är uppfyllda i fråga  om den avlidne.
En näringsidkare som upphört att bedriva näringsverksamhet  efter den 17 november 2022 har, efter ansökan, rätt till  elstöd, om villkoren i första stycket 1-4 är uppfyllda.
9 §
Om ett företag som haft ett sådant avtal som avses i 8 §  första stycket 1 har upplösts utan likvidation till följd av  fusion, övergår rätten till elstöd enligt 8 § till det  övertagande företaget.
Om ett överlåtande företag som haft ett sådant avtal som avses  i 8 § första stycket 1 har upplösts utan likvidation till  följd av delning där det överlåtande företagets samtliga  tillgångar och skulder övertagits av två eller flera andra  företag övergår rätten till elstöd enligt 8 § till det eller  de övertagande företag som övertagit uttagspunkten eller  uttagspunkterna.
Första och andra styckena gäller endast om det övertagande  företaget är ett sådant företag som anges i 37 kap. 9 §  inkomstskattelagen (1999:1229).
10 §
Genom att ansöka om elstöd samtycker sökanden till att  den information som avses i 38 och 39 §§ offentliggörs.
11 §
Elstöd får inte lämnas om den sökande eller någon som ska  prövas enligt andra stycket vid tidpunkten för beslutet
1. under de senaste två åren har brutit mot villkor som har  meddelats enligt 9 kap. 3 § skatteförfarandelagen (2011:1244)  eller på annat sätt missbrukat ett godkännande för F-skatt och  missbruket inte är obetydligt,
2. inte har redovisat eller betalat skatter eller avgifter  enligt skatteförfarandelagen eller motsvarande utländska  skatter eller avgifter i en utsträckning som inte är  obetydlig,
3. inte har följt ett föreläggande att lämna  inkomstdeklaration eller sådana särskilda uppgifter som avses  i 33 kap. 6 § skatteförfarandelagen, eller har lämnat eller  godkänt så bristfälliga uppgifter att de uppenbarligen inte  kan läggas till grund för beskattning, eller
4. har näringsförbud.
Om den sökande enligt 56 kap. inkomstskattelagen (1999:1229)  är ett fåmansföretag eller fåmanshandelsbolag, ska prövningen  enligt första stycket även avse en företagsledare i företaget  eller bolaget och andra fåmansföretag eller fåmanshandelsbolag  som han eller hon är eller under de senaste två åren har varit  företagsledare i. Om den sökande är näringsidkare och är eller  under de senaste två åren har varit företagsledare i  fåmansföretag eller fåmanshandelsbolag, ska prövningen även  avse dessa företag eller bolag. Prövningen av fåmansföretag  eller fåmanshandelsbolag ska bara avse missförhållanden som  kan hänföras till företagsledaren.
Första och andra styckena gäller inte för
1. företag som är godkända för F-skatt enligt 9 kap. 1 §  skatteförfarandelagen,
2. sådana stiftelser, föreningar eller registrerade  trossamfund som undantas från skattskyldighet enligt 7 kap. 
3 § inkomstskattelagen,
3. privatbostadsföretag enligt 2 kap. 17 § inkomstskattelagen,
4. dödsbon, eller
5. samfällighetsföreningar.
12 §
Elstöd får inte lämnas till ett företag som vid  tidpunkten för beslutet
1. är föremål för betalningskrav på grund av ett beslut av  Europeiska kommissionen som förklarar ett stöd från en svensk  stödgivare olagligt och oförenligt med den inre marknaden,
2. har skatte- eller avgiftsskulder eller andra skulder som  vid beslutstillfället har överlämnats till  Kronofogdemyndigheten och som vid indrivning handläggs som  allmänt mål, eller
3. är i likvidation eller försatt i konkurs.
Elstöd får inte heller lämnas till ett företag om företaget  eller en fysisk person som äger eller kontrollerar företaget  omfattas av sanktioner antagna av Europeiska unionen i  enlighet med punkt 52 i Europeiska kommissionens meddelande  Tillfällig kris- och omställningsram för statliga stödåtgärder  till stöd för ekonomin till följd av Rysslands angrepp mot  Ukraina (2023/C 101/03).
Elstöd får inte heller lämnas till ett företag som hade ett  eller flera fastprisavtal som började gälla före den 
24 februari 2022, som fortfarande gällde med samma fasta pris  den 24 februari 2023 och som avsåg företagets hela  elförbrukning.
13 §
Elstöd får inte lämnas till statliga myndigheter eller  till sådana kreditinstitut och värdepappersbolag som avses i 
1 kap. 1 § lagen (2015:1016) om resolution.
14 §
Elstöd får inte lämnas till en sökande som tidigare har  beviljats stöd enligt denna förordning.
Elstöd får inte heller lämnas till en sökande om ett annat  företag som tidigare har beviljats elstöd enligt denna  förordning var i intressegemenskap med det sökande företaget  när det stödet beviljades. Detta gäller dock inte om företagen  ansökt om stöd samtidigt enligt 30 § första stycket eller  Skatteverket har beslutat att ansökningarna inte behöver  lämnas samtidigt enligt 30 § andra stycket.
Stödets storlek
15 §
Elstödets storlek ska beräknas utifrån den mängd el som  tagits ut för förbrukning under referensperioden
1. med 79 öre per kilowattimme för en uttagspunkt som finns i  det sydligaste elområdet (elområde 4), och
2. med 50 öre per kilowattimme för övriga uttagspunkter 
(elområde 3).
16 §
Elstöd får lämnas med högst 20 miljoner kronor per  stödberättigat företag.
Om ett stödberättigat företag är verksamt inom  primärproduktion av jordbruksprodukter eller inom fiskeri- och  vattenbrukssektorerna gäller i stället de stödbelopp som  följer av 18 och 19 §§, oavsett om företaget ingår i en  intressegemenskap eller inte.
17 §
Om flera företag i en intressegemenskap har rätt till  elstöd avser det maximala stödet enligt 16 § hela  intressegemenskapen.
18 §
Om ett eller flera företag i en intressegemenskap till  någon del är verksamma inom primärproduktion av  jordbruksprodukter får det sammanlagda elstödet till de  företagen inte överstiga 2,5 miljoner kronor. Från detta  belopp och det maximala stödet enligt 16 § ska avdrag göras  för stöd som har beviljats samma företag enligt förordningen 
(2022:1365) om statligt stöd för ökade kostnader inom  jordbrukssektorn eller enligt förordningen (2022:1363) om  statligt stöd för ökade bränslekostnader för yrkesfiskare.
19 §
Om ett eller flera företag i en intressegemenskap till  någon del är verksamma inom fiskeri- och  vattenbrukssektorerna, men inte inom primärproduktion av  jordbruksprodukter, får det sammanlagda stödet till de  företagen inte överstiga 3 miljoner kronor. Från detta belopp  och det maximala stödet enligt 16 § ska avdrag göras för stöd  som har beviljats samma företag enligt förordningen 
(2022:1363) om statligt stöd för ökade bränslekostnader för  yrkesfiskare.
Nätföretagens rapportering av mätresultat
20 §
Ett nätföretag ska i fråga om uttagspunkter för företag  som är elslutkunder i elområdena 3 och 4 till Skatteverket  rapportera följande uppgifter som behövs för att besluta om  elstöd:
1. mängden el som tagits ut för förbrukning i uttagspunkten  under referensperioden,
2. namn och person-, samordnings- eller organisationsnummer  för den elslutkund som hade rätt att ta ut el i uttagspunkten  enligt ett avtal med nätföretaget den 17 november 2022,
3. i vilket elområde uttagspunkten finns, och
4. anläggningsidentitet för uttagspunkten.
Rapportering enligt första stycket ska inte ske för
1. en uttagspunkt, om den som tagit ut el har bedömts vara  berättigad till elstöd enligt förordningen (2022:1872) om  elstöd till konsumenter för oktober 2021-september 2022 för  den uttagspunkten,
2. statliga myndigheter, och
3. sådana företag där uppgifterna till någon del avser sådana  säkerhetsskyddsklassificerade uppgifter som avses i 1 kap. 2 §  säkerhetsskyddslagen (2018:585).
Skatteverket får besluta om när och i vilket format  uppgifterna ska lämnas.
21 §
Om ett nätföretag inte fullgör sina skyldigheter enligt 
20 § får Skatteverket förelägga företaget att lämna in  uppgifterna.
För företag som omfattas av 20 § andra stycket 3 ska  nätföretag lämna de uppgifter som framgår av 20 § första  stycket efter begäran av Skatteverket.
Myndigheters skyldigheter att lämna uppgifter till  Skatteverket
22 §
Boverket och berörda länsstyrelser ska till Skatteverket  lämna de uppgifter om beslut i ärenden enligt förordningen 
(2022:1363) om statligt stöd för ökade bränslekostnader för  yrkesfiskare och förordningen (2022:1365) om statligt stöd för  ökade kostnader inom jordbrukssektorn som behövs för  Skatteverkets handläggning av ärenden om elstöd.
23 §
Bolagsverket ska på begäran lämna följande uppgifter till  Skatteverket:
1. om en person har näringsförbud,
2. vilka personer som äger eller kontrollerar ett företag, och
3. om ett företag är i likvidation eller försatt i konkurs.
Bolagsverket ska även på begäran lämna de uppgifter som behövs  för Skatteverkets kontroll av företags intressegemenskap och  av om en person är företagsledare.
24 §
Försäkringskassan ska på begäran till Skatteverket lämna  uppgift om huruvida stöd enligt förordningen (2022:1872) om  elstöd till konsumenter för oktober 2021-september 2022 har  beviljats för el som tagits ut för förbrukning i en viss  uttagspunkt.
25 §
Affärsverket svenska kraftnät ska på begäran till  Skatteverket lämna de uppgifter som behövs för att kunna  genomföra kontroller och säkerställa korrekta utbetalningar av  elstöd.
Handläggning av stödärenden
26 §
En ansökan om elstöd ska innehålla följande uppgifter:
1. vilket företag som ansöker om stöd,
2. om företaget uppfyller förutsättningarna enligt 8 och 9 §§,
3. en försäkran om att ingen av de omständigheter råder som  enligt 11-14 §§ hindrar att stöd lämnas,
4. om företaget är verksamt inom primärproduktion av  jordbruksprodukter eller inom fiskeri- och  vattenbrukssektorerna,
5. mängden el som tagits ut för förbrukning i de aktuella  uttagspunkterna under referensperioden,
6. anläggningsidentitet för de aktuella uttagspunkterna,
7. om företaget är i intressegemenskap med något annat företag  och, i så fall, om elstöd har beviljats till det företaget,
8. om det sökande företaget och företag i dess  intressegemenskap har beviljats stöd enligt förordningen 
(2022:1363) om statligt stöd för ökade bränslekostnader för  yrkesfiskare eller enligt förordningen (2022:1365) om statligt  stöd för ökade kostnader inom jordbrukssektorn, och
9. de övriga uppgifter som Skatteverket behöver för prövningen  av ansökan.
27 §
Om det sökta elstödet överstiger en miljon kronor ska  ansökan även innehålla uppgifter om
1. vilken kategori företaget hör till enligt kommissionens  förordning (EU) nr 651/2014 av den 17 juni 2014 genom vilken  vissa kategorier av stöd förklaras förenliga med den inre  marknaden enligt artiklarna 107 och 108 i fördraget,
2. den region där företaget är beläget på NUTS 2-nivå enligt  bilaga 1 till Europaparlamentets och rådets förordning (EG) nr 
1059/2003 av den 26 maj 2003 om inrättande av en gemensam  nomenklatur för statistiska territoriella enheter (NUTS), i  lydelsen enligt kommissionens förordning (EU) nr 868/2014, och
3. företagets verksamhetsområde på Nace-gruppnivå enligt  bilaga 1 till Europaparlamentets och rådets förordning (EG) nr 
1893/2006 av den 20 december 2006 om fastställande av den  statistiska näringsgrensindelningen Nace rev. 2 och om ändring  av rådets förordning (EEG) nr 3037/90, i den ursprungliga  lydelsen.
Uppgifter enligt första stycket ska också lämnas av ett  företag som är verksamt inom primärproduktion av  jordbruksprodukter eller inom fiskeri- och  vattenbrukssektorerna, om det sökta elstödet överstiger 
100 000 kronor.
Den region respektive det verksamhetsområde som ska anges  enligt första stycket 2 och 3 är den region respektive det  verksamhetsområde som störst andel av den el som tagits ut för  förbrukning under referensperioden kan hänföras till.
28 §
Skatteverket får förelägga ett företag att lämna de  ytterligare handlingar eller uppgifter som behövs för att  pröva en ansökan om elstöd. Det ska anges i föreläggandet att  ärendet kan avgöras även om handlingarna eller uppgifterna  inte lämnas in.
29 §
En ansökan om elstöd ska lämnas elektroniskt till  Skatteverket. Ansökan ska lämnas i ett formulär som fastställs  av Skatteverket. Om det finns särskilda skäl får Skatteverket  besluta att en ansökan ska lämnas på annat sätt.
Ansökan om stöd får göras tidigast den 30 maj 2023 och ska ha  kommit in senast den 25 september 2023.
Uppgifterna i en ansökan om elstöd ska lämnas på heder och  samvete.
30 §
Om flera företag vid tidpunkten för ansökan anses vara i  intressegemenskap, ska de ge in sina ansökningar samtidigt.  Dessa företag ska också lämna uppgifter om strukturen för  intressegemenskapen.
Om det finns särskilda skäl får Skatteverket besluta att en  ansökan inte behöver lämnas samtidigt för ett eller flera  företag i intressegemenskap.
31 §
Om det totala elstöd som företagen i intressegemenskapen  ansöker om överstiger de högsta belopp som avses i 16 och 
17 §§, ska det stöd som beviljas fördelas på respektive  företag i förhållande till storleken på det stöd som vart och  ett av företagen hade haft rätt till om de högsta beloppen  enligt 16 och 17 §§ inte hade gällt.
Om en fördelning av elstöd innebär att det totala stödet till  företag i en intressegemenskap överskrider de högsta belopp  som avses i 18 och 19 §§, ska stödet till de företag som  omfattas av 18 och 19 §§ fördelas på respektive företag i  förhållande till storleken på det stöd som vart och ett av  företagen hade haft rätt till om de högsta beloppen enligt 18  och 19 §§ inte hade gällt. En eventuell överskjutande del av  stödet ska då fördelas till de företag i intressegemenskapen  som inte omfattas av 18 och 19 §§ enligt den fördelning som  anges i första stycket.
32 §
Ett företag som har ansökt om eller beviljats elstöd ska  omgående anmäla till Skatteverket om de uppgifter som lämnats  till Skatteverket visar sig vara felaktiga eller om det  inträffat sådana förändringar som kan påverka rätten till stöd  eller stödets storlek.
Beslut om stöd
33 §
Ett beslut om att bevilja elstöd ska fattas senast den 
31 december 2023.
34 §
Ett beslut om elstöd ska innehålla villkor om att  stödmottagaren på Skatteverkets begäran ska lämna de uppgifter  och handlingar som krävs för kontroll av stödet.
Ett beslut om elstöd ska även innehålla en upplysning om  skyldigheten enligt 32 §.
Tillgodoräknande och återbetalning av stöd
35 §
Regler om tillgodoräknande av elstöd,  återbetalningsskyldighet och återkrav finns i lagen (2023:230)  om förfarande för elstöd till företag.
Offentliggörande, rapportering och registerföring
36 §
Bestämmelser om offentliggörande och rapportering finns i 
12 a § lagen (2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
37 §
Skatteverket ska föra det register som avses i punkt 90 i  Europeiska kommissionens meddelande Tillfällig kris- och  omställningsram för statliga stödåtgärder till stöd för  ekonomin till följd av Rysslands angrepp mot Ukraina (2023/C 
101/03) för det stöd som beslutats enligt denna förordning.
38 §
För elstöd som överstiger en miljon kronor ska  Skatteverket offentliggöra den information som avses i
- bilaga III till förordning (EU) nr 651/2014, och
- bilaga III till kommissionens förordning (EU) nr 702/2014 av  den 25 juni 2014 genom vilken vissa kategorier av stöd inom  jordbruks- och skogsbrukssektorn och i landsbygdsområden  förklaras förenliga med den inre marknaden enligt  artiklarna 107 och 108 i fördraget om Europeiska unionens  funktionssätt.
39 §
För elstöd till företag som bedriver sådan verksamhet som  avses i 18 och 19 §§ och som överstiger 100 000 kronor ska  Skatteverket offentliggöra den information som avses i
- bilaga III till kommissionens förordning (EU) nr 702/2014,  och
- bilaga III till kommissionens förordning (EU) nr 1388/2014  av den 16 december 2014 genom vilken vissa kategorier av stöd  till företag som är verksamma inom produktion, beredning och  saluföring av fiskeri- och vattenbruksprodukter förklaras  förenliga med den inre marknaden enligt artiklarna 107 och 108  i fördraget om Europeiska unionens funktionssätt.
Rätt att meddela föreskrifter
40 §
Skatteverket får meddela föreskrifter om verkställigheten  av denna förordning.
Överklagande
41 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.