Title: Jordförvärvslag (1979:230)
SFS Number: Svensk författningssamling 1979:230
URL: https://www.riksdagen.se/sv/dokument-och-lagar/dokument/svensk-forfattningssamling/jordforvarvslag-1979230_sfs-1979-230/
Source Link: http://rkrattsbaser.gov.se/sfst?bet=1979:230
Amendment Register Link: http://rkrattsbaser.gov.se/sfsr?bet=1979:230
Ministry/Authority: Landsbygds- och infrastrukturdepartementet RSL
Issued: 1979-05-03
Metadata: {"Utfärdad": "1979-05-03", "Ändrad": "t.o.m. SFS 2023:142"}

==================================================

Jordförvärvslag (1979:230)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1979:230
Departement/myndighet
:   
Landsbygds- och infrastrukturdepartementet RSL
Utfärdad
:   
1979-05-03
Omtryck
:   
SFS 2005:423
Ändrad
:   
t.o.m. SFS 2023:142
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna lag avses med
lantbruksegendom: fast egendom som
1. är taxerad som lantbruksenhet, eller
2. har ombildats eller nybildats för ändamålet jordbruk eller  skogsbruk men som ännu inte varit föremål för  fastighetstaxering,
glesbygd: stora sammanhängande områden med gles bebyggelse och  långa avstånd till sysselsättning eller service och  skärgårdsområde, om det är av regionalpolitisk betydelse att  sysselsättning eller bosättning inom områdena främjas,
omarronderingsområde: område med mycket stark ägosplittring  för vilket länsstyrelsen har fastställt en plan för  rationalisering av ägostrukturen.
Regeringen bestämmer vilka kommuner eller delar av kommuner  som ska vara glesbygd och omarronderingsområden.
Lag (2023:142)
.
2 §
Lagen gäller förvärv av lantbruksegendom som sker genom
1. köp, byte eller gåva,
2. tillskott till bolag eller förening,
3. utdelning eller skifte från bolag eller förening.
Lagen gäller också då någon genom köp, byte eller gåva förvärvar ett dödsbo i vilket ingår lantbruksegendom eller då någon, som genom köp, byte eller gåva har förvärvat en andel i ett sådant dödsbo och inte på någon annan grund är delägare i boet, tillskiftas den fasta egendomen eller en del av den.
Lag
(2005:423)
.
3 §
Lagen gäller inte
1. om egendomen förvärvas från staten genom överlåtelse av  regeringen, länsstyrelsen eller Statens jordbruksverk,
2. om staten förvärvar egendomen genom någon annan myndighet  än statens affärsdrivande verk,
3. om en kommun förvärvar egendomen från staten,
4. om egendomen förvärvas av en kreditinrättning som enligt  lag eller enligt reglemente eller bolagsordning som regeringen  har fastställt, är skyldig att åter avyttra egendomen,
5. om förvärvaren är gift med överlåtaren och inte heller om  förvärvaren eller, när makar förvärvar gemensamt, någon av dem  är överlåtarens avkomling, allt under förutsättning att  överlåtaren inte är skyldig att avyttra egendomen enligt 13 §,
6. om egendomen enligt detaljplan eller områdesbestämmelser är  avsedd för annat ändamål än jordbruk eller skogsbruk,
7. om förvärvet omfattar ett område som är avsett för annat  ändamål än jordbruk eller skogsbruk, eller
8. om en andel i en fastighet förvärvas av någon som redan  äger en andel i fastigheten som hör till samma taxeringsenhet  och förvärvaren inte är skyldig att avyttra sistnämnda andel  enligt 13 §.
Lag (2023:142)
.
Förvärvstillstånd
4 §
Tillstånd enligt denna lag krävs för förvärv av lantbruksegendom om
1. förvärvet avser egendom i glesbygd och 5 § inte är tillämplig,
2. förvärvet avser egendom i omarronderingsområde, eller
3. förvärvaren är en juridisk person som förvärvar egendomen från en fysisk person eller ett dödsbo.
Tillstånd krävs dock inte om förvärvet sker genom inrop på exekutiv auktion.
Lag (2005:423)
.
5 §
Utan tillstånd enligt denna lag får egendom i glesbygd som inte ingår i omarronderingsområde förvärvas av den som sedan minst ett år är folkbokförd i glesbygd inom den kommun där egendomen är belägen.
Lag (2005:423)
.
6 §
En juridisk person får lämnas förvärvstillstånd, om
1. förvärvaren avstår, kan antas komma att avstå eller under de fem närmast föregående åren har avstått lantbruksegendom som i fråga om produktionsförmåga ungefär motsvarar den egendom som avses med förvärvet, och
2. avståendet sker, kan antas komma att ske eller har skett till
a) en fysisk person, eller
b) staten för naturvårdsändamål.
Utöver vad som sägs i första stycket får en juridisk person lämnas förvärvstillstånd, om
1. egendomen är avsedd för annat ändamål än jordbruk eller skogsbruk,
2. förvärvet huvudsakligen avser skogsmark och förvärvaren på orten bedriver sådan industriell verksamhet i vilken egendomens virkesavkastning behövs,
3. förvärvet sker från annan juridisk person än dödsbo, eller
4. det annars finns särskilda skäl.
Lag (2005:423)
.
7 §
Tillstånd till förvärv av egendom i glesbygd får vägras, om egendomen behövs för att främja sysselsättningen eller bosättningen på orten. Detta gäller dock inte om förvärvaren gör sannolikt att han inom tolv månader från förvärvet varaktigt kommer att bosätta sig på fastigheten eller att förvärvet varaktigt kommer att främja sysselsättningen på orten.
Oavsett vad som sägs i första stycket får tillstånd till förvärv av egendom i omarronderingsområde vägras, om förvärvet skulle göra det svårare att genomföra rationaliseringen av ägostrukturen.
Lag (2005:423)
.
8 §
Kommun får inte vägras tillstånd till förvärv av sådan fast egendom som med hänsyn till den framtida utvecklingen till någon del krävs för tätbebyggelse eller därmed sammanhängande anordning.
Övriga bestämmelser
9 §
Fråga om tillstånd enligt denna lag prövas av länsstyrelsen, om inte regeringen föreskriver att prövningen skall göras av Jordbruksverket.
Regeringen får meddela föreskrifter om avgifter för prövning av ansökan om förvärvstillstånd enligt denna lag.
Lag (2005:1241)
.
10 §
Förvärvstillstånd ska sökas inom tre månader från det förvärvet skedde, om inte frågan om förvärvstillstånd enligt 10 kap. 3 § andra stycket fastighetsbildningslagen (1970:988)
ska underställas tillståndsmyndigheten av lantmäterimyndigheten.
Fråga om förvärvstillstånd får inte prövas förrän förvärvet skett utom i fall som avses i 2 § 2 eller 3. Tillstånd att förvärva egendom på offentlig auktion enligt 15 § lämnas före auktionen.
Lag (2010:266)
.
11 §
Görs inte ansökan om förvärvstillstånd inom föreskriven tid och på föreskrivet sätt eller vägras förvärvstillstånd, är förvärvet ogiltigt.
Har lagfart meddelats i strid mot 20 kap. 6 § 8 eller 7 § 13 jordabalken, gäller inte första stycket.
12 §
Blir ett köp ogiltigt till följd av att förvärvstillstånd vägras enligt 7 § är staten skyldig att lösa egendomen till det pris som har avtalats, om säljaren begär det. Sådan skyldighet föreligger dock inte, om köpeskillingen eller annan ersättning inte endast obetydligt överstiger egendomens värde med hänsyn till dess avkastning och övriga omständigheter eller om avtalsvillkoren i övrigt är oskäliga.
Begäran om inlösen skall framställas hos länsstyrelsen inom tre månader efter det att avslagsbeslutet vunnit laga kraft. Talan om inlösen skall väckas vid den mark- och miljödomstol inom vars område egendomen är belägen inom sex månader från nämnda tidpunkt. Har säljaren fått del av beslutet först sedan detta vunnit laga kraft, räknas dock tidsfristerna från dagen för delfåendet. Iakttar inte säljaren vad som har sagts nu, förlorar han sin talan.
Lag (2010:929)
.
13 §
Egendom som har förvärvats genom inrop på exekutiv auktion under sådana förhållanden att förvärvstillstånd skulle ha krävts vid vanligt köp skall åter avyttras inom två år efter det att auktionen vunnit laga kraft. Detta gäller dock inte, om dessförinnan nämnda förhållanden har upphört eller inroparen har fått tillstånd att behålla egendomen. I fråga om sådant tillstånd tillämpas bestämmelserna om förvärvstillstånd i 
6-8 §§.
Om inropet har skett för att skydda en fordran, för vilken inroparen har panträtt i egendomen, eller annan rättighet som är inskriven i den, får länsstyrelsen medge skäligt anstånd med avyttrandet, om det är sannolikt att förlust annars skulle uppkomma för inroparen.
Avyttras inte egendomen inom föreskriven tid, skall länsstyrelsen besluta att egendomen skall säljas av kronofogdemyndigheten på offentlig auktion enligt 15 §.
Anteckning om bestämmelserna i första-tredje styckena skall göras i det köpebrev som utfärdas med anledning av den exekutiva auktionen och, när lagfart söks, införas i fastighetsregistrets inskrivningsdel, om inte sökanden visar att avyttringsskyldigheten har upphört.
Lag (2005:423)
.
14 §
Har länsstyrelsen beslutat om auktion enligt 13 § och har inroparen dessförinnan eller senare avyttrat egendomen, skall beslutet trots detta gå i verkställighet, om inte länsstyrelsen bestämmer något annat.
Lag (2005:423)
.
15 §
Vid sådan offentlig auktion som avses i 13 § gäller att
1. egendomen skall anses utmätt för fordran med bästa förmånsrätt efter sådana rättigheter som besvärade egendomen redan vid den exekutiva auktionen och som har företräde framför alla befintliga fordringar,
2. försäljning får ske endast om den bjudna köpeskillingen täcker även
a) det värde som i ärendet har åsatts egendomen enligt 12 kap.
utsökningsbalken, eller
b) det värde som egendomen kan uppskattas till av värderingsmän som länsstyrelsen utser, om ägaren eller innehavare av en fordran som är förenad med panträtt i egendomen i god tid före auktionen har påkallat särskild värdering.
Egendomen får säljas endast till den som har fått förvärvstillstånd eller enligt 3 § 1, 2, 4 eller 8 får förvärva egendomen utan sådant tillstånd.
Om det vid auktionen avges bud som får antas enligt vad som sägs i första och andra styckena skall egendomen säljas, även om innehavare av fordran motsätter sig det.
Lag (2005:423)
.
16 §
Kommer försäljning inte till stånd vid sådan auktion som avses i 13 §, får länsstyrelsen inom två år efter det att auktionen har vunnit laga kraft besluta om ny auktion. Meddelas inte något sådant beslut inom föreskriven tid eller avges inte heller vid den senare auktionen bud som får antas, är frågan om försäljning av egendomen förfallen.
Kostnad i samband med auktion som inte har lett till försäljning betalas av staten.
Lag (2005:423)
.
17 §
Länsstyrelsens beslut enligt denna lag får överklagas hos Jordbruksverket.
Jordbruksverkets beslut får överklagas hos allmän förvaltningsdomstol.
Prövningstillstånd krävs vid överklagande till kammarrätten.
Lag (1995:45)
.
Övergångsbestämmelser
1979:230
1. Denna lag träder i kraft den 1 juli 1979 då jordförvärvslagen (1965:290) skall upphöra att gälla.
2. Äldre bestämmelser skall tillämpas på förvärv som har skett före den 1 juli 1979.
3. Förekommer i lag eller annan författning hänvisning till föreskrift som har ersatts genom bestämmelse i denna lag, tillämpas i stället den nya bestämmelsen.
4. Lagen skall inte tillämpas på egendom som utgör fideikommiss eller ingår i fideikommissbo under avveckling, om förvärvet sker genom tillskott i samband med teckning av aktier.
5. Bestämmelsen i 15 § om tillämpning av 4 kap. 3 §
expropriationslagen (1972:719) gäller inte i fråga om värdeökning som har ägt rum före utgången av juni 1971.
1987:468
Denna lag träder i kraft den 1 juli 1987, varigenom lagen
(1987:137) om ändring i jordförvärvslagen (1979:230) upphävs.
De nya bestämmelserna skall tillämpas i ärenden om förvärvstillstånd som inte är slutligt avgjorda den 1 juli 1987.
1990:1492
Denna lag träder i kraft den 1 juli 1991.
Skall fråga om tillstånd till ett förvärv prövas enligt 7 §
jordförvärvslagen i den lydelse paragrafen hade före den 1 juli 1991 gäller även 14 § i sin äldre lydelse.
I fråga om överklagande av beslut som har meddelats av lantbruksstyrelsen före ikraftträdandet gäller 18 § i sin äldre lydelse.
Lag (1991:669)
.
1991:670
Denna lag träder i kraft den 1 juli 1991.
De nya bestämmelserna skall tillämpas i ärenden om förvärvstillstånd som inte är slutligt avgjorda den 1 juli 1991. Om de nya föreskrifterna innebär att tillstånd fordras till förvärv av egendom i glesbygd skall dock förvärvet prövas enligt den upphävda 7 § i stället för enligt 4 § första stycket. Även 10 § skall i fråga om sådana förvärv gälla i sin äldre lydelse såvitt avser föreläggande om bosättning. I fråga om förelägganden om bosättning som har meddelats med stöd av äldre lag gäller 10 § i sin gamla lydelse.
Har länsstyrelsen förordnat om auktion enligt 16 § och skulle tillstånd till förvärvet inte längre krävas vid vanligt köp, skall länsstyrelsens beslut inte verkställas.
1995:45
Denna lag träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.
1995:1408
1. Denna lag träder i kraft den 1 januari 1996.
2. Äldre bestämmelser gäller fortfarande i fråga om fastighetsbildningsmyndigheter som inrättats enligt lagen
(1971:133) om kommunal fastighetsbildningsmyndighet och fastighetsregistermyndighet.
2005:423
1. Denna lag träder i kraft den 1 juli 2005.
2. Har före ikraftträdandet förvärv anmälts enligt 3 b § eller föreläggande om bosättning meddelats enligt 10 § gäller fortfarande äldre bestämmelser i 10 a och 15 §§.
3. 5 § andra och tredje styckena skall tillämpas i sin äldre lydelse i fall då ansökan om förvärvstillstånd gjorts före ikraftträdandet, om förvärvaren inte bedriver industriell verksamhet på orten.
4. I övrigt skall de nya bestämmelserna tillämpas i ärenden om förvärvstillstånd som inte är slutligt avgjorda vid utgången av juni 2005.
2010:266
1. Denna lag träder i kraft den 1 maj 2010.
2. Äldre bestämmelser gäller fortfarande i fall där kommunen före den 1 maj 2010 har gjort en anmälan till inskrivningsmyndigheten enligt 7 § förköpslagen (1967:868).
2023:142
1. Denna lag träder i kraft den 15 april 2023.
2. Äldre föreskrifter gäller fortfarande för förvärv som har  skett före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.