Title: Lag (1985:354) om förbud mot juridiskt eller ekonomiskt biträde i vissa fall
SFS Number: Svensk författningssamling 1985:354
URL: https://www.riksdagen.se/sv/dokument-och-lagar/dokument/svensk-forfattningssamling/lag-1985354-om-forbud-mot-juridiskt-eller_sfs-1985-354/
Source Link: http://rkrattsbaser.gov.se/sfst?bet=1985:354
Amendment Register Link: http://rkrattsbaser.gov.se/sfsr?bet=1985:354
Ministry/Authority: Justitiedepartementet DÅ
Issued: 1985-05-23
Metadata: {"Utfärdad": "1985-05-23", "Ändrad": "t.o.m. SFS 2016:1334"}

==================================================

Lag (1985:354) om förbud mot juridiskt eller ekonomiskt biträde i vissa fall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1985:354
Departement/myndighet
:   
Justitiedepartementet DÅ
Utfärdad
:   
1985-05-23
Ändrad
:   
t.o.m. SFS 2016:1334
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Med juridiskt eller ekonomiskt biträde avses i denna lag yrkesmässig rådgivning eller annat yrkesmässigt biträde som lämnas åt någon annan och som är av juridiskt eller ekonomiskt slag.
Lag (2001:367)
.
Ansvar
2 §
Den som lämnar juridiskt eller ekonomiskt biträde och därvid av grov oaktsamhet främjar en straffbelagd gärning, döms för vårdslöst biträde till böter eller fängelse i högst två år.
Straffet får dock inte sättas högre än vad som är föreskrivet för den gärning som främjats. I ringa fall skall inte dömas till ansvar.
Första stycket gäller inte, om främjandet utgör medverkan till brott enligt 23 kap. brottsbalken. Det gäller inte heller, om enligt särskild föreskrift straff ej kan följa på medverkan till den gärning som har främjats.
Lag (2001:367)
.
Åläggande av förbud
3 §
Förbud att lämna juridiskt eller ekonomiskt biträde får meddelas den som när sådant biträde lämnats har gjort sig skyldig till brott, som inte är ringa. Förbud får meddelas för en tid av högst tio år.
Vid bedömningen av om förbud bör meddelas skall rätten särskilt beakta brottslighetens straffvärde och om den som förbudstalan avser tidigare har gjort sig skyldig till brott i samband med juridiskt eller ekonomiskt biträde.
Har den som förbudstalan avser gjort sig skyldig till brott för vilket det lägsta föreskrivna straffet är fängelse i sex månader, skall förbud meddelas, om inte särskilda skäl talar mot det.
Meddelas förbud, omfattar det även medverkan i juridiskt eller ekonomiskt biträde som någon annan lämnar.
Om det finns särskilda skäl till det, får visst slag av juridiskt eller ekonomiskt biträde eller medverkan i sådant biträde undantas från förbudet. I ett beslut om förbud får fastställas en senare dag från vilken förbudet skall gälla.
Lag (2001:367)
.
Förfarandet vid prövning av frågor om förbud
4 §
Talan om förbud enligt 3 § förs av allmän åklagare vid  tingsrätt. Angående utredningen och förfarandet i sådana mål  ska, om inte annat föreskrivs i denna lag, i tillämpliga  delar gälla vad som i allmänhet är föreskrivet om mål som rör  allmänt åtal för brott för vilket är stadgat fängelse i högst  ett år.
Talan mot en advokat får väckas endast efter hörande av  Sveriges advokatsamfund. Talan mot en godkänd eller  auktoriserad revisor får väckas endast efter hörande av  Revisorsinspektionen.
Bestämmelserna i 24 och 25 kap. rättegångsbalken ska inte  tillämpas vid förbudstalan.
Talan om förbud ska väckas inom fem år från det att brottet  begicks.
Lag (2016:1334)
.
5 §
I samband med att förbud åläggs får rätten förordna att förbudet skall gälla utan hinder av att domen inte har vunnit laga kraft.
Överklagas ett förbud, får högre rätt omedelbart besluta att förordnande enligt första stycket tills vidare inte skall gälla.
Frikänns den tilltalade i högre rätt för brott som ligger till grund för en lagakraftvunnen dom om förbud, skall rätten samtidigt upphäva förbudet. Frikänns den tilltalade endast beträffande viss del av den förbudsgrundande brottsligheten eller hänför den högre rätten denna under en mildare straffbestämmelse än den som tillämpats, skall rätten besluta i vilken utsträckning förbudet fortfarande skall gälla. I fall som avses nu får den högre rätten också upphäva eller ändra ett i samband med domen om förbud meddelat beslut om skyldighet att svara för rättegångskostnader. Verkan av att ett förbud upphävs eller ändras enligt detta stycke inträder utan hinder av att domen inte har vunnit laga kraft.
Hävande av förbud
6 §
Ett lagakraftvunnet beslut om förbud enligt 3 § kan på ansökan av den som förbudet avser hävas helt eller delvis, när ändrade förhållanden eller något annat särskilt skäl föranleder det.
Beträffande mål om hävande av förbud gäller i tillämpliga delar vad som är föreskrivet i 4 § första och tredje styckena om talan om förbud. Mål om hävande av förbud tas upp av den tingsrätt som tidigare har handlagt målet om förbud eller, om det med hänsyn till utredningen samt kostnader och andra omständigheter är lämpligt, av rätten i den ort där sökanden har sitt hemvist.
Mål om hävande av förbud får avgöras utan huvudförhandling, om saken är uppenbar.
Registrering och kungörande
7 §
Bolagsverket skall föra ett register över förbud enligt 3 §.
Lag (2004:248)
.
7 a §
Bolagsverket skall kungöra ett beslut om förbud enligt 3 § när beslutet har vunnit laga kraft. Detsamma gäller om ett förbud har upphävts, ändrats eller förlängts.
Om rätten har beslutat att förbudet skall gälla trots att domen inte vunnit laga kraft, skall beslutet kungöras omedelbart.
Lag (2004:248)
.
Överträdelse av förbud m.m.
8 §
Den som överträder ett förbud enligt 3 § döms till fängelse i högst två år eller, om brottet är ringa, till böter eller fängelse i högst sex månader.
Överträds ett förbud enligt 3 § skall det förlängas med högst fem år, om inte särskilda skäl talar mot det. Sker flera förlängningar, får den sammanlagda tiden för förlängning inte vara mer än fem år. Talan om förlängning skall väckas innan tiden för förbudet har gått ut. Beträffande förfarandet i mål om förlängning av förbud och verkan av prövning i högre rätt av fråga om ansvar för överträdelse av förbud tillämpas 4 § första och tredje styckena samt 5 §.
Lag (2001:367)
.
9 §
Om den som har meddelats förbud åläggs ett nytt förbud medan det gamla ännu gäller, skall rätten upphäva det tidigare meddelade förbudet.
Övergångsbestämmelser
2001:367
1. Denna lag träder i kraft den 1 juli 2001.
2. Vid prövning av frågor om förbud enligt 3 § på grund av brott som har begåtts före ikraftträdandet gäller äldre bestämmelser.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.