Title: Förordning (2022:139) om rapportering av betalningstider
SFS Number: Svensk författningssamling 2022:139
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022139-om-rapportering-av_sfs-2022-139/
Source Link: http://rkrattsbaser.gov.se/sfst?bet=2022:139
Amendment Register Link: http://rkrattsbaser.gov.se/sfsr?bet=2022:139
Ministry/Authority: Klimat- och näringslivsdepartementet RSN
Issued: 2022-02-24
Metadata: {"Utfärdad": "2022-02-24"}

==================================================

Förordning (2022:139) om rapportering av betalningstider
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:139
Departement/myndighet
:   
Klimat- och näringslivsdepartementet RSN
Utfärdad
:   
2022-02-24
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser som kompletterar  lagen (2022:70) om rapportering av betalningstider.
Förordningen är meddelad med stöd av 8 kap. 7 §  regeringsformen.
Ord och uttryck
2 §
Ord och uttryck i denna förordning har samma betydelse som  i lagen (2022:70) om rapportering av betalningstider.
Bolagsverkets uppgift att förse rapporteringsskyldiga företag  med uppgifter
3 §
Bolagsverket ska efter varje rapporteringsperiods slut  hämta uppgifter från Statistiska centralbyråns allmänna  företagsregister om antalet anställda i företag som är  verksamma i Sverige och som har färre än 250 anställda.
Bolagsverket ska förse företag som är rapporteringsskyldiga  enligt lagen (2022:70) om rapportering av betalningstider med  de uppgifter som företagen behöver för att kunna avgöra
1. vilka av deras leverantörer som är företag som är verksamma  i Sverige och som har färre än 250 anställda, och
2. till vilken storlekskategori enligt 4 § andra stycket lagen  om rapportering av betalningstider respektive  leverantörsföretag hör.
Bolagsverket får meddela närmare föreskrifter om på vilket  sätt rapporteringsskyldiga företag ska förses med uppgifterna.
Personuppgiftsbehandling i samband med att  rapporteringsskyldiga företag förses med uppgifter
4 §
Bolagsverket får i samband med att uppgifter förs över  till ett rapporteringsskyldigt företag behandla  personuppgifter i den utsträckning det är nödvändigt för att  förse företaget med uppgifter enligt 3 §. Personuppgifterna  får även behandlas för andra ändamål, under förutsättning att  uppgifterna inte behandlas på ett sätt som är oförenligt med  det ändamål för vilket uppgifterna samlades in.
Beräkning av genomsnittlig betalningstid
5 §
Vid beräkning av den genomsnittliga avtalade  betalningstiden ska den avtalade betalningstiden för samtliga  fakturor som har betalats under den aktuella  rapporteringsperioden divideras med antalet fakturor som har  betalats under rapporteringsperioden. Beräkningen ska göras  för varje storlekskategori enligt 4 § andra stycket lagen 
(2022:70) om rapportering av betalningstider.
Vid beräkning av den genomsnittliga faktiska betalningstiden  ska den faktiska betalningstiden för samtliga fakturor som har  betalats under den aktuella rapporteringsperioden divideras  med antalet fakturor som har betalats under  rapporteringsperioden. Beräkningen ska göras för varje  storlekskategori enligt 4 § andra stycket lagen om  rapportering av betalningstider.
Register över uppgifter om betalningstider
6 §
Utöver de uppgifter som ska rapporteras enligt 4 § lagen 
(2022:70) om rapportering av betalningstider ska det register  som Bolagsverket ska föra innehålla namnet och  organisationsnumret på varje rapporteringsskyldigt företag.  Uppgifter om köp där avtal om omvänd factoring har träffats  ska registreras separat för varje rapporteringsskyldigt  företag.
Rapportering av uppgifter till registret
7 §
Ett rapporteringsskyldigt företag ska lämna de uppgifter  som ska rapporteras enligt lagen (2022:70) om rapportering av  betalningstider elektroniskt.
Uppgifterna ska rapporteras av en behörig företrädare för det  rapporteringsskyldiga företaget.
Bolagsverket får meddela närmare föreskrifter om hur  rapporteringen ska genomföras och om hur uppgifterna ska vara  strukturerade.
Tillgång till registret
8 §
Registret ska avgiftsfritt hållas tillgängligt genom en  publik webbplats.
Registret ska ha en funktion som gör det möjligt att söka  information om vilka uppgifter ett visst företag har  rapporterat in. Det ska också vara möjligt att göra  sammanställningar över
1. hur betalningstiderna för ett visst företag utvecklas år  för år,
2. hur betalningstiderna utvecklas år för år för respektive  storlekskategori enligt 4 § andra stycket lagen (2022:70) om  rapportering av betalningstider, och
3. hur de sammanlagda betalningstiderna för samtliga  storlekskategorier utvecklas år för år.
Personuppgifter som förekommer i registret får behandlas för  att offentliggöra namnet och organisationsnumret på ett  rapporteringsskyldigt företag. Personuppgifterna får även  behandlas för andra ändamål, under förutsättning att  uppgifterna inte behandlas på ett sätt som är oförenligt med  det ändamål för vilket uppgifterna samlades in.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.