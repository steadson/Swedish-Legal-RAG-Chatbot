Title: Förordning (2025:655) om stöd till åtgärder för minskade utsläpp av kväveföreningar i jordbruket
SFS Number: Svensk författningssamling 2025:655
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025655-om-stod-till-atgarder-for_sfs-2025-655/
Source Link: http://rkrattsbaser.gov.se/sfst?bet=2025:655
Amendment Register Link: http://rkrattsbaser.gov.se/sfsr?bet=2025:655
Ministry/Authority: Klimat- och näringslivsdepartementet
Issued: 2025-06-05
Metadata: {"Utfärdad": "2025-06-05"}

==================================================

Förordning (2025:655) om stöd till åtgärder för minskade utsläpp av kväveföreningar i jordbruket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:655
Departement/myndighet
:   
Klimat- och näringslivsdepartementet
Utfärdad
:   
2025-06-05
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser om statligt stöd  för åtgärder som bidrar till att varaktigt minska utsläppen av  ammoniak från jordbruket och åtgärder som bidrar till ett mer  effektivt utnyttjande av kväve. Stöd får lämnas om det finns  medel.
Förordningen är meddelad med stöd av 8 kap. 7 §  regeringsformen.
Ord och uttryck
2 §
I denna förordning betyder
maskinstationer: företag som enligt avtal utför arbete eller  hyr ut motorfordon eller annan liknande utrustning till  jordbruksföretag för lagring, behandling eller spridning av  stall- eller mineralgödsel, och
stallgödsel: husdjurens träck eller urin, såväl i obehandlad  som behandlad form, med eventuell inblandning av
a) foderrester,
b) strömedel, eller
c) spillvatten, disk- och tvättvatten, pressaft från ensilage,  nederbörd uppsamlad på gödselplatta, rastgård och i behållare  eller något annat slags vätska.
I övrigt har ord och uttryck i förordningen samma betydelse  som i
- kommissionens förordning (EU) nr 651/2014 av den 
17 juni 2014 genom vilken vissa kategorier av stöd förklaras  förenliga med den inre marknaden enligt artiklarna 107 och 108  i fördraget, och
- kommissionens förordning (EU) 2022/2472 av den 
14 december 2022 genom vilken vissa kategorier av stöd inom  jordbruks- och skogsbrukssektorn och i landsbygdsområden  förklaras förenliga med den inre marknaden enligt artiklarna 
107 och 108 i fördraget om Europeiska unionens funktionssätt.
Allmänna förutsättningar för stöd
3 §
Stöd får ges för en åtgärd som bidrar till att minska  utsläppen av ammoniak från jordbruket. Stöd får även ges för  en åtgärd som bidrar till ett mer effektivt utnyttjande av  kväve genom att anpassa kvävegödsling utifrån grödans behov  eller kväveleverans från marken på växtplatsen.
Stöd får ges till
1. jordbruksföretag, för investeringar i tekniska lösningar  eller utrustning, och
2. maskinstationer, för investeringar i utrustning.
4 §
Stöd får inte ges till en åtgärd som
1. det har beviljats annat offentligt stöd för, eller
2. måste genomföras för att uppfylla en skyldighet enligt  unionslagstiftningen eller nationell rätt.
5 §
Stöd till jordbruksföretag får endast ges i enlighet med  kapitel I och artikel 14 i kommissionens förordning (EU) 
2022/2472 av den 14 december 2022 och motsvara
1. högst 80 procent av den stödberättigande kostnaden, om det  är fråga om stöd för en åtgärd som bidrar till att minska  ammoniakutsläppen, eller
2. högst 30 procent av den stödberättigande kostnaden, om det  är fråga om stöd för en åtgärd som bidrar till ett mer  effektivt utnyttjande av kväve.
6 §
Stöd till maskinstationer får endast ges i enlighet med  kapitel I och artikel 36 i kommissionens förordning (EU)  nr 651/2014 och motsvara
1. högst 50 procent av den stödberättigande kostnaden, om det  är fråga om stöd för en åtgärd som bidrar till att minska  ammoniakutsläppen, och
2. högst 30 procent av den stödberättigande kostnaden, om det  är fråga om stöd för en åtgärd som bidrar till ett mer  effektivt utnyttjande av kväve.
7 §
Om uppgifter om ett stöd till ett företag ska  offentliggöras enligt artikel 9 i kommissionens förordning 
(EU) nr 651/2014 eller kommissionens förordning (EU) 
2022/2472, får stödet endast lämnas om stödmottagaren  samtycker till offentliggörandet.
Ansökan om stöd
8 §
En ansökan om stöd ska göras skriftligen av en behörig  företrädare för sökanden och lämnas till Statens jordbruksverk  innan den stödberättigande åtgärden påbörjas.
9 §
En ansökan om stöd ska innehålla
1. uppgifter om det sökande företagets namn, antal anställda,  årsomsättning och balansomslutning,
2. uppgifter om åtgärdens plats och start- och slutdatum,
3. en beskrivning av åtgärden och dess finansiering,  genomförande och tidsplan,
4. en förteckning över kostnaderna för att genomföra åtgärden  och uppgift om hur stor andel av kostnaderna som det söks stöd  för,
5. en beskrivning av hur åtgärden kommer att bidra till  minskade utsläpp av ammoniak eller ett effektivare utnyttjande  av kväve,
6. uppgift om huruvida sökanden önskar att stödet ska betalas  ut i förskott, och
7. övrig information som behövs för prövningen av ansökan.
Uppgifter som avses i första stycket 1, 2 och 4 ska lämnas på  heder och samvete.
10 §
Om sökanden är ett jordbruksföretag, ska den beskrivning  som avses i 9 § första stycket 5 innehålla uppgifter om  brukningsarealen för det område där gödsel sprids och, i  förekommande fall, antalet djur. Om åtgärden gäller hantering  av stallgödsel, ska även den uppskattade volymen stallgödsel  som åtgärden kommer att omfatta anges.
11 §
Om sökanden är en maskinstation, ska den beskrivning som  avses i 9 § första stycket 5 innehålla uppgifter om  utrustningens beräknade beläggningsgrad och i vilka  geografiska områden, på kommun- eller länsnivå, som  utrustningen ska användas. Om utrustningen ska användas för  hantering av stallgödsel, ska sökanden, i den utsträckning det  är möjligt, ange den uppskattade volymen stallgödsel som  kommer att hanteras.
Jordbruksverkets prövning
12 §
Jordbruksverket prövar frågor om stöd. Beslut om stöd får  fattas löpande, i samband med beslutsomgångar eller efter  utlysningar.
13 §
Ett beslut att ge stöd ska innehålla uppgifter om när en  ansökan om utbetalning senast ska ha kommit in till  Jordbruksverket. Beslutet ska förenas med de villkor som  behövs för att säkerställa att kraven i denna förordning  uppfylls.
Särskilda villkor för stöd
14 §
Ett beslut om stöd får förenas med villkor om att den  utrustning som stödet har beviljats för ska ägas av  stödmottagaren och användas i stödmottagarens verksamhet för  samma ändamål i minst fem år efter det datum som stödet  betalades ut.
Utrustningen anses inte användas för samma ändamål, om
1. den inte längre används i Sverige, eller
2. verksamheten påverkas av en väsentlig förändring som  innebär att utrustningen inte används i enlighet med syftet  med stödet.
Utbetalning av stöd
15 §
En ansökan om utbetalning ska ha kommit in till  Jordbruksverket senast det datum som anges i beslutet om stöd.  Till ansökan ska stödmottagaren bifoga skriftliga underlag som  styrker den stödberättigande kostnaden och att övriga krav för  stödet är uppfyllda.
16 §
Jordbruksverket ska besluta att ett stöd enligt denna  förordning inte ska betalas ut till ett företag som
1. är föremål för betalningskrav på grund av ett beslut av  Europeiska kommissionen som förklarar ett stöd olagligt och  oförenligt med den inre marknaden,
2. är i likvidation eller försatt i konkurs,
3. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
4. har en skuld som inte betalats i rätt tid och som avser  återkrav av bidrag som har lämnats av Jordbruksverket eller  länsstyrelsen med stöd av förordningen (2022:1826) om EU:s  gemensamma jordbrukspolitik.
17 §
Jordbruksverket får besluta om förskottsutbetalning av  stödet. Förskott får dock högst betalas ut med hälften av det  beviljade stödbeloppet.
18 §
Jordbruksverket ska besluta att ett stöd inte ska betalas  ut, om
1. sökanden genom att lämna oriktiga uppgifter eller på något  annat sätt har orsakat att stödet har lämnats på felaktig  grund eller med ett för högt belopp,
2. stödet av något annat skäl har lämnats på felaktig grund  eller med ett för högt belopp och mottagaren skäligen borde ha  insett detta,
3. det visar sig att det inte har funnits förutsättningar för  stödet och den som har ansökt om stödet skäligen borde ha  insett detta, eller
4. ett villkor för stödet inte har följts och avvikelsen inte  är av mindre betydelse.
Anmälningsskyldighet
19 §
Den som ansöker om eller har beviljats stöd enligt denna  förordning ska så snart som möjligt till Jordbruksverket  anmäla sådana ändrade förhållanden som kan påverka rätten till  stöd eller stödets storlek.
Kontroll, uppföljning och utvärdering
20 §
Jordbruksverket ska kontrollera att villkoren för stöd  som har lämnats enligt denna förordning följs.
Om Jordbruksverket begär det, ska stödmottagaren lämna de  uppgifter och handlingar som behövs för att styrka att  förutsättningarna för stödet är uppfyllda eller för att  myndigheten ska kunna pröva frågan om  återbetalningsskyldighet.
En kontroll på plats ska genomföras i de fall åtgärden inte på  ett godtagbart sätt går att verifiera vid den administrativa  kontrollen med hjälp av de uppgifter som Jordbruksverket har  begärt in.
21 §
Jordbruksverket ska följa upp och utvärdera stöd som  lämnats enligt denna förordning.
22 §
En stödmottagare ska på begäran av Jordbruksverket lämna  de uppgifter som myndigheten behöver för att
1. kontrollera villkor enligt denna förordning och enligt  beslutet om stöd, och
2. följa upp och utvärdera stödet.
Återbetalning och återkrav
23 §
En stödmottagare är återbetalningsskyldig för stöd som  har betalats ut, om förhållandena är sådana att stöd enligt 
18 § inte ska betalas ut.
På det belopp som ska återbetalas ska ränta enligt 6 §  räntelagen (1975:635) betalas.
24 §
Om en stödmottagare är återbetalningsskyldig enligt 23 §,  ska Jordbruksverket besluta att helt eller delvis kräva  tillbaka stödet tillsammans med ränta. Kravet eller räntan får  helt eller delvis sättas ned, om det finns synnerliga skäl.
25 §
Bestämmelser om återkrav och skyldighet att återbetala  stöd som lämnas i strid med genomförandeförbudet i  artikel 108.3 i fördraget om Europeiska unionens funktionssätt 
(olagligt stöd) finns i lagen (2013:388) om tillämpning av  Europeiska unionens statsstödsregler.
Rätt att meddela föreskrifter
26 §
Jordbruksverket får meddela föreskrifter om  verkställigheten av denna förordning.
Offentliggörande, rapportering och registerföring
27 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Överklagande
28 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 16, 18 och 24 §§ får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.