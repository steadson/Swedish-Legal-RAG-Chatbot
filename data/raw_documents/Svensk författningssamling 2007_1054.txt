Title: Förordning (2007:1054) med instruktion för lokala säkerhetsnämnder vid kärntekniska anläggningar
SFS Number: Svensk författningssamling 2007:1054
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071054-med-instruktion-for-lokala_sfs-2007-1054/
Source Link: http://rkrattsbaser.gov.se/sfst?bet=2007:1054
Amendment Register Link: http://rkrattsbaser.gov.se/sfsr?bet=2007:1054
Ministry/Authority: Klimat- och näringslivsdepartementet
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2022:1745"}

==================================================

Förordning (2007:1054) med instruktion för lokala säkerhetsnämnder vid kärntekniska anläggningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1054
Departement/myndighet
:   
Klimat- och näringslivsdepartementet
Utfärdad
:   
2007-11-22
Ändrad
:   
t.o.m. SFS 2022:1745
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Det ska finnas en lokal säkerhetsnämnd vid
1. kärnkraftverket och anläggningarna för slutförvaring i  Forsmark,
2. kärnkraftverket och anläggningen för mellanlagring av  använt kärnbränsle i Simpevarp, och
3. kärnkraftverket i Ringhals.
Nämnderna ska utöva en sådan insyn som avses i 19-21 §§ lagen 
(1984:3) om kärnteknisk verksamhet. Förordning (2022:1745).
2 §
Den lokala säkerhetsnämnden ska särskilt
1. följa det kärntekniska säkerhets- och strålskyddsarbetet, i synnerhet vid den anläggning som nämnden är utsedd för,
2. inhämta information om det kärntekniska säkerhets- och strålskyddsarbete som har utförts eller planeras vid anläggningen,
3. inhämta information om planeringen av beredskapen mot kärnenergiolyckor vid anläggningen,
4. ställa samman material för information om säkerhets- och strålskyddsarbetet och beredskapsplaneringen, och
5. svara för information till allmänheten, myndigheter och institutioner på det lokala planet om säkerhets- och strålskyddsfrågor samt frågor om planeringen av beredskapen mot kärnenergiolyckor.
3 §
Den lokala säkerhetsnämnden får i mån av tillgång på medel låta utföra sådana utredningar som behövs för att nämnden ska kunna bedöma betydelsen av vidtagna eller planerade kärntekniska säkerhets- eller strålskyddsåtgärder vid den kärntekniska anläggningen.
4 §
Den lokala säkerhetsnämnden ska senast den 1 mars varje år  lämna en berättelse om verksamheten under det senaste  budgetåret till regeringen och en kopia av berättelsen till  Strålsäkerhetsmyndigheten. Förordning (2022:1745).
Ledning
5 §
Den lokala säkerhetsnämnden är en nämndmyndighet.
6 §
Nämnden består av högst nio ledamöter. Förordning (2022:1745).
Ärendenas handläggning
7 §
Nämnden är beslutför när ordföranden eller vice  ordföranden och minst hälften av de andra ledamöterna är  närvarande.
När ärenden av större vikt handläggs ska alla ledamöter vara  närvarande, om det är möjligt. Förordning (2022:1745).
8 §
Ärendena avgörs efter föredragning.
Anställningar och uppdrag
9 §
Nämndens ordförande, vice ordförande och övriga ledamöter  utses av regeringen för en tid av högst fyra år.
Ledamöterna ska utses efter förslag av den kommun där den  kärntekniska anläggningen är belägen. Om nämndens uppdrag  avser en kärnteknisk anläggning vars beredskapszon omfattar  även andra kommuner får dock högst tre ledamöter utses efter  förslag av en sådan kommun. Ledamöterna bör vara bosatta i den  kommun som föreslagit dem. Förordning (2022:1745).
10 §
Den lokala säkerhetsnämnden har en sekreterare.
Undantag från myndighetsförordningen
11 §
De lokala säkerhetsnämnderna omfattas inte av de bestämmelser i myndighetsförordningen (2007:515) som avser
1. medverkan i EU-arbetet och annat internationellt samarbete
(7 §),
2. beslutförhet (15 och 16 §§),
3. föredragning (20 §),
4. anställning eller uppdrag som ledamot eller ordförande (22
§),
5. myndighetens rätt att företräda staten inför domstol (27 §),
6. åtgärder med anledning av Riksrevisionens årsberättelse (28
§), och
7. ärendeförteckning (29 §).
Överklagande
12 §
Bestämmelser om hur man får överklaga nämndens beslut om begäran enligt 21 § lagen (1984:3) om kärnteknisk verksamhet finns i 24 § samma lag.
När ett annat beslut av nämnden överklagas, ska skrivelsen med överklagandet ställas till den myndighet som ska pröva överklagandet och ska ha kommit in dit inom tre veckor från den dag klaganden fick del av beslutet. Om skrivelsen kommit in för sent, ska myndigheten avvisa den. Skrivelsen ska dock inte avvisas, om förseningen beror på att nämnden har gett klaganden en felaktig upplysning om hur man överklagar. Skrivelsen ska inte heller avvisas, om den har kommit in till den lokala säkerhetsnämnden inom överklagandetiden.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.