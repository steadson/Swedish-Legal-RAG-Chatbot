Title: Förordning (2022:722) om statsbidrag för visst våldsförebyggande arbete
SFS Number: Svensk författningssamling 2022:722
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022722-om-statsbidrag-for-visst_sfs-2022-722/
Source Link: http://rkrattsbaser.gov.se/sfst?bet=2022:722
Amendment Register Link: http://rkrattsbaser.gov.se/sfsr?bet=2022:722
Ministry/Authority: Arbetsmarknadsdepartementet JÄM
Issued: 2022-06-02
Metadata: {"Utfärdad": "2022-06-02", "Ändrad": "t.o.m. SFS 2025:260"}

==================================================

Förordning (2022:722) om statsbidrag för visst våldsförebyggande arbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:722
Departement/myndighet
:   
Arbetsmarknadsdepartementet JÄM
Utfärdad
:   
2022-06-02
Ändrad
:   
t.o.m. SFS 2025:260
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  för förebyggande arbete mot
1. mäns våld mot kvinnor,
2. våld i nära relationer,
3. sexuellt våld,
4. hedersrelaterat våld och förtryck, och
5. prostitution och människohandel för sexuella ändamål.
Förordningen är meddelad med stöd av 8 kap. 7 §  regeringsformen.
2 §
Jämställdhetsmyndigheten prövar frågor om bidrag enligt  denna förordning.
Syftet med bidraget
3 §
Syftet med bidraget är att, inom de områden som anges i 
1 §, stärka det våldsförebyggande arbetet och främja  utvecklingen av evidensbaserade insatser.
Bidragsformer
4 §
Bidrag lämnas i form av projektbidrag eller  verksamhetsbidrag.
Bidragsmottagare
5 §
Bidrag får lämnas till en ideell organisation som
1. är självständig och demokratiskt uppbyggd, och
2. bedriver verksamhet i Sverige utan vinstsyfte sedan minst  två år före ansökan om bidrag.
Bidrag får även lämnas till en stiftelse som uppfyller  villkoren i första stycket 2. Stiftelsen får inte vara statlig  eller kommunal och ska vara öppen för insyn.
Projektbidrag får också lämnas till kommuner och regioner.
Förordning (2025:260).
5 a §
Bidrag får inte lämnas till en ideell organisation eller  stiftelse om den eller någon av dess företrädare som agerar  inom ramen för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en ideell organisation  eller stiftelse om det framkommer att någon av dess  samarbetsorganisationer, eller en företrädare för  samarbetsorganisationen, agerar på ett sådant sätt som anges i  första stycket. Förordning (2025:260).
5 b §
Om en ideell organisation eller stiftelse, dess  företrädare, den ideella organisationens eller stiftelsens  samarbetsorganisation eller samarbetsorganisationens  företrädare har agerat på ett sådant sätt som anges i 5 a §,  får bidrag ändå lämnas till den ideella organisationen eller  stiftelsen om det finns särskilda skäl. Vid denna bedömning  ska det särskilt beaktas om
1. den ideella organisationen eller stiftelsen har tagit  avstånd från agerandet,
2. den ideella organisationen eller stiftelsen har vidtagit  adekvata åtgärder för att säkerställa att agerandet inte  upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:260).
6 §
Bidrag får inte lämnas till en ideell organisation eller  stiftelse som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av  Jämställdhetsmyndigheten. Förordning (2025:260).
Förutsättningar för bidrag
7 §
Projektbidrag får lämnas för projekt som syftar till att  förstärka, utveckla eller utvärdera våldsförebyggande insatser  inom ett eller flera av de områden som anges i 1 §.
Bidraget får inte ersätta befintlig finansiering.
8 §
Verksamhetsbidrag får lämnas till en ideell organisation  eller stiftelse för våldsförebyggande verksamhet som bedrivs  inom ett eller flera av de områden som anges i 1 §.
Bidraget får inte användas för verksamhet som bedrivs på  uppdrag av en kommun eller en region eller för ekonomisk  verksamhet som bedrivs av den egna organisationen.
Förordning (2025:260).
9 §
Bidrag får lämnas för att anlita en extern aktör för  utvärdering av de insatser eller den verksamhet som bidrag  lämnas för. Bidrag får även lämnas för vissa kostnader för  administration av den verksamhet som bidrag lämnas för och för  kostnader som kravet på revisors granskning av  bidragsanvändningen enligt 20 § medför.
10 §
Bidrag lämnas i mån av tillgång på medel.
Ansökan
11 §
Ansökan om bidrag ska ha kommit in till  Jämställdhetsmyndigheten senast vid den tidpunkt som  myndigheten bestämmer. Ansökan ska innehålla
1. en beskrivning av vad bidraget ska användas till, en  övergripande plan inklusive tidsram för arbetet och uppgift om  beräknade kostnader,
2. en plan för hur arbetet ska utvärderas och hur resultatet  ska tas tillvara i den ordinarie verksamheten,
3. i förekommande fall, uppgifter om vilka aktörer sökanden  ska samverka med, och
4. uppgifter om andra sökta eller beviljade statliga bidrag av  liknande slag och i sådant fall för vilket ändamål och med  vilket belopp.
12 §
Den som ansöker om bidrag ska lämna de ytterligare  handlingar eller uppgifter som Jämställdhetsmyndigheten  behöver för att kunna pröva ansökan.
En ansökan om bidrag ska göras skriftligen av en behörig  företrädare för sökanden. Förordning (2025:260).
13 §
Om den som ansöker om bidrag inte lämnar in de handlingar  och uppgifter som följer av 11 och 12 §§, ska  Jämställdhetsmyndigheten ge sökanden möjlighet att komplettera  ansökan inom en viss tid.
Fördelningen av bidraget
14 §
Jämställdhetsmyndigheten får, utifrån tillgängliga medel,  prioritera mellan inkomna ansökningar och ge företräde till de  ansökningar som bedöms ha bäst förutsättningar att uppfylla  syftet med bidraget.
Vid bedömningen får Jämställdhetsmyndigheten särskilt beakta
1. om utvärderingen planeras att genomföras i samverkan med  ett lärosäte,
2. förutsättningarna för god spridning av resultaten, och
3. möjligheten till samverkan med andra aktörer.
15 §
Om den som ansöker om bidrag har lämnat en sådan  redovisning som avses i 19 § för tidigare beviljade bidrag,  ska det som framgår av den redovisningen beaktas när ansökan  bedöms.
16 §
En ansökan får avslås om den som ansöker om bidrag får  annat statligt bidrag för samma projekt eller verksamhet som  en ansökan enligt denna förordning avser.
Beslut
17 §
Ett beslut om bidrag ska avse ett eller flera bidragsår.  Ett bidragsår omfattar ett kalenderår.
18 §
I ett beslut om bidrag ska det anges
1. vilket projekt eller vilken verksamhet samt vilket syfte  bidraget beviljas för,
2. vilket eller vilka bidragsår bidraget beviljas för, och
3. sista dag för redovisning enligt 19 §.
Beslutet får förenas med villkor. Villkoren ska framgå av  beslutet.
Redovisning
19 §
En mottagare av bidrag ska senast vid den tidpunkt som  har angetts i beslutet årligen lämna en ekonomisk redovisning  av de mottagna medlen och en redogörelse för hur de har  använts till Jämställdhetsmyndigheten. Redovisningen ska även  innehålla en redogörelse för vilka resultat som har uppnåtts  och hur resultaten förhåller sig till syftet med bidraget.
20 §
Om den som har tagit emot bidrag enligt denna förordning  är en ideell organisation eller stiftelse, ska en revisor  granska redovisningen enligt 19 §. Revisorns rapport över  granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor. Förordning (2025:260).
21 §
Den som har beviljats bidrag ska på begäran av  Jämställdhetsmyndigheten lämna det underlag som myndigheten  behöver för att granska redovisningen.
22 §
Jämställdhetsmyndigheten ska i sin årsredovisning  redogöra för vilka som har fått bidrag, med vilka belopp och  för vilka ändamål. Myndigheten ska dessutom senast den 1 juni  varje år till regeringen lämna en sammanfattande redogörelse  för vad bidragen har använts till och, om möjligt, en  bedömning av bidragets effekter i förhållande till dess syfte.
Anmälningsskyldighet
22 a §
Den som ansöker om eller har beviljats bidrag enligt  denna förordning ska snarast möjligt till  Jämställdhetsmyndigheten anmäla sådana ändrade förhållanden  som kan påverka rätten till eller storleken på bidraget.
Förordning (2025:260).
Hinder mot utbetalning
23 §
Jämställdhetsmyndigheten får besluta att ett beviljat  bidrag helt eller delvis inte ska betalas ut om mottagaren av  bidraget inte längre uppfyller villkoren för det eller om det  finns grund för återbetalning enligt 24 §. Beslutet gäller  omedelbart. Förordning (2025:260).
Återbetalning och återkrav
24 §
En mottagare av bidrag är återbetalningsskyldig om
1. mottagaren genom att lämna oriktiga uppgifter eller på  något annat sätt har orsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. mottagaren inte har lämnat en sådan redovisning som avses i 
19 § eller ett sådant underlag som avses i 21 §, eller
5. villkor i beslutet inte har följts.
Om mottagaren är en ideell organisation eller stiftelse är den  även återbetalningsskyldig om den inte uppfyller villkoren i 
5 a § och det inte finns sådana särskilda skäl enligt 5 b §  som innebär att bidrag ändå får lämnas. Förordning (2025:260).
25 §
Jämställdhetsmyndigheten ska besluta att helt eller  delvis kräva tillbaka bidraget, om bidragsmottagaren är  återbetalningsskyldig enligt 24 §.
Om ett belopp som har återkrävts inte betalas i rätt tid, ska  dröjsmålsränta enligt räntelagen (1975:635) tas ut på  beloppet.
Om det finns särskilda skäl för det, får myndigheten besluta  att helt eller delvis avstå från ett krav på återbetalning  eller ränta.
Överklagande
26 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 23 § och beslut om  återkrav enligt 25 § får dock inte överklagas.
Bemyndigande
27 §
Jämställdhetsmyndigheten får meddela föreskrifter om  verkställigheten av denna förordning.
Övergångsbestämmelser
2022:722
1. Denna förordning träder i kraft den 1 september 2022.
2. Förordningen tillämpas första gången i fråga om statsbidrag  för bidragsåret 2023.
2025:260
1. Denna förordning träder i kraft den 1 maj 2025.
2. Äldre bestämmelser gäller fortfarande för bidrag som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.