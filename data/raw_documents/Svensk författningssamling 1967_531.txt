Title: Lag (1967:531) om tryggande av pensionsutfästelse m.m.
SFS Number: Svensk författningssamling 1967:531
URL: https://www.riksdagen.se/sv/dokument-och-lagar/dokument/svensk-forfattningssamling/lag-1967531-om-tryggande-av-pensionsutfastelse_sfs-1967-531/
Source Link: http://rkrattsbaser.gov.se/sfst?bet=1967:531
Amendment Register Link: http://rkrattsbaser.gov.se/sfsr?bet=1967:531
Ministry/Authority: Justitiedepartementet L1
Issued: 1967-06-09
Metadata: {"Utfärdad": "1967-06-09", "Ändrad": "t.o.m. SFS 2024:1279"}

==================================================

Lag (1967:531) om tryggande av pensionsutfästelse m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1967:531
Departement/myndighet
:   
Justitiedepartementet L1
Utfärdad
:   
1967-06-09
Ändrad
:   
t.o.m. SFS 2024:1279
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Arbetsgivares utfästelse om pension till arbetstagare eller arbetstagares efterlevande kan tryggas enligt denna lag genom särskild redovisning av pensionsskuld eller avsättning av medel till pensionsstiftelse.
Förbehåll vid pensionsutfästelse att pension skall utgå endast i den mån stiftelses medel förslår därtill är utan verkan och arbetsgivaren svarar för utfästelsen utan avseende på förbehållet.
Lagen äger icke tillämpning på pensionsutfästelse som lämnats efter den 31 december 1966, om rätten till pension gjorts beroende av att arbetstagaren kvarstår i arbetsgivarens tjänst vid inträdet i pensionsåldern. Även i sådant fall äger dock lagen tillämpning på utfäst pension som börjat utgå.
2 §
Har ej andra regler om intjänande knutits till pensionsutfästelse, anses arbetstagaren vid varje tillfälle ha intjänat så stor del av utfäst pension som motsvarar förhållandet mellan det antal år arbetstagaren varit i arbetsgivarens tjänst och antalet år från tjänstens början till pensionsåldern. Vid denna beräkning bortses dock från tid som ligger längre tillbaka än fyrtio år före pensionsåldern.
Med upplupen del av utfäst pension förstås kapitalvärdet av den pension som arbetstagaren intjänat vid beräkningstillfället.
3 §
Beräkning av kapitalvärde sker med ledning av försäkringstekniska grunder som fastställes av regeringen eller av den myndighet regeringen bestämmer.
Lag (1975:1388)
.
4 §
Med allmän pensionsplan avses sådana allmänna grunder för pensionering av arbetstagare eller arbetstagares efterlevande som innehåller regler om tryggande av arbetsgivarens utfästelse genom kreditförsäkring, avsättning till pensionsstiftelse enligt denna lag eller annan likvärdig anordning och som på arbetstagarsidan är godkända av organisation vilken enligt lagen (1976:580) om medbestämmande i arbetslivet är att anse såsom central arbetstagarorganisation.
Lag (1976:584)
.
4 a §
Med reglerad marknad, MTF-plattform och OTF-plattform  avses detsamma som i 1 kap. 4 b § lagen (2007:528) om  värdepappersmarknaden.
Lag (2019:825)
.
Särskild redovisning av pensionsskuld
5 §
En arbetsgivare får i balansräkningen som skuld under  rubriken Avsatt till pensioner redovisa vad arbetsgivaren  enligt en allmän pensionsplan har åtagit sig att redovisa  under denna rubrik.
Aktiebolag, ömsesidiga försäkringsbolag,  försäkringsföreningar, ömsesidiga tjänstepensionsbolag,  tjänstepensionsföreningar, ekonomiska föreningar och  sparbanker får under rubriken Avsatt till pensioner redovisa  även upplupen del av en pensionsutfästelse som inte omfattas  av en allmän pensionsplan. I fråga om arbetstagare, som har  ett bestämmande inflytande över bolaget eller föreningen,  eller sådan arbetstagares efterlevande får, under den tid  inflytandet består, arbetsgivaren dock inte redovisa andra  pensionsutfästelser än sådana som ingår i en allmän  pensionsplan. Vid bedömningen av om en arbetstagare har ett  bestämmande inflytande ska, utöver arbetstagarens eget innehav  av aktier eller andelar, även arbetstagarens föräldrars, far-  och morföräldrars, makes, avkomlings och avkomlings makes  samlade innehav räknas med.
Regeringen eller den myndighet som regeringen bestämmer får  meddela föreskrifter om att det som sägs i andra stycket  första meningen ska gälla även för andra arbetsgivare än som  avses där.
Lag (2019:743)
.
6 §
Med arbetsgivares pensionsreserv avses hans skuld för åtagande enligt allmän pensionsplan och för upplupen del av sådan utfäst pension som han i övrigt äger redovisa enligt 5 §.
7 §
Posten avsatt till pensioner får icke minskas under arbetsgivarens pensionsreserv i vidare mån än denna har täckning i pensionsstiftelses förmögenhet.
Till den del arbetsgivarens pensionsreserv avser pensionsutfästelse, som tryggas även av pensionsstiftelse, anses pensionsreserven täckt av stiftelsen, så långt dess förmögenhet förslår. Tryggar stiftelsen samtidigt utfästelse som icke får medräknas i pensionsreserven, anses stiftelsen i första hand täcka upplupen del av sådan utfästelse. Finns flera pensionsstiftelser som är knutna till samma arbetsgivare och tjänar stiftelserna helt eller delvis till tryggande av samma pensionsutfästelser, anses upplupen del av utfästelserna i första hand täckt av stiftelse, som omfattar en trängre krets av personer, eller, om stiftelserna omfattar samma krets av personer, av den äldre stiftelsen.
Att pensionsstiftelse endast i vissa fall anses trygga arbetsgivares utfästelse enligt allmän pensionsplan, framgår av 10 §.
8 §
Arbetsgivare, som uppsåtligen eller av grov oaktsamhet minskar posten Avsatt till pensioner i strid med 7 §, dömes till böter.
8 a §
Om en arbetsgivare som omfattas av årsredovisningslagen
(1995:1554), lagen (1995:1559) om årsredovisning i kreditinstitut och värdepappersbolag eller lagen (1995:1560) om årsredovisning i försäkringsföretag redovisar pensionsåtagande i balansräkningen, skall han i stället för att redovisa sådan skuld som avses i 5 §
redovisa motsvarande belopp som delpost under rubriken Avsättningar för pensioner och liknande förpliktelser. Vad som sägs i 5 § andra stycket samt 7 och 8 §§ om posten Avsatt till pensioner gäller även beträffande en sådan delpost.
Lag (1995:1619)
.
Pensionsstiftelse
9 §
Med pensionsstiftelse avses en av arbetsgivare grundad stiftelse vars uteslutande ändamål är att trygga utfästelse om pension till arbetstagare eller arbetstagares efterlevande.
En pensionsstiftelse skall ha ett namn. Namnet skall innehålla ordet pensionsstiftelse.
Lag (1994:1223)
.
9 a §
För en pensionsstiftelse som tryggar utfästelser om  pension till minst 16 personer för vilka avsättningar har  gjorts till stiftelsen gäller 10 a § andra stycket, 10 b-10 d  och 16 b §§.
Om pensionsstiftelsen tryggar utfästelser om pension till  minst 100 personer för vilka avsättningar har gjorts till  stiftelsen, gäller dessutom 10 e-10 l och 10 n §§, 11 §  fjärde och femte styckena, 15 a-15 d, 16 a, 16 c-16 j och 
16 l §§.
Även för en pensionsstiftelse som har gjort en anmälan i  enlighet med 31 c § andra stycket gäller bestämmelserna som  anges i första och andra styckena, dock inte beträffande  egenföretagares tryggande i stiftelse för egen räkning.
Lag (2020:394)
.
10 §
Arbetsgivaren äger i stiftelseurkunden förordna, att pensionsstiftelse skall omfatta endast viss grupp av arbetstagare eller efterlevande.
Stiftelse anses icke trygga utfästelse enligt allmän pensionsplan utan att detta framgår av stiftelsens stadgar, avtal mellan arbetsgivaren och dem som omfattas av stiftelsens ändamål eller andra omständigheter.
Stiftelse äger icke trygga utfästelse åt arbetstagare eller efterlevande, som avses i 5 § andra stycket andra punkten, utöver vad som kan anses sedvanligt för arbetstagare med motsvarande uppgifter eller hans efterlevande.
För stiftelse, som är gemensam för flera arbetsgivare, skall särskilda grunder upprättas beträffande gemenskapen i tillgångar och skulder.
10 a §
En pensionsstiftelses styrelse ansvarar för att  förmögenheten är placerad på ett nöjaktigt sätt och för att  stiftelsens medel inte används för annat än stiftelsens  ändamål. Pensionsstiftelsens tillgångar ska förvaras på ett  sådant sätt att de alltid är identifierbara och åtkomliga för  stiftelsen. Förvaringen ska ske på ett säkert sätt och ska  inte ge upphov till intressekonflikter.
För sådana pensionsstiftelser som avses i 9 a § ska 10 b-
10 d §§ gälla i stället för första stycket i fråga om  placering av förmögenheten.
Lag (2019:825)
.
10 b §
Sådana pensionsstiftelser som avses i 9 a § ska placera  tillgångarna på ett sådant sätt att lämplig riskspridning  uppnås. Tillgångarna ska placeras på det sätt som bäst gagnar  dem som omfattas av stiftelsens ändamål och också i övrigt på  ett aktsamt sätt.
Pensionsstiftelsens tillgångar ska till övervägande del  placeras på reglerade marknader eller motsvarande marknader  utanför Europeiska ekonomiska samarbetsområdet (EES).  Placeringar i finansiella instrument och andra tillgångar som  inte är föremål för handel på en reglerad marknad, en MTF-
plattform eller en OTF-plattform eller en motsvarande  marknadsplats utanför EES ska hållas på aktsamma nivåer.
Pensionsstiftelsen får beakta miljöfaktorer, sociala faktorer  och företagsstyrningsfaktorer (hållbarhetsfaktorer) i sina  placeringsbeslut.
Lag (2021:267)
.
10 c §
Av tillgångarna i sådana pensionsstiftelser som avses i 
9 a § och som tryggar en enda arbetsgivares utfästelser om  pension får
1. högst 5 procent utgöras av aktier och andra värdepapper som  kan jämställas med aktier samt obligationer och andra  skuldförbindelser, om värdepapperen eller skuldförbindelserna  har getts ut av arbetsgivaren, och
2. högst 10 procent utgöras av sådana tillgångar som avses i 1  och som har getts ut av företag i en grupp av emittenter eller  låntagare med inbördes anknytning som arbetsgivaren ingår i.
Med en grupp av emittenter eller låntagare med inbördes  anknytning avses två eller flera fysiska eller juridiska  personer som utgör en helhet från risksynpunkt därför att
- någon av dem har direkt eller indirekt ägarinflytande över  en eller flera av de övriga i gruppen, eller
- de har sådan inbördes anknytning att någon eller samtliga av  de övriga kan råka i betalningssvårigheter om en av dem  drabbas av finansiella problem.
Begränsningarna i första stycket gäller inte för tillgångar  som svenska staten eller en utländsk stat svarar för.
Lag (2023:109)
.
10 d §
Sådana pensionsstiftelser som avses i 9 a § får använda  optioner och terminskontrakt och andra liknande finansiella  instrument för att sänka den finansiella risken i stiftelsen  eller för att i övrigt effektivisera förvaltningen av  stiftelsens tillgångar.
Regeringen eller den myndighet som regeringen bestämmer får  meddela föreskrifter om användning av derivatinstrument enligt  första
Lag (2020:394)
.
10 e §
En pensionsstiftelse som avses i 9 a § andra eller  tredje stycket och som placerar medel i aktier som är upptagna  till handel på en reglerad marknad och som har getts ut av ett  bolag inom EES, ska anta principer för sitt  aktieägarengagemang i fråga om sådana aktier. Av principerna  ska det framgå hur stiftelsen integrerar aktieägarengagemanget  i sin placeringsstrategi.
Principerna ska beskriva hur stiftelsen
1. övervakar relevanta frågor om bolag som den placerar medel  i (portföljbolag), däribland bolagens strategi, finansiella  och icke-finansiella resultat och risker, kapitalstruktur,  sociala och miljömässiga påverkan och bolagsstyrning,
2. för dialoger med företrädare för portföljbolag,
3. utövar rösträtt och andra rättigheter som är knutna till  aktieinnehavet,
4. samarbetar med andra aktieägare,
5. kommunicerar med relevanta intressenter i portföljbolag,  och
6. hanterar faktiska och potentiella intressekonflikter.
Lag (2021:267)
.
10 f §
En pensionsstiftelse som enligt 10 e § ska anta  principer för sitt aktieägarengagemang ska varje år redogöra  för hur principerna har tilllämpats.
Redogörelsen ska innehålla
1. en allmän beskrivning av stiftelsens röstningsbeteende i  portföljbolagen,
2. en förklaring av de viktigaste omröstningarna, och
3. uppgift om i vilka frågor som stiftelsen har använt sig av  råd eller röstningsrekommendationer från en  röstningsrådgivare.
Av redogörelsen ska det också framgå hur stiftelsen har röstat  på portföljbolagens stämmor. Omröstningar som är obetydliga på  grund av ämnet eller storleken på aktieinnehavet behöver dock  inte redovisas.
Lag (2019:285)
.
10 g §
En pensionsstiftelse får avstå från att uppfylla ett  eller flera av kraven i 10 e och 10 f §§, om stiftelsen  tydligt anger skälen för det.
Lag (2019:285)
.
10 h §
Principerna för aktieägarengagemang enligt 10 e §, den  årliga redogörelsen enligt 10 f § och uppgifter enligt 10 g §  ska hållas tillgängliga på pensionsstiftelsens webbplats. Om  stiftelsen inte har en egen webbplats får informationen hållas  tillgänglig på en annan webbplats som enkelt kan nås.
Om pensionsstiftelsen inte redovisar omröstningar i den årliga  redogörelsen på grund av att stiftelsen har gett en sådan  kapitalförvaltare som avses i artikel 2 i Europaparlamentets  och rådets direktiv 2007/36/EG av den 11 juli 2007 om  utnyttjande av vissa av aktieägares rättigheter i börsnoterade  företag, i lydelsen enligt Europaparlamentets och rådets  direktiv (EU) 2017/828, i uppdrag att ansvara för  placeringarna, ska stiftelsen på webbplatsen uppge var  kapitalförvaltaren har offentliggjort informationen om  omröstningarna.
Informationen ska tillhandahållas utan kostnad.
Lag (2020:394)
.
10 i §
En pensionsstiftelse som avses i 9 a § andra eller  tredje stycket och som placerar medel i aktier som är upptagna  till handel på en reglerad marknad och som har getts ut av ett  bolag inom EES, ska i fråga om sådana aktier redogöra för hur  de viktigaste inslagen i placeringsstrategin bidrar till  tillgångarnas utveckling på medellång till lång sikt.
Lag (2020:394)
.
10 j §
Om en sådan kapitalförvaltare som avses i artikel 2 i  Europaparlamentets och rådets direktiv 2007/36/EG, i lydelsen  enligt Europaparlamentets och rådets direktiv (EU) 2017/828,  placerar medel för en pensionsstiftelse som avses i 9 a §  andra eller tredje stycket och placeringarna avser aktier som  är upptagna till handel på en reglerad marknad och som har  getts ut av ett bolag inom EES, ska pensionsstiftelsen i fråga  om sådana aktier redogöra för
1. hur överenskommelsen med kapitalförvaltaren främjar  placeringsbeslut som grundas på bedömningar av  portföljbolagens finansiella och icke-finansiella resultat på  medellång till lång sikt och främjar ett engagemang i  portföljbolagen i syfte att förbättra deras resultat på  medellång till lång sikt,
2. hur dels metoden och tiden för utvärdering av  kapitalförvaltarens prestationer, dels ersättningen för  kapitalförvaltningstjänsterna beaktar det långsiktiga  resultatet i absoluta tal,
3. hur pensionsstiftelsen bevakar dels kapitalförvaltarens  kostnader för portföljens omsättning, dels portföljens avsedda  omsättningshastighet eller gränser för omsättningshastigheten,  och
4. hur lång tid som överenskommelsen med kapitalförvaltaren  gäller.
Om överenskommelsen med kapitalförvaltaren saknar en eller  flera av de delar som redogörelsen ska omfatta, ska  pensionsstiftelsen tydligt ange skälen för det.
Lag (2020:394)
.
10 k §
Den information som avses i 10 i och 10 j §§ ska hållas  tillgänglig utan kostnad på pensionsstiftelsens webbplats. Om  pensionsstiftelsen inte har en egen webbplats får  informationen hållas tillgänglig på en annan webbplats som  enkelt kan nås.
Informationen ska uppdateras varje år. Pensionsstiftelsen får  dock avstå från att göra en uppdatering om det inte har skett  någon väsentlig förändring.
Lag (2019:285)
.
10 l §
En pensionsstiftelse som avses i 9 a § andra eller  tredje stycket ska lämna den information som behövs om  stiftelsen och dess verksamhet till de personer som stiftelsen  tryggar utfästelser om pension till.
På begäran ska den som stiftelsen tryggar utfästelse om  pension till också få del av pensionsstiftelsens senaste  årsredovisning och placeringsriktlinjerna.
Regeringen eller den myndighet som regeringen bestämmer får  meddela föreskrifter om vilken information som en  pensionsstiftelse ska lämna.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om  hur en pensionsstiftelse ska lämna information.
Lag (2019:825)
.
10 m §
En arbetsgivare vars utfästelser om pension tryggas av  en pensionsstiftelse som avses i 9 a § andra eller tredje  stycket ska till de personer som omfattas av utfästelsen lämna  den information som de behöver om
1. villkoren för pensionerna och deras värdeutveckling,
2. de överenskommelser som ligger till grund för pensionerna,  och
3. utbetalningsalternativ inför pensioneringen.
Arbetsgivaren ska också årligen ge de personerna ett  pensionsbesked som innehåller den information som de behöver  om de individuella förmånerna och en upplysning om var  ytterligare information finns tillgänglig.
Arbetsgivaren ska på begäran av den som omfattas av  utfästelsen lämna information om de antaganden som ligger till  grund för prognoser i pensionsbeskedet.
Lag (2020:394)
.
10 n §
Informationen som avses i 10 l § och 10 m § första  stycket 1 och 2 ska också ges till den som erbjuds  pensionsförmåner som tryggas av en pensionsstiftelse som avses  i 9 a § andra eller tredje stycket.
Lag (2019:825)
.
10 o §
När det gäller kollektivavtalsgrundade  pensionsutfästelser får avtal ingås om avvikelse från 
10 l-10 n §§ i fråga om
1. vilken information som ska lämnas, och
2. när, hur och av vem informationen ska lämnas.
När det gäller pensionsutfästelser som följer av en  överenskommelse mellan en arbetsgivarorganisation och en  central arbetstagarorganisation, får avtal enligt första  stycket ingås av avtalsparterna.
När det gäller andra kollektivavtalsgrundade  pensionsutfästelser än sådana som anges i andra stycket, får  pensionsstiftelser och arbetsgivare ingå avtal enligt första  stycket med kollektivavtalsparterna.
Lag (2021:267)
.
11 §
En pensionsstiftelse får inte ta emot en fordran mot  arbetsgivaren. Avtal som strider mot detta är ogiltigt.  Stiftelsen får dock låna ut medel till arbetsgivaren, om det  ställs betryggande säkerhet för lånet eller tillsyns-
myndigheten medger det.
En pensionsstiftelse får inte ta emot egendom från  arbetsgivaren på villkor, som väsentligt begränsar stiftelsens  rätt att förfoga över egendomen. Inte heller får en stiftelse  som har grundats av aktiebolag, utan att tillsynsmyndigheten  godkänner det, äga aktier i bolaget eller i bolag vilket står  i sådant förhållande till detta som avses i 1 kap. 11 §  aktiebolagslagen (2005:551).
Om en pensionsstiftelse har till ändamål att trygga  utfästelser om pension till arbetstagare eller arbetstagares  efterlevande i aktiebolag som är fåmansföretag enligt 56 kap. 
2 och 3 §§ inkomstskattelagen (1999:1229) ska, i fråga om  stiftelsens rätt att lämna lån och ställa säkerhet, 21 kap. 1-9 och 11 §§ samt 30 kap. 1 § aktiebolagslagen tillämpas.
En pensionsstiftelse som avses i 9 a § andra eller tredje  stycket får ta upp eller ta över penninglån endast för att  tillgodose tillfälliga likviditetsbehov, dock under  förutsättning att den samlade upplåningen är av ringa  betydelse med hänsyn till stiftelsens omfattning.
En pensionsstiftelse som avses i 9 a § andra eller tredje  stycket får inte ställa säkerhet för tredje man.
Lag (2019:825)
.
12 §
Pensionsstiftelse äger ej utfästa pension. Sådan utfästelse är ogiltig.
13 §
Pensionsstiftelse äger för arbetsgivarens räkning betala pensionspost eller annat som avses i 14 § endast om det kan antagas, att den berättigade annars ej erhåller betalning av arbetsgivaren utan avsevärt dröjsmål, eller om tillsynsmyndigheten för särskilt fall medger det.
14 §
Arbetsgivaren äger ur pensionsstiftelse gottgöra sig för vad han utgivit såsom
a) pensionspost, avgift för pensionsförsäkring eller annan utgift i samband med pensionering,
b) engångsunderstöd till arbetstagare vid långvarig oförmåga till arbete på grund av sjukdom, lyte eller annat men eller vid avgång ur tjänsten på grund av uppnådd ålder samt engångsunderstöd till efterlevande vid arbetstagarens frånfälle eller utgift för försäkring av sådant understöd.
Dessutom äger arbetsgivaren gottgöra sig för vad som särskilt redovisats under rubriken Avsatt till pensioner till fullgörande av bestämmelse i allmän pensionsplan.
Gottgörelse enligt denna paragraf får ej avse utgift eller redovisning för annan arbetstagare än sådan, som omfattas av stiftelsens ändamål, eller sådan arbetstagares efterlevande.
I fråga om ersättning för värdet av rätt till tjänstepension som överförts till Europeiska gemenskaperna gäller 7 § lagen
(2002:125) om överföring av värdet av pensionsrättigheter till och från Europeiska gemenskaperna.
Lag (2002:126)
.
15 §
Gottgörelse sker ur överskott på kapitalet. Sådant  överskott föreligger när pensionsstiftelses tillgångar,  värderade med tillämpning av 3 kap. 4 § stiftelselagen 
(1994:1220), överstiger den skuld stiftelsen ådragit sig samt  upplupen del av den utfästa pension, som tryggas av  stiftelsen, eller, om stiftelsen tryggar utfästelser enligt  allmän pensionsplan, pensionsreserven enligt denna.
För utgift, som avses i 14 § första stycket a) och som  omfattas av stiftelsens ändamål, äger arbetsgivaren gottgöra  sig ur årets avkastning, även om stiftelsen saknar överskott  på kapitalet.
Gottgörelse får avse löpande utgifter eller utgifter som  arbetsgivaren haft under närmast föregående räkenskapsår.
Beräknar arbetsgivare vid inkomstbeskattningen sin inkomst  enligt bokföringsmässiga grunder, ska gottgörelse avse kostnad  i stället för utgift.
Gottgörelse för avgift till försäkring för allmän  tilläggspension får avse den del av avgiften som kan anses  hänföra sig till lön eller annan ersättning åt person vilken  omfattas av stiftelsens ändamål.
Lag (2024:1111)
.
15 a §
En pensionsstiftelse som avses i 9 a § andra eller  tredje stycket får driva gränsöverskridande verksamhet om  Finansinspektionen godkänner det.
Med gränsöverskridande verksamhet avses tryggande av pensions-
utfästelser där förhållandet mellan arbetsgivaren och berörda  arbetstagare regleras av social- och  arbetsmarknadslagstiftning på tjänstepensionsområdet i ett  annat land inom EES.
Lag (2019:825)
.
15 b §
En pensionsstiftelse ska underrätta Finansinspektionen  om den avser att driva gränsöverskridande verksamhet enligt 
15 a §. Underrättelsen ska innehålla uppgift om
1. arbetsgivarens namn och hemvist,
2. vilket lands social- och arbetsmarknadslagstiftning som  reglerar förhållandet mellan arbetsgivaren och berörda  arbetstagare (värdlandet), och
3. det huvudsakliga innehållet i de överenskommelser som ska  ligga till grund för tryggandet.
Lag (2019:825)
.
15 c §
Finansinspektionen ska, om de förutsättningar som anges  i andra stycket är uppfyllda, inom tre månader från det att en  underrättelse enligt 15 b § tagits emot lämna meddelande om  underrättelsen till den behöriga myndigheten i värdlandet.
Ett meddelande enligt första stycket ska lämnas, om  Finansinspektionen bedömer att
1. pensionsstiftelsens organisation är ändamålsenlig,
2. pensionsstiftelsens finansiella situation är  tillfredsställande med hänsyn till den planerade verksamhetens  art och omfattning, och
3. den som ska leda verksamheten har tillräcklig kompetens och  erfarenhet och i övrigt är lämplig för uppgiften.
Finansinspektionen ska samtidigt som den lämnar meddelandet  enligt första stycket underrätta pensionsstiftelsen om att  meddelandet lämnas.
Om Finansinspektionen, med anledning av ett sådant meddelande  som avses i första stycket, får veta vilka  verksamhetsbestämmelser som är tillämpliga i värdlandet, ska  inspektionen underrätta pensionsstiftelsen om dessa  bestämmelser. Om Finansinspektionen får information om att  bestämmelserna har ändrats, ska inspektionen underrätta  pensionsstiftelsen om ändringarna. Den gränsöverskridande  verksamheten får inledas efter det att stiftelsen tagit emot  underrättelsen från Finansinspektionen, eller i varje fall  sex veckor efter att den behöriga myndigheten i värdlandet  tagit emot inspektionens meddelande enligt första stycket.
Om Finansinspektionen bedömer att det inte finns  förutsättningar för att driva den planerade verksamheten eller  av någon annan anledning inte lämnar ett meddelande enligt  första stycket, ska inspektionen meddela beslut om detta inom  tre månader från det att en underrättelse enligt 15 b § togs  emot.
Lag (2019:825)
.
15 d §
Om något av de förhållanden som angetts i en underrättelse enligt 15 b § skall ändras sedan den gränsöverskridande verksamheten inletts, skall pensionsstiftelsen underrätta Finansinspektionen minst en månad innan ändringen genomförs.
Om Finansinspektionen finner att ändringen inte får göras, skall inspektionen meddela beslut om det inom en månad från det att underrättelsen kom in till inspektionen.
Lag (2005:1124)
.
15 e §
Har upphävts genom
lag (2019:825)
.
16 §
Ledamöter och suppleanter i stiftelses styrelse väljes till lika antal av arbetsgivaren och de arbetstagare som omfattas av stiftelsens ändamål. Val sker för en tid av tre år, om stadgarna icke föreskriver annat.
Tryggar pensionsstiftelse utfästelse om pension till sådan arbetstagare eller efterlevande som avses i 5 § andra stycket andra punkten, utser tillsynsmyndigheten ordförande i styrelsen. I annan stiftelse äger styrelseledamöterna utse ordförande. Valet får falla på ledamot eller utomstående. Kan ledamöterna ej enas om vem som skall vara ordförande, utses denne av tillsynsmyndigheten.
Styrelsen är beslutför, när de vid sammanträde närvarandes antal utgör minst hälften av hela antalet styrelseledamöter. Av ledamöterna skall lika många närvara från vardera sidan. Som styrelsens beslut gäller den mening om vilken de flesta röstande enar sig. Vid lika röstetal förordnar tillsynsmyndigheten på styrelsens begäran utomstående att deltaga i ärendets avgörande.
16 a §
En ledamot eller suppleant i styrelsen för en  pensionsstiftelse som avses i 9 a § andra eller tredje stycket  ska ha de insikter och den erfarenhet som måste krävas för att  delta i ledningen av en sådan pensionsstiftelse och även i  övrigt vara lämplig för uppgiften.
Av 11 § lagen (2014:836) om näringsförbud följer att den som  har näringsförbud inte får vara ledamot eller suppleant i  styrelsen i en pensionsstiftelse.
Lag (2019:825)
.
16 b §
Sådana pensionsstiftelser som avses i 9 a § ska ha ett  företagsstyrningssystem som säkerställer att verksamheten  styrs på ett sunt och ansvarsfullt sätt.
Företagsstyrningssystemet ska vara utformat så att det står i  proportion till verksamhetens art, omfattning och komplexitet.
Lag (2019:825)
.
16 c §
En pensionsstiftelse som avses i 9 a § andra eller  tredje stycket ska ha ett riskhanteringssystem och en  riskhanteringsfunktion.
Riskhanteringssystemet ska omfatta lämpliga processer och  rutiner för att identifiera, hantera och rapportera de  väsentliga riskerna i verksamheten, inklusive delar som  omfattas av uppdragsavtal. Riskhanteringssystemet ska vara  integrerat i stiftelsens organisations- och beslutsstruktur.
Riskhanteringsfunktionen ska på ett objektivt sätt bistå  styrelsen i de uppgifter som utförs inom  riskhanteringssystemet. Funktionen ska regelbundet rapportera  väsentliga resultat och rekommendationer inom sitt ansvars-
område till styrelsen.
Lag (2019:825)
.
16 d §
En pensionsstiftelse som avses i 9 a § andra eller  tredje stycket ska ha ett internkontrollsystem och en  internrevisionsfunktion.
Internkontrollsystemet ska omfatta stiftelsens förvaltning,  redovisning och ramar för internkontrollen, inklusive delar  som omfattas av uppdragsavtal.
Internrevisionsfunktionen ska på ett objektivt sätt utvärdera  lämpligheten och effektiviteten hos internkontrollsystemet och  andra delar av företagsstyrningssystemet. Funktionen ska  regelbundet rapportera väsentliga resultat och  rekommendationer inom sitt ansvarsområde till styrelsen.
Den som utför arbete inom internrevisionsfunktionen får inte  utföra uppgifter i den verksamhet som utvärderas.
Lag (2019:825)
.
16 e §
Den som utför arbete i riskhanteringsfunktionen eller  internrevisionsfunktionen i en pensionsstiftelse som avses i 
9 a § andra eller tredje stycket ska ha de insikter och den  erfarenhet som krävs för att utföra funktionens uppgifter och  i övrigt vara lämplig för uppgiften.
Den som utför arbete i riskhanteringsfunktionen eller  internrevisionsfunktionen ska underrätta Finansinspektionen om  styrelsen inte vidtar lämpliga åtgärder inom skälig tid efter  att den informerats om att det inom funktionen har
1. upptäckts att det finns en betydande risk att  pensionsstiftelsen inte kommer att uppfylla ett väsentligt  krav enligt lag och detta kan få väsentlig påverkan för de  personer som stiftelsen tryggar utfästelser om pension till,  eller
2. konstaterats att det förekommit en väsentlig överträdelse  av lag eller andra bestämmelser som gäller för  pensionsstiftelsens verksamhet.
Lag (2019:825)
.
16 f §
En pensionsstiftelse som avses i 9 a § andra eller  tredje stycket ska upprätta, följa och offentliggöra  placeringsriktlinjer. Dessa ska innehålla principerna för  placering av samtliga tillgångar.
Senast när placeringsriktlinjerna börjar användas, ska de ges  in till Finansinspektionen. Pensionsstiftelsen ska samtidigt  lämna in en redogörelse för de konsekvenser som riktlinjerna  får för stiftelsen och dem som omfattas av stiftelsens  ändamål.
Andra stycket gäller också vid ändring av  placeringsriktlinjerna.
Lag (2019:825)
.
16 g §
En pensionsstiftelse som avses i 9 a § andra eller  tredje stycket ska upprätta och följa riktlinjer för
1. riskhantering,
2. internrevision, och
3. verksamhet som omfattas av uppdragsavtal.
Pensionsstiftelsen ska upprätta och vid behov följa en  beredskapsplan som säkerställer att verksamheten kan bedrivas  kontinuerligt. Stiftelsen ska ha sådana nätverks- och  informationssystem som avses i Europaparlamentets och rådets  förordning (EU) 2022/2554 av den 14 december 2022 om digital  operativ motståndskraft för finanssektorn och om ändring av  förordningarna (EG) nr 1060/2009, (EU) nr 648/2012, (EU) nr 
600/2014, (EU) nr 909/2014 och (EU) 2016/1011.
Pensionsstiftelsen ska upprätta och följa en sund  ersättningspolicy för personer som leder eller övervakar  verksamheten eller på annat sätt kan påverka riskerna i  verksamheten. Stiftelsen ska regelbundet offentliggöra  relevant information om ersättningspolicyn.
Lag (2024:1279)
.
16 h §
De placeringsriktlinjer och styrdokument som avses i 
16 f och 16 g §§ ska antas av styrelsen och ses över vid  behov, dock minst vart tredje år.
Lag (2019:825)
.
16 i §
Regeringen eller den myndighet som regeringen bestämmer  får meddela föreskrifter om
1. vad placeringsriktlinjerna och redogörelsen enligt 16 f §  ska innehålla, och
2. vad de styrdokument som anges i 16 g § första och tredje  styckena ska innehålla.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om  hur information om ersättningspolicyn ska offentliggöras  enligt 16 g §.
Lag (2024:1279)
.
16 j §
En pensionsstiftelse som avses i 9 a § andra eller  tredje stycket ska genomföra och dokumentera en egen  riskbedömning avseende de risker som verksamheten är utsatt  för på kort och lång sikt. Riskbedömningen ska beaktas när  stiftelsen fattar strategiska beslut.
Den egna riskbedömningen ska behandla
1. hur stiftelsen beaktar den egna riskbedömningen i sitt  beslutsfattande,
2. riskhanteringssystemets effektivitet,
3. de operativa riskerna,
4. hur intressekonflikter förebyggs om en arbetsgivare utför  uppgifter åt stiftelsen,
5. risker avseende hållbarhetsfaktorer om dessa beaktas i  stiftelsens investeringsbeslut, och
6. metoden för genomförande av den egna riskbedömningen.
Den egna riskbedömningen ska genomföras vart tredje år eller  utan dröjsmål vid en väsentlig förändring av riskerna.
Lag (2019:825)
.
16 k §
En pensionsstiftelse får uppdra åt någon annan att  utföra visst arbete och vissa funktioner som ingår i  stiftelsens verksamhet för tryggande av tjänstepension 
(uppdragsavtal). Ett sådant uppdrag inskränker inte  stiftelsens ansvar enligt denna lag.
Pensionsstiftelsen ska välja uppdragstagare med omsorg och  löpande följa upp den verksamhet som omfattas av uppdragsavtal  för att säkerställa att verksamheten fungerar  tillfredsställande.
Ett uppdragsavtal ska vara skriftligt och tydligt ange  parternas skyldigheter och rättigheter.
Lag (2019:825)
.
16 l §
En pensionsstiftelse som avses i 9 a § andra eller  tredje stycket får inte ingå ett uppdragsavtal om det kan leda  till att
1. kvaliteten i företagsstyrningssystemet försämras,
2. de operativa riskerna ökar väsentligt,
3. tillsynsmyndighetens eller Finansinspektionens möjligheter  att utöva tillsyn försämras, eller
4. verksamheten inte kan drivas kontinuerligt.
Pensionsstiftelsen ska underrätta Finansinspektionen innan ett  uppdragsavtal börjar gälla. Om det inträffar väsentliga  förändringar som rör den verksamhet som omfattas av avtalet,  ska stiftelsen snarast möjligt anmäla detta till  Finansinspektionen.
Lag (2019:825)
.
17 §
Företrädare för arbetstagarna i pensionsstiftelses styrelse väljs vid sammanträde med arbetstagarna. Tillhör mer än tre fjärdedelar av arbetstagarna samma fackförening eller liknande förening, får denna dock välja företrädarna. Tillhör samma flertal av arbetstagarna två eller flera sådana föreningar, får dessa välja företrädarna. Vid val skall det tillses att olika yrkesgrupper bland arbetstagarna blir företrädda inom styrelsen i lämplig utsträckning.
Styrelsen skall i god tid före utgången av valperioden upplysa arbetsgivaren och arbetstagarna om deras rätt att utse ledamöter samt i förekommande fall utlysa sammanträde.
Lag (1994:1223)
.
17 a §
Bestämmelser om bokföring och annan redovisning för en pensionsstiftelse finns i bokföringslagen (1999:1078) och årsredovisningslagen (1995:1554).
Lag (1999:1085)
.
17 b §
Om stadgarna inte säger något annat, skall arbetsgivaren utse revisor. Tillsynsmyndigheten skall utse särskild revisor, när det finns anledning till det. Revisorns berättelse skall åtfölja styrelsens årsredovisning, som skall sändas till tillsynsmyndigheten inom sex månader efter räkenskapsårets utgång.
Lag (1994:1223)
.
18 §
Ledamot av pensionsstiftelses styrelse och revisor i sådan stiftelse äger uppbära skäligt arvode av stiftelsen för sina uppdrag ävensom ersättning för kostnader och utlägg.
18 a §
Bestämmelserna i 5 kap. 1--3 §§, 4 § första--tredje styckena och 5 § samt 9 kap. 6 § första och andra styckena stiftelselagen
(1994:1220) skall tillämpas även i fråga om pensionsstiftelser. Vad som anges i 5 kap. 1 § stiftelselagen om åsidosättande av föreskrifterna i stiftelseförordnandet eller i stiftelselagen skall därvid i stället avse åsidosättande av de för pensionsstiftelsen gällande föreskrifterna eller av bestämmelserna i denna lag. Vid tillämpning av 5 kap. 4 § stiftelselagen skall med stiftare avses arbetsgivaren.
Lag (1994:1223)
.
19 §
Pensionsstiftelse skall träda i likvidation, om
a) stiftelsens medel under avsevärd tid varit helt otillräckliga för sitt ändamål,
b) stiftelsens medel icke längre kan anses behövliga för sitt ändamål,
c) arbetsgivaren blivit försatt i konkurs,
d) arbetsgivaren upphör med sin näringsverksamhet utan att stiftelsen i samband därmed överföres till annan enligt bestämmelserna i 24 §.
Pensionsstiftelses fordran mot arbetsgivaren är vid likvidation omedelbart förfallen till betalning, om icke tillsynsmyndigheten medger att fordringen får betalas under loppet av viss tid, högst tre år.
20 §
Likvidation ombesörjes av pensionsstiftelsens styrelse, som därvid framlägger förslag till fördelning av stiftelsens medel. Förslaget skall hållas tillgängligt på arbetsplatsen och omedelbart tillställas förening som avses i 17 § första stycket.
Den som har fordran på pension eller annan rätt till ersättning ur stiftelsen äger hos tillsynsmyndigheten anmäla klander mot förslaget till fördelning inom en månad från den dag då förslaget blev tillgängligt på arbetsplatsen. För skada, som tillfogas fordringsägare, ansvarar styrelsens ledamöter efter de grunder som anges i 29 kap. 1, 5 och 6 §§ aktiebolagslagen
(2005:551).
Lag (2005:553)
.
21 §
Sedan medel vid likvidation avsatts för den skuld pensionsstiftelsen själv ådragit sig, betalar stiftelsen förfallna pensionsbelopp.
Återstående medel användes i första hand till inköp av försäkring för arbetstagares och efterlevandes pensionsfordringar eller, om tillsynsmyndigheten medger det, betalning av sådana fordringar. I andra hand användes medlen till understöd åt arbetstagare och efterlevande.
Sådant understöd får ej överstiga skälig pension för arbetstagare med motsvarande antällningstid och anställningsförmåner. Skulle även därefter medel finnas kvar i stiftelsen, användes dessa till välgörande eller annat allmännyttigt ändamål som tillsynsmyndigheten bestämmer.
Förslår stiftelsens medel icke till att infria skuld på grund av pensionsutfästelse som tryggas av stiftelsen, tillämpas vid fördelningen de grunder som gäller om utdelning i konkurs.
22 §
Finns inte längre någon, som omfattas av pensionsstiftelses ändamål, eller överstiger stiftelses kapital väsentligen vad som kan komma att fordras för att tillgodose ändamålet eller förekommer i övrigt särskilda skäl att ändra innehållet i stiftelsens stadgar, får tillsynsmyndigheten på ansökan av stiftelsen besluta om ändring. Beslutet får avse sammanslagning av två eller flera stiftelser.
Lag (2009:246)
.
Upphörande av näringsverksamhet m.m.
23 §
Om en näringsverksamhet går över från en arbetsgivare  till en annan och det då avtalas att ansvaret för en  pensionsutfästelse ska flyttas över på efterträdaren, ska  samtycke till överflyttningen inhämtas från innehavaren av  pensionsfordran. Tillsynsmyndigheten får medge att samtycke  inte behöver inhämtas, om efterträdaren kan anses god för  pensionsutfästelsen. Något samtycke behövs inte vid ombildning  enligt 8 kap. sparbankslagen (1987:619).
Om det i lag eller någon annan författning har meddelats  särskilda bestämmelser om tillvaratagande av en borgenärs rätt  vid fusion, delning eller gränsöverskridande ombildning gäller  dessa i stället för första stycket. En innehavare av en  pensionsfordran behöver dock inte underrättas eller kallas  enligt 23 kap. 19, 22 och 32 §§, 24 kap. 21 och 24 §§ samt 
24 a kap. 21 och 25 §§ aktiebolagslagen (2005:551) eller  enligt 16 kap. 17 och 21 §§ lagen (2018:672) om ekonomiska  föreningar, om tillsynsmyndigheten medger det. Detsamma gäller  i ett ärende om vinstutdelning enligt 20 kap. 30 §, minskning  av aktiekapitalet enligt 20 kap. 23 § eller minskning av  reservfonden enligt 20 kap. 35 § 3 aktiebolagslagen och i ett  ärende om minskning av reservfonden enligt 15 kap. 1 § 2 lagen  om ekonomiska föreningar.
Har ansvaret för en pensionsutfästelse överflyttats, anses  utfästelsen ha samma rättsverkningar som om arbetstagaren  varit anställd hos efterträdaren från dagen för anställningen  hos företrädaren. Efter överflyttningen är företrädaren fri  från ansvar för utfästelsen.
Lag (2022:1652)
.
24 §
Hör pensionsstiftelse till företrädarens näringsverksamhet, avgör tillsynsmyndigheten med beaktande av stiftelsens ändamålsbestämning, om och på vilka villkor stiftelsen skall överföras till efterträdaren.
Har stiftelse överskott på kapitalet, beslutar tillsynsmyndigheten för vilket ändamål detta får användas.
Om särskilda skäl föreligger, äger tillsynsmyndighet förordna att stiftelsen efter överförandet skall avse endast den som innehaft fordran på pension mot företrädaren.
25 §
Upphör arbetsgivare med näringsverksamhet utan att ansvaret för pensionsutfästelse överflyttas på annan, skall han trygga upplupen del av pensionsutfästelsen genom att köpa pensionsförsäkring i den mån den berättigade icke tillgodoses enligt bestämmelsen i 21 § andra stycket.
Detta gäller dock ej, om utfästelsen är kreditförsäkrad eller tillsynsmyndigheten medger undantag.
Pensionsförsäkring, som avses i första stycket, skall tecknas vid ett tillfälle eller, om tillsynsmyndigheten medger det, vid flera tillfällen under viss tidrymd, högst tre år.
Om innehavare av pensionsfordran icke själv för talan om fullgörelse enligt första stycket, får sådan talan föras av fackförening eller annan liknande sammanslutning som kan anses företräda den grupp arbetstagaren tillhör.
26 §
Har innehavare av pensionsfordran, såsom anställd hos arbetsgivare med del i gemensam pensionsstiftelse, tagit tjänst hos annan arbetsgivare med del i samma stiftelse, och har den senare övertagit ansvaret för pensionsfordringen, äger stiftelsen efter medgivande av tillsynsmyndigheten minska företrädarens andel i stiftelsen med upplupen del av fordringen och öka efterträdarens andel med motsvarande belopp.
Beträffande pensionsutfästelsens rättsverkningar äger bestämmelsen i 23 § motsvarande tillämpning.
Åtgärd enligt första stycket får medges endast om deras intressen ej eftersättas, vilkas pensionsfordringar den gemensamma stiftelsen har till uppgift att trygga.
Personalstiftelse
27 §
Med personalstiftelse avses en av arbetsgivare grundad stiftelse med ändamål att främja sådan välfärd åt arbetstagare eller arbetagares efterlevande som ej avser pension, avlöning eller annan förmån vilken arbetsgivaren är skyldig att utge till enskild arbetstagare.
Arbetsgivaren äger i stiftelseurkunden förordna, att stiftelse skall omfatta endast viss grupp av arbetstagare eller efterlevande.
En personalstiftelse skall ha ett namn. Namnet skall innehålla ordet personalstiftelse.
Lag (1994:1223)
.
28 §
Personalstiftelse får ej inneha fordran mot arbetsgivaren. Avtal i strid härmed är ogiltigt. I fråga om stiftelses rätt att inneha annan tillgång äger bestämmelserna i 11 § motsvarande tillämpning.
29 §
Arbetsgivare äger för varje räkenskapsår ur personalstiftelse gottgöra sig för utgifter som han haft inom ramen för stiftelsens ändamål.
Finns ytterligare medel tillgängliga, förfogar stiftelsen över dessa i den mån stiftelsens styrelse efter samråd med arbetsgivaren prövar medlen icke vara erforderliga för utgivande av gottgörelse under de närmaste tre åren.
Stiftelse äger vägra gottgörelse, om stiftelsen skulle nödgas avstå fast egendom som nyttjas till personalens välfärd. Stiftelsen är icke heller skyldig att för gottgörelse avstå från medel som fordras för underhåll och skötsel av sådan egendom.
30 §
Bestämmelserna i 10 a § första stycket, 15 § tredje och  fjärde styckena, 16, 17-20, 22 och 24 §§ gäller för  personalstiftelser.
Sedan medel vid en stiftelses likvidation avsatts för den  skuld stiftelsen själv kan ha ådragit sig, ska återstående  medel användas till att främja välfärd för dem som omfattas av  stiftelsens ändamål.
Lag (2019:825)
.
Tillsyn
31 §
En pensions- eller personalstiftelse står under tillsyn  av den länsstyrelse som är tillsynsmyndighet i det län där  arbetsgivaren har sin hemvist.
Regeringen kan med stöd av 8 kap. 7 § regeringsformen meddela  föreskrifter om vilken länsstyrelse som är tillsynsmyndighet i  ett län.
Lag (2020:394)
.
31 a §
Styrelsen för en pensions- eller personalstiftelse ska  anmäla stiftelsen för tillsyn. En pensionsstiftelse ska  anmälas för tillsyn genast efter det att styrelsen har tagit  emot sitt uppdrag. En personalstiftelse ska anmälas för  tillsyn senast sex månader efter det att styrelsen har tagit  emot sitt uppdrag.
Lag (2020:394)
.
31 b §
En anmälan enligt 31 a § ska innehålla uppgifter om  stiftelsens postadress och telefonnummer samt om  styrelseledamöternas namn, personnummer, bostadsadress,  postadress och telefonnummer. Tillsammans med anmälan ska det  lämnas en bestyrkt kopia av de handlingar som arbetsgivaren  har upprättat avseende stiftelsen samt, om möjligt, uppgifter  om storleken och arten av stiftelsens förmögenhet.
En anmälan från en pensionsstiftelse ska även innehålla  uppgifter om det antal personer som stiftelsen tryggar  utfästelser om pension till och för vilka avsättningar har  gjorts till stiftelsen.
När en ändring har inträtt i något förhållande som anges i  första stycket och som tidigare har anmälts, ska detta genast  anmälas till tillsynsmyndigheten.
Lag (2020:394)
.
31 c §
När en pensionsstiftelses verksamhet når den omfattning  som anges i 9 a § första eller andra stycket, ska dess  styrelse genast göra en anmälan till tillsynsmyndigheten.  Detsamma gäller när stiftelsens verksamhet inte längre har den  omfattning som anges i 9 a § första stycket.
Styrelsen för en pensionsstiftelse ska också genast göra en  anmälan till tillsynsmyndigheten när stiftelsen har beslutat  att tillämpa de bestämmelser som anges i 9 a § första och  andra styckena.
Lag (2020:394)
.
31 d §
Efter ansökan från en pensionsstiftelse vars verksamhet  inte längre har den omfattning som anges i 9 a § andra stycket  får Finansinspektionen, om det finns särskilda skäl, besluta  att pensionsstiftelsen inte längre ska tillämpa de  bestämmelser som gäller enligt 9 a § andra stycket.
Efter ansökan från en pensionsstiftelse som i enlighet med 
31 c § andra stycket har anmält att den beslutat att tillämpa  de bestämmelser som gäller enligt 9 a § första och andra  styckena får Finansinspektionen, om det finns särskilda skäl,  besluta att pensionsstiftelsen inte längre är skyldig att  tillämpa de bestämmelserna på grund av sin anmälan.
Lag (2020:394)
.
32 §
Tillsynsmyndigheten skall ingripa, om det kan antas att en pensions- eller personalstiftelse inte förvaltas i enlighet med de för stiftelsen gällande föreskrifterna eller denna lag.
Tillsynsmyndigheten skall ge stiftelserna råd och upplysningar.
Vid tillsynen över pensions- och personalstiftelser tillämpas i övrigt bestämmelserna i 9 kap. 4 och 5 §§, 6 § tredje stycket samt 7 § stiftelselagen (1994:1220).
För tillsynen över förvaltningen av vissa pensionsstiftelser gäller särskilda bestämmelser i 34 och 35 §§.
Lag (2005:1124)
.
33 §
I fråga om överklagande av beslut av tillsynsmyndigheten enligt denna lag tillämpas 9 kap. 11 §
första-tredje och femte styckena stiftelselagen (1994:1220).
Skatteverkets beslut enligt 11 § tredje stycket får överklagas hos allmän förvaltningsdomstol. Prövningstillstånd krävs vid överklagande till kammarrätten.
Lag (2009:246)
.
34 §
Finansinspektionen ska utöva tillsyn över att en  pensionsstiftelse förvaltas i enlighet med 10 a § första  stycket andra meningen och andra stycket, 10 b-10 l och 
10 n §§, 11 § fjärde och femte styckena, 15 a-15 d och 16 a-
16 l §§ samt i enlighet med föreskrifter som meddelats med  stöd av någon av dessa bestämmelser.
Finansinspektionen ska också utöva tillsyn över att en  pensionsstiftelse som avses i 9 a § andra eller tredje stycket  följer
1. artikel 5 i Europaparlamentets och rådets förordning (EU) 
2017/2402 av den 12 december 2017 om ett allmänt ramverk för  värdepapperisering och om inrättande av ett särskilt ramverk  för enkel, transparent och standardiserad värdepapperisering  samt om ändring av direktiven 2009/65/EG, 2009/138/EG och 
2011/61/EU och förordningarna (EG) nr 1060/2009 och (EU)  nr 648/2012, och
2. Europaparlamentets och rådets förordning (EU) 2019/2088 av  den 27 november 2019 om hållbarhetsrelaterade upplysningar som  ska lämnas inom den finansiella tjänstesektorn.
Finansinspektionen ska i sin tillsynsverksamhet samarbeta och  utbyta information med motsvarande utländska  tillsynsmyndigheter, Europeiska kommissionen och Europeiska  försäkrings- och tjänstepensionsmyndigheten i den utsträckning  som följer av Sveriges medlemskap i Europeiska unionen.
Lag (2021:103)
.
34 a §
Finansinspektionens tillsyn över en pensionsstiftelse  som avses i 9 a § andra stycket ska även omfatta lämpligheten  i
1. stiftelsens kreditvärderingsförfaranden, och
2. stiftelsens användning av hänvisningar i  placeringsriktlinjerna till kreditbetyg som har utfärdats av  ett kreditvärderingsinstitut.
Finansinspektionen ska utöva tillsyn enligt första stycket  också över en stiftelse som med stöd av 9 a § tredje stycket  beslutat att tillämpa de bestämmelser som anges i 9 a § första  och andra styckena.
Lag (2019:825)
.
35 §
Finansinspektionen får meddela de anmärkningar i fråga om  en pensionsstiftelses förvaltning som inspektionen anser  behövs.
Finansinspektionen ska förelägga pensionsstiftelsen eller  styrelsen att vidta rättelse, om inspektionen bedömer att
1. avvikelse skett från någon av de bestämmelser som anges i 
34 § första eller andra stycket,
2. placeringsriktlinjerna inte längre är tillfredsställande  med hänsyn till omfattningen och beskaffenheten av stiftelsens  förvaltning,
3. stiftelsen använder olämpliga kreditvärderingsförfaranden  eller hänvisningar i placeringsriktlinjerna till kreditbetyg  som har utfärdats av ett kreditvärderingsinstitut, eller
4. styrdokumenten eller den egna riskbedömningen inte är  tillfredsställande med hänsyn till omfattningen och  beskaffenheten av stiftelsens förvaltning.
Om Finansinspektionen bedömer att en stiftelse förvaltar medel  som avsatts till stiftelsen för personer som den tryggar  utfästelser om pension till på ett sådant sätt som innebär att  dessa personers intressen hotas, får inspektionen besluta om  att utse en särskild företrädare att sköta hela eller delar av  driften av stiftelsen.
Finansinspektionen får även begränsa pensionsstiftelsens  förfoganderätt eller förbjuda stiftelsen att förfoga över sina  tillgångar i Sverige, om det bedöms vara nödvändigt för att  skydda de personer som anges i tredje stycket.  Finansinspektionen får besluta hur pensionsstiftelsen ska  förvaltas efter ett sådant beslut.
I fråga om styrelsens skyldighet att lämna upplysningar och  hålla tillgångar och handlingar tillgängliga för granskning  och beträffande tillsynen i övrigt ska 14 kap. 5 och 6 §§, 7 § 
1 och 17 § samt 15 kap. 1 § andra stycket, 15 och 25 §§ lagen 
(2019:742) om tjänstepensionsföretag och 17 kap. 13 § första  stycket första meningen och andra stycket  försäkringsrörelselagen (2010:2043) gälla för  pensionsstiftelser. Vid tillämpningen av bestämmelserna ska  det som sägs om tjänstepensionsföretag och försäkringsföretag  i stället gälla pensionsstiftelser.
Lag (2020:394)
.
Registrering m.m.
36 §
Tillsynsmyndigheten ska föra ett register över stiftelser  som anmälts för tillsyn enligt 31 a §.
Tillsynsmyndigheten ska underrätta Finansinspektionen om en  anmälan från en pensionsstiftelse enligt 31 a eller 31 c §.  Finansinspektionen ska underrätta tillsynsmyndigheten om en  ansökan enligt 31 d § och om det beslut som inspektionen  fattar med anledning av en sådan ansökan.
Lag (2023:109)
.
37 §
Regeringen eller den myndighet som regeringen bestämmer  får meddela föreskrifter om avgifter för tillsyn och  registrering enligt denna lag.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om ingivning av anmälningar i  registreringsärenden.
Lag (2020:394)
.
38 §
Regeringen eller den myndighet som regeringen bestämmer  får meddela föreskrifter om vilka upplysningar styrelsen i en  pensionsstiftelse ska lämna till Finansinspektionen enligt 
14 kap. 5 § lagen (2019:742) om tjänstepensionsföretag och när  de ska lämnas.
Regeringen får meddela föreskrifter om sådana avgifter för  pensionsstiftelser som ska bidra till att täcka kostnaderna  för Finansinspektionens verksamhet enligt 14 kap. 17 § lagen  om tjänstepensionsföretag.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om  hur upplysningar ska lämnas av styrelsen för en  pensionsstiftelse enligt 14 kap. 5 § lagen om  tjänstepensionsföretag.
Lag (2020:394)
.
39 §
Finansinspektionens beslut enligt denna lag får  överklagas till allmän förvaltningsdomstol.
Prövningstillstånd krävs vid överklagande till  kammarrätten.
Inspektionen får bestämma att ett beslut om  föreläggande eller om förvaltning enligt 35 § fjärde stycket  ska gälla omedelbart.
Lag (2020:394)
.
Övergångsbestämmelser
1987:624
Denna lag träder i kraft den 1 juli 1987.
Vad som i 23 § andra stycket sägs om fusion enligt 12 kap. 6 § lagen
(1987:667) om ekonomiska föreningar tillämpas först efter utgången av år 1987.
1990:356
Denna lag träder i kraft den 30 juni 1990 och tillämpas från och med den 1 januari 1991.
1994:1223
1. Denna lag träder i kraft den 1 januari 1996.
2. De nya bestämmelserna i 17 a § skall tillämpas första gången från och med det räkenskapsår som börjar löpa närmast efter utgången av år 1995. Detta räkenskapsår skall kortas av om det behövs för att stiftelsen skall få ett räkenskapsår som stämmer överens med de nya bestämmelserna.
3. I fråga om skyldighet för styrelseledamot att utge skadestånd på grund av handling eller underlåtenhet som ligger i tiden före ikraftträdandet tillämpas 6 § lagen (1929:116) om tillsyn över stiftelser.
4. En pensions- eller personalstiftelse skall fullgöra sin skyldighet enligt 14 § lagen (1929:116) om tillsyn över stiftelser i fråga om det räkenskapsår som avslutas vid eller närmast efter utgången av år 1995.
1995:1619
1. Denna lag träder i kraft den 1 januari 1996.
2. De nya bestämmelserna skall, såvitt gäller arbetsgivare som omfattas av lagen (1995:1559) om årsredovisning i kreditinstitut och värdepappersbolag och lagen (1995:1560) om årsredovisning i försäkringsföretag, tillämpas första gången i fråga om det räkenskapsår som inleds närmast efter den 31 december 1995.
Beträffande arbetsgivare, som omfattas av årsredovisningslagen
(1995:1554) skall de nya bestämmelserna tillämpas första gången i fråga om det räkenskapsår som inleds närmast efter den 31 december 1996.
3. I samband med att de nya bestämmelserna börjar tillämpas skall vad som har avsatts till posten Avsatt till pensioner omföras till en sådan delpost som avses i 8 a §.
1995:1689
Denna lag träder i kraft den 1 maj 1996 men tillämpas inte i de fall där det första beslutet i ärendet fattats dessförinnan.
1998:307
1. Denna lag träder i kraft den 1 juli 1998.
2. En stiftelse som vid lagens ikraftträdande redan är registrerad skall senast den 31 december 1998 anmäla sådana uppgifter om personummer som anges i 31 § i dess nya lydelse.
1999:1085
Denna lag träder i kraft den 1 januari 2000 och tillämpas första gången för det räkenskapsår som inleds närmast efter den 31 december 1999.
1999:1239
Denna lag träder i kraft den 1 januari 2000. Äldre bestämmelser gäller fortfarande i fråga om lån och ställande av säkerhet som avser tid före ikraftträdandet.
2003:680
Denna lag träder i kraft den 1 januari 2004. Äldre föreskrifter i 33 § gäller fortfarande för överklagande av beslut som har meddelats före ikraftträdandet.
2005:1124
1. Denna lag träder i kraft den 1 januari 2006.
2. En pensionsstiftelse som avses i 9 a § första stycket och som finns vid ikraftträdandet skall senast den 31 januari 2006 anmälas för tillsyn till tillsynsmyndigheten.
Tillsynsmyndigheten skall underrätta Finansinspektionen om en sådan anmälan.
2008:2
Denna lag träder i kraft den 15 februari 2008. Äldre bestämmelser om förtecknande av och kallelse på innehavare av pensionsfordringar gäller dock vid fusioner där fusionsplan eller fusionsavtal har upprättats före ikraftträdandet.
2009:246
1. Denna lag träder i kraft den 1 januari 2010.
2. Äldre bestämmelser gäller i fråga om överklagande av tillsynsmyndighetens beslut enligt 22 § första stycket, om beslutet har meddelats före ikraftträdandet.
3. Ett ärende som tillsynsmyndigheten med stöd av 22 § andra stycket har underställt regeringen före ikraftträdandet och som vid ikraftträdandet ännu inte har avgjorts handläggs enligt äldre bestämmelser.
2013:83
1. Denna lag träder i kraft den 1 juli 2013.
2. Äldre föreskrifter gäller för beslut som har meddelats före ikraftträdandet.
2019:285
1. Denna lag träder i kraft den 10 juni 2019.
2. En årlig redogörelse enligt 10 f § ska hållas tillgänglig  första gången 2020.
2019:1216
1. Denna lag träder i kraft den 1 februari 2020.
2. Äldre föreskrifter gäller för överträdelser som har ägt rum  före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.