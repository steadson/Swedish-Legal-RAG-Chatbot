Title: Lag (2009:1289) om prissättningsbesked vid internationella transaktioner
SFS Number: Svensk författningssamling 2009:1289
URL: https://www.riksdagen.se/sv/dokument-och-lagar/dokument/svensk-forfattningssamling/lag-20091289-om-prissattningsbesked-vid_sfs-2009-1289/
Source Link: http://rkrattsbaser.gov.se/sfst?bet=2009:1289
Amendment Register Link: http://rkrattsbaser.gov.se/sfsr?bet=2009:1289
Ministry/Authority: Finansdepartementet S3
Issued: 2009-11-26
Metadata: {"Utfärdad": "2009-11-26", "Ändrad": "t.o.m. SFS 2018:837"}

==================================================

Lag (2009:1289) om prissättningsbesked vid internationella transaktioner
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:1289
Departement/myndighet
:   
Finansdepartementet S3
Utfärdad
:   
2009-11-26
Ändrad
:   
t.o.m. SFS 2018:837
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag gäller besked om framtida prissättning av internationella transaktioner mellan parter som är i ekonomisk intressegemenskap (prissättningsbesked).
Ett prissättningsbesked är tillämpligt när statlig och kommunal inkomstskatt ska bestämmas.
Definitioner m.m.
2 §
Termer och uttryck som används i denna lag har samma betydelse och tillämpningsområde som i inkomstskattelagen
(1999:1229), om inget annat anges.
De termer och uttryck som används omfattar också motsvarande utländska företeelser om det inte anges eller framgår av sammanhanget att bara svenska företeelser avses.
3 §
Vid tillämpningen av denna lag kan ett fast driftställe som en näringsidkare har i en annan stat än den där näringsidkaren hör hemma, anses vara en sådan part som avses i 1 §.
4 §
Ekonomisk intressegemenskap anses föreligga om
1. en näringsidkare, direkt eller indirekt, deltar i ledningen eller övervakningen av en annan näringsidkares företag eller äger del i detta företags kapital, eller
2. samma personer, direkt eller indirekt, deltar i ledningen eller övervakningen av de båda företagen eller äger del i dessa företags kapital.
5 §
Med stat avses även annan jurisdiktion som Sverige har ingått skatteavtal med.
6 §
Denna lag ska tillämpas på motsvarande sätt i ett ärende där en ömsesidig överenskommelse om prissättning av internationella transaktioner kan ingås enligt det avtal som avses i lagen (2004:982) om avtal mellan Sveriges Exportråd och Taipeis delegation i Sverige beträffande skatter på inkomst.
Behörig myndighet
7 §
Skatteverket lämnar prissättningsbesked och fattar övriga beslut enligt denna lag.
Ansökan om prissättningsbesked
8 §
Näringsidkare som är eller kan förväntas bli skattskyldig enligt inkomstskattelagen (1999:1229) och som omfattas av ett tillämpligt skatteavtal får ansöka om ett prissättningsbesked.
Första stycket gäller även handelsbolag och andra delägarbeskattade juridiska personer om någon av delägarna är eller kan förväntas bli skattskyldig enligt inkomstskattelagen och omfattas av ett tillämpligt skatteavtal.
9 §
Näringsidkare som innan en ansökan ges in vill diskutera förutsättningarna för ett prissättningsbesked och vad ansökan om prissättningsbesked bör innehålla, ska ges tillfälle till ett förmöte om inte särskilda skäl talar emot det.
10 §
En ansökan om prissättningsbesked ska vara skriftlig och ska ges in till Skatteverket.
11 §
En ansökan om prissättningsbesked ska innehålla de uppgifter som behövs för att ett prissättningsbesked ska kunna lämnas.
Regeringen eller den myndighet som regeringen bestämmer meddelar närmare föreskrifter om vilka uppgifter som ska ingå i en ansökan.
Förutsättningar för prissättningsbesked
12 §
Prissättningsbesked får lämnas om
1. ansökan om prissättningsbesked inte avser en fråga av enkel beskaffenhet eller transaktioner av mindre omfattning,
2. de transaktioner som omfattas av ansökan kan bedömas fristående från andra transaktioner som inte omfattas av ansökan,
3. näringsidkaren lämnar de uppgifter som behövs för att en ömsesidig överenskommelse ska kunna ingås och ett riktigt prissättningsbesked ska kunna lämnas,
4. information som behövs för att en ömsesidig överenskommelse ska kunna ingås och dess tillämpning kontrolleras, kan erhållas från de stater som ska omfattas av den ömsesidiga överenskommelsen, och
5. den i ansökan valda prissättningsmetoden, efter eventuella justeringar, bedöms kunna ge ett pris som motsvarar vad sinsemellan oberoende parter skulle ha tillämpat.
13 §
Prissättningsbesked får lämnas bara om
1. en ömsesidig överenskommelse om prissättning av internationella transaktioner har ingåtts med en stat som anges i ansökan om prissättningsbesked och som Sverige har ingått skatteavtal med, och
2. den ömsesidiga överenskommelsen överensstämmer med ansökan om prissättningsbesked eller har godtagits av näringsidkaren.
Prissättningsbeskedet
14 §
I ett prissättningsbesked anges hur den framtida prissättningen av vissa internationella transaktioner ska ske samt de antaganden, villkor och övriga förutsättningar som ska gälla för beskedets tillämplighet och giltighet.
Prissättningsbeskedet ska stämma överens med den ömsesidiga överenskommelse som avses i 13 §.
15 §
Giltighetstiden för ett prissättningsbesked ska bestämmas till mellan tre och fem beskattningsår om det inte finns särskilda skäl att bestämma giltighetstiden till längre eller kortare tid.
16 §
Ett prissättningsbesked är bindande för Skatteverket avseende prissättningen av de transaktioner som omfattas av beskedet och i förhållande till den som beskedet avser, om inte annat följer av 18 eller 19 §.
Om prissättningsbeskedet avser ett handelsbolag eller en annan delägarbeskattad juridisk person som tillämpar beskedet, gäller första stycket i förhållande till dess delägare.
Underrättelse
17 §
Näringsidkaren ska utan oskäligt dröjsmål underrätta Skatteverket, om
1. sådan omständighet som medför eller kan medföra att de antaganden, villkor och övriga förutsättningar som har angetts i prissättningsbeskedet inte uppfylls, eller
2. prissättningsbeskedet inte tillämpas.
Beslut om ändring eller återkallelse av prissättningsbesked
18 §
Skatteverket får ändra ett prissättningsbesked, om näringsidkaren begär det eller om
1. något av de antaganden och villkor eller någon av de övriga förutsättningar som har angetts i beskedet i något väsentligt avseende inte uppfylls, eller
2. en författningsändring i något väsentligt avseende påverkar en fråga som beskedet avser.
En ändring enligt första stycket får bara göras om sådana förutsättningar som avses i 12 och 13 §§ är uppfyllda och näringsidkaren godtar ändringen.
19 §
Skatteverket får återkalla ett prissättningsbesked helt eller delvis om
1. den ömsesidiga överenskommelsen som ligger till grund för beskedet helt eller delvis har upphört att gälla,
2. näringsidkaren har underrättat Skatteverket enligt 17 § 2 om att beskedet inte tillämpas,
3. näringsidkaren har lämnat uppgift om att beskedet inte har tillämpats enligt 31 kap. 34 § eller 33 kap. 6 §
skatteförfarandelagen (2011:1244), eller
4. näringsidkaren eller delägarna i ett handelsbolag eller i en annan delägarbeskattad juridisk person har begärt omprövning av eller överklagat ett beslut om slutlig skatt enligt 66 eller 67 kap. skatteförfarandelagen och har begärt att prissättningsbeskedet inte ska tillämpas på den fråga som begäran om omprövning eller överklagandet avser.
Lag (2011:1433)
.
Utredning
20 §
Näringsidkaren får uppmanas att inom viss tid komma in med de ytterligare uppgifter som behövs när ett ärende om prissättningsbesked ska prövas.
21 §
Skatteverket får komma överens med näringsidkaren om när, hur och i vilken omfattning en kontroll av uppgifterna i ett ärende om prissättningsbesked kan ske.
Tillfälle att yttra sig
22 § Näringsidkaren ska ges tillfälle att yttra sig innan  ärendet avgörs, om det inte är onödigt.
I fråga om näringsidkarens rätt att få del av uppgifter som  har tillförts ärendet genom någon annan än näringsidkaren  själv och att få tillfälle att yttra sig över dem tillämpas 
25 § förvaltningslagen (2017:900).
Lag (2018:837)
.
Ansökningsavgift
23 §
Skatteverket ska i samband med att en ansökan om prissättningsbesked kommer in ta ut en avgift av näringsidkaren för den prövning som ansökan kan föranleda.
24 §
Skatteverket får i ett enskilt fall besluta om befrielse från hela eller en del av avgiften, om det finns särskilda skäl för det.
Överklagande
25 §
Prissättningsbesked och övriga beslut enligt denna lag får inte överklagas.
Övergångsbestämmelser
2009:1289
1. Denna lag träder i kraft den 1 januari 2010 och tillämpas på ärenden som kommer in efter ikraftträdandet.
2. Ärenden som har inletts hos regeringen före ikraftträdandet men inte avgjorts, får överlämnas till Skatteverket för fortsatt handläggning enligt denna lag.
2011:1433
1. Denna lag träder i kraft den 1 januari 2012.
2. Lagen tillämpas på beskattningsår som börjar efter den 31 januari 2012. Lagen tillämpas även på förlängda räkenskapsår som avslutas efter utgången av 2012 och på förkortade räkenskapsår som både påbörjas och avslutas under 2012.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.