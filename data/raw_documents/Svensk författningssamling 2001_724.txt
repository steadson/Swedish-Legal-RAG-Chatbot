Title: Viltskadeförordning (2001:724)
SFS Number: Svensk författningssamling 2001:724
URL: https://www.riksdagen.se/sv/dokument-och-lagar/dokument/svensk-forfattningssamling/viltskadeforordning-2001724_sfs-2001-724/
Source Link: http://rkrattsbaser.gov.se/sfst?bet=2001:724
Amendment Register Link: http://rkrattsbaser.gov.se/sfsr?bet=2001:724
Ministry/Authority: Landsbygds- och infrastrukturdepartementet RSL
Issued: 2001-09-13
Metadata: {"Utfärdad": "2001-09-13", "Ändrad": "t.o.m. SFS 2024:671"}

==================================================

Viltskadeförordning (2001:724)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2001:724
Departement/myndighet
:   
Landsbygds- och infrastrukturdepartementet RSL
Utfärdad
:   
2001-09-13
Ändrad
:   
t.o.m. SFS 2024:671
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmän bestämmelse
1 §
I mån av tillgång på medel lämnas bidrag av statsmedel för åtgärder för att förebygga skada av vilt och för att ersätta skada av vilt i enlighet med bestämmelserna i denna förordning.
Bidrag till förebyggande åtgärder och ersättning för skada på ren
2 §
Bidrag enligt 3 § och ersättning enligt 4 § lämnas till åtgärder och för skador inom en samebys betesområde i Sverige och inom de områden i Norge som disponeras av svenska samebyar med stöd av konventionen den 9 februari 1972 mellan Sverige och Norge om renbetning.
3 §
Sametinget får till en sameby lämna bidrag till åtgärder för att förebygga att varg, björn, järv, lo eller kungsörn orsakar skador på renar. Bidrag får lämnas endast efter ansökan och för åtgärder som normalt inte ingår i renskötseln. Förordning (2013:1098).
4 §
Sametinget lämnar ersättning för skador på ren som orsakas av varg, björn, järv, lo eller kungsörn. Ersättningen skall utan ansökan betalas ut till en sameby utom i de fall som avses i 10 §.
5 §
Ersättning för skador som orsakas av varg, järv och lo lämnas på grundval av antalet föryngringar eller regelbunden eller tillfällig förekomst av respektive rovdjursart inom samebyns betesområde. Ersättning för skador som orsakas av björn och kungsörn lämnas om arterna förekommer inom en samebys betesområde.
6 §
Efter förslag av Sametinget beslutar regeringen med vilket  belopp ersättning ska lämnas till samebyarna för
1. varje föryngring av varg, järv och lo inom en samebys  betesområde, och
2. regelbunden eller tillfällig förekomst av varg, järv och  lo. Förordning (2024:671).
7 §
Ersättningsbeloppen enligt 6 § för skador som varg, järv  och lo orsakar på renar beräknas med ledning av
1. medelslaktvärdet på en ren med tillägg för honrenarnas  produktions-värde,
2. uppskattningar av hur många renar som dödas av respektive  rovdjursart,
3. uppskattningar av i vilken utsträckning kalvar respektive  vuxna renar dödas av respektive rovdjursart, och
4. det merarbete som angrepp av respektive rovdjursart  orsakar. Förordning (2024:671).
8 §
Efter förslag av Sametinget beslutar regeringen med vilket  totalt belopp ersättning ska lämnas till samebyarna för skador  som björn och kungsörn orsakar på renar.
Regeringen kan, efter förslag av Sametinget, besluta att en  viss andel av det totala beloppet ska lämnas till samebyar där  förekomsten av björn är särskilt stor. Förordning (2024:671).
8 a §
Det totala ersättningsbeloppet för skador som björn och  kungsörn orsakar på renar beräknas med ledning av  förhållandena i 7 §. Förordning (2024:671).
8 b §
Sametinget fördelar ersättningen enligt 8 § mellan de  ersättningsberättigade samebyarna i förhållande till  betesområdenas areal.
Om regeringen beslutat att en andel av ersättningen ska lämnas  till samebyar där förekomsten av björn är särskilt stor,  fördelar Sametinget den delen mellan berörda samebyar i  förhållande till uppskattat antal björnar, eller till  uppskattad täthet av björn, inom betesområdena.
Förordning (2024:671).
9 §
Sametingets beslut om ersättning till en sameby ska grunda sig på resultatet av undersökningarna enligt 8 § andra stycket förordningen (2009:1263) om förvaltning av björn, varg, järv, lo och kungsörn.
Förekomst av varg, björn, järv, lo eller kungsörn som inte konstaterats av länsstyrelsen ger rätt till ersättning endast om det finns särskilda skäl och förekomsten kan anses styrkt.
Innan ersättning lämnas i sådana fall ska länsstyrelsen ges tillfälle att yttra sig. Förordning (2009:1264).
10 §
Om ett eller flera rovdjur av samma art under en begränsad tidsperiod och inom ett begränsat område dödar eller skadar ett stort antal renar lämnar Sametinget efter ansökan ersättning för skadorna till ägaren av de dödade renarna. Ersättningen beräknas utifrån renarnas slaktvärde med tillägg för honrenarnas produktionsvärde. Ersättning får också lämnas för det merarbete som kan styrkas.
Ersättningen får lämnas endast om skadorna har besiktats av länsstyrelsen.
Stöd för att förebygga och ersätta skada av vilt på annat än  ren
11 §
Stöd får lämnas för åtgärder för att förebygga skada av  vilt på annat än ren, fisk och fiskeredskap.
Stöd till företag får endast lämnas i enlighet med de villkor  som anges i kapitel I och artikel 14 i kommissionens  förordning (EU) 2022/2472 av den 14 december 2022 genom vilken  vissa kategorier av stöd inom jordbruks- och skogsbrukssektorn  och i landsbygdsområden förklaras förenliga med den inre  marknaden enligt artiklarna 107 och 108 i fördraget om  Europeiska unionens funktionssätt (EUT L 327, 21.12.2022, s. 
1). Förordning (2023:606).
11 a §
Stöd får lämnas för att ersätta skada av vilt på annat  än ren, fisk och fiskeredskap, om det är uppenbart oskäligt  att den skadelidande själv ska svara för de kostnader som  skadan medför.
Stöd till företag får endast lämnas i enlighet med de villkor  som anges i kapitel I och artikel 29 i förordning (EU) 
2022/2472. Förordning (2023:606).
11 b §
Stöd får lämnas för att ersätta skada av vilt på fisk  och fiskeredskap.
Stödet får endast lämnas i enlighet med de villkor som anges i  kapitel I och artikel 53 i kommissionens förordning (EU) 
2022/2473 av den 14 december 2022 genom vilken vissa  kategorier av stöd till företag som är verksamma inom  produktion, beredning och saluföring av fiskeri- och  vattenbruksprodukter förklaras förenliga med den inre  marknaden enligt artiklarna 107 och 108 i fördraget om  Europeiska unionens funktionssätt (EUT L 327, 21.12.2022,  s. 82). Förordning (2023:386).
11 c §
Stöd enligt 11-11 b §§ får inte lämnas till företag som  är föremål för ett betalningskrav på grund av ett tidigare  beslut av Europeiska kommissionen om att ett stöd är olagligt  och oförenligt med den inre marknaden. Förordning (2023:386).
11 d §
Om uppgifter om stöd enligt 11-11 b §§ ska  offentliggöras enligt artikel 9 i förordning (EU) 2022/2472  eller förordning (EU) 2022/2473, får stöd endast beviljas om  den sökande samtycker till offentliggörandet.  Förordning (2023:386).
11 e §
Stöd enligt 11-11 b §§ lämnas av länsstyrelsen.
Vid prövningen enligt 11 och 11 a §§ ska det särskilt beaktas  om viltet får jagas, skadans omfattning samt möjligheten att  genomföra en effektiv skyddsjakt eller andra skadeförebyggande  åtgärder.
Länsstyrelsen ska i beslut om stöd enligt 11-11 b §§ ange de  villkor som ska gälla för stödet. Förordning (2023:386).
Ersättning för angrepp av björn på människa
12 §
Länsstyrelsen får efter ansökan lämna ersättning om en person dödats eller skadats av björn, om det är uppenbart oskäligt att den skadelidande själv skall svara för de kostnader som skadan föranleder.
Återbetalning och återkrav
12 a §
En mottagare av stöd enligt 11-11 b §§ är  återbetalningsskyldig om
1. den som har ansökt om eller beviljats stöd genom att lämna  oriktiga uppgifter har orsakat att stödet beviljats felaktigt  eller med ett för högt belopp,
2. stödet av något annat skäl har beviljats felaktigt eller  med ett för högt belopp och mottagaren borde ha insett detta,  eller
3. ett villkor för stödet inte har följts.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att beslut om återkrav har fattats och efter  en räntesats som vid varje tidpunkt överstiger statens  utlåningsränta med två procentenheter. Förordning (2023:386).
12 b §
Om en stödmottagare är återbetalningsskyldig enligt 
12 a § ska länsstyrelsen besluta att helt eller delvis kräva  tillbaka stödet tillsammans med ränta. Kravet eller räntan får  helt eller delvis sättas ned om det finns särskilda skäl.
Förordning (2023:386).
Offentliggörande, rapportering och registerföring
12 c §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler. Förordning (2023:386).
Bemyndiganden
13 §
Naturvårdsverket får meddela föreskrifter om bidrag och  ersättning som avser annan skada av vilt än skada på fisk och  fiskeredskap.
Havs- och vattenmyndigheten får meddela föreskrifter om  ersättning för skada av vilt på fisk och fiskeredskap.
Sametinget får meddela föreskrifter om bidrag och ersättning  som avser skada av vilt när det gäller rennäringen.
Förordning (2015:841).
Överklagande
14 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  Sametingets beslut enligt denna förordning och länsstyrelsens  beslut enligt 12 § och 12 b § får dock inte överklagas.
Förordning (2023:386).
Övergångsbestämmelser
2001:724
Denna förordning träder i kraft den 1 januari 2002.
Bestämmelserna i 29 a § jaktförordningen (1987:905) gäller fortfarande för bidrag och ersättningar för tiden före ikraftträdandet.
2023:386
1. Denna förordning träder i kraft den 15 juli 2023.
2. Bestämmelserna i 12 a och 12 b §§ tillämpas inte på stöd  som har beviljats före ikraftträdandet.
3. Äldre bestämmelser gäller fortfarande i fråga om stöd för  att ersätta skada av vilt på fisk och fiskeredskap om skadan  har inträffat under 2022.
2023:606
1. Denna förordning träder i kraft den 10 november 2023.
2. De nya bestämmelserna ska dock tillämpas för tid från och  med den 15 juli 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.