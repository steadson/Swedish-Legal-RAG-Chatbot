Title: Förordning (2022:206) om statligt stöd till försäljningsställen för drivmedel i vissa landsbygdsområden
SFS Number: Svensk författningssamling 2022:206
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022206-om-statligt-stod-till_sfs-2022-206/
Source Link: http://rkrattsbaser.gov.se/sfst?bet=2022:206
Amendment Register Link: http://rkrattsbaser.gov.se/sfsr?bet=2022:206
Ministry/Authority: Landsbygds- och infrastrukturdepartementet RSL
Issued: 2022-03-17
Metadata: {"Utfärdad": "2022-03-17"}

==================================================

Förordning (2022:206) om statligt stöd till försäljningsställen för drivmedel i vissa landsbygdsområden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:206
Departement/myndighet
:   
Landsbygds- och infrastrukturdepartementet RSL
Utfärdad
:   
2022-03-17
Tidsbestämd
: 
2024-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statligt stöd  till företag med försäljningsställen för drivmedel. Stödet  lämnas för att vissa åtgärder ska kunna genomföras.
Syftet är att säkerställa tillgången till försäljningsställen  för drivmedel i vissa landsbygdsområden där servicen är gles.
2 §
Stöd lämnas av de regioner som beviljats tilldelning av  statliga medel, i mån av tillgång på medel.
3 §
Denna förordning är meddelad med stöd av 8 kap. 7 §  regerings-formen.
I lagen (2010:630) om regionalt utvecklingsansvar finns  bestämmelser om att regioner och Gotlands kommun ska besluta  om användningen av vissa statliga medel för regionalt  tillväxtarbete.
Det som sägs i denna förordning om regioner gäller också för  Gotlands kommun.
4 §
Vid tillämpningen av förordningen ska två eller flera  företag anses som ett enda företag om de uppfyller kriterierna  i artikel 2.2 i kommissionens förordning (EU) nr 1407/2013 av  den 18 december 2013 om tillämpningen av artiklarna 107 och 
108 i fördraget om Europeiska unionens funktionssätt på stöd  av mindre betydelse.
Förutsättningar för stöd
5 §
Stöd får lämnas till ett företag med försäljningsställe  för drivmedel som
1. tillhandahåller drivmedel för motordrivna fordon till  allmänheten på åretruntbasis,
2. är beläget i ett landsbygdsområde där servicen är gles,
3. är beläget mer än 15 kilometer från ett annat  försäljningsställe för drivmedel, och
4. är i behov av stöd för att fortsätta bedriva verksamheten.
Om försäljningsstället har särskild betydelse för den lokala  tillgången till drivmedel får stöd lämnas till ett företag  trots att det inte uppfyller första stycket 3.
6 §
Stöd enligt 5 § får lämnas för att bygga om eller byta ut  rörledningar i mark för hantering av brandfarlig vätska.  Ombyggnationen eller bytet av rörledningarna ska vara  nödvändigt för att säkerställa det skydd mot korrosion som  krävs enligt gällande föreskrifter.
7 §
Stöd får endast lämnas i enlighet med de villkor som anges  i kommissionens förordning (EU) nr 360/2012 av den 25 april 
2012 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  som beviljas företag som tillhandahåller tjänster av allmänt  ekonomiskt intresse.
Stödets storlek
8 §
Stöd får lämnas med ett belopp som motsvarar högst 
85 procent av kostnaderna för att genomföra åtgärden. Stöd får  dock lämnas med högst 850 000 kronor per försäljningsställe.
Stödet får inte vara större än vad som behövs med hänsyn till  övriga finansieringsmöjligheter och andra omständigheter för  att den åtgärd som stödet avser ska kunna genomföras.
Ansökan om stöd
9 §
Ansökan om stöd ska ges in till och prövas av regionen i  det län där verksamheten bedrivs.
Ansökan ska vara skriftlig och undertecknad av sökanden.
10 §
En ansökan om stöd ska innehålla en beskrivning av den  åtgärd som stödet avser och de övriga uppgifter som behövs för  prövningen av ansökan.
Ansökan ska även innehålla en redogörelse för
1. allt annat stöd av mindre betydelse som företaget beviljats  under det beskattningsår som ansökan lämnas och under de två  föregående beskattningsåren, och
2. annat stöd som företaget tidigare ansökt om eller beviljats  och som avser samma stödberättigande kostnader som det stöd  som omfattas av ansökan.
Beslut om stöd
11 §
Innan ett stöd beviljas ska regionen
1. lämna de upplysningar till stödmottagaren som framgår av  artikel 3.1 första stycket i förordning (EU) nr 360/2012,
2. kontrollera att det sammanlagda stödet av mindre betydelse  inte överskrider det tak som följer av artikel 3.1 andra  stycket i den förordningen, och
3. hämta in synpunkter från berörda kommuner.
Om ärendet gäller en fråga av principiell vikt, ska regionen  hämta in synpunkter från Tillväxtverket innan ett beslut om  stöd fattas.
12 §
Beslutet om stöd ska innehålla uppgifter om den åtgärd  som företaget ska genomföra.
Beslutet ska förenas med villkor om att stödmottagaren ska  tillhandahålla en tjänst av allmänt ekonomiskt intresse i  enlighet med vad som anges i 5 § 1 och 2 under 3 år från den  dag då beslutet fattades.
Ett beslut om stöd får även förenas med de ytterligare villkor  som krävs för att syftet med stödet ska tillgodoses.
Utbetalning av stöd
13 §
Stödet betalas ut när åtgärden är genomförd.
Stödet får dock betalas ut i förskott om stödmottagaren kan  uppvisa en beställningsorder för åtgärden.  Förskottsutbetalningen får avse högst 80 procent av det  förväntade stödet.
14 §
Regionen ska besluta att ett stöd helt eller delvis inte  ska betalas ut om
1. stödmottagaren genom att lämna oriktiga uppgifter har  förorsakat att stödet beviljats felaktigt eller med för högt  belopp,
2. stödet av något annat skäl har beviljats felaktigt eller  med för högt belopp och stödmottagaren borde ha insett detta,  eller
3. ett villkor för stödet inte har följts.
Återbetalning och återkrav
15 §
En stödmottagare är återbetalningsskyldig om
1. någon av grunderna i 14 § är uppfyllda, eller
2. stödet helt eller delvis inte har utnyttjats eller använts  för det ändamål som det har beviljats för.
16 §
Om en stödmottagare är återbetalningsskyldig enligt 15 §,  ska regionen besluta att helt eller delvis kräva tillbaka  stödet tillsammans med ränta. Kravet eller räntan får helt  eller delvis sättas ned om det finns särskilda skäl.
17 §
På stöd som krävs tillbaka ska ränta betalas från och med  den dag som infaller en månad efter det att beslut om återkrav  har fattats och efter en räntesats som vid varje tidpunkt  överstiger statens utlåningsränta med två procentenheter.
18 §
Tillväxtverket ska vid domstolar och myndigheter och i  övrigt föra statens talan mot stödmottagaren i fråga om  statliga medel enligt denna förordning. Tillväxtverket får  anta ackordsförslag eller på annat sätt efterskänka statens  rätt i enlighet med vad som framgår av förordningen 
(1993:1138) om hantering av statliga fordringar.
Regionen ska underrätta och bistå Tillväxtverket när en åtgärd  från verket enligt denna bestämmelse behöver vidtas.
Registerföring
19 §
Bestämmelser om registerföring finns i 12 a § lagen 
(2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
Överklagande
20 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 14 § får dock inte överklagas.
Övergångsbestämmelser
2022:206
1. Denna förordning träder i kraft den 19 april 2022.
2. Förordningen upphör att gälla vid utgången av 2023.
3. Den upphävda förordningen gäller dock fortfarande för stöd  som har beviljats före utgången av 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.