Title: Lag (2004:575) om europabolag
SFS Number: Svensk författningssamling 2004:575
URL: https://www.riksdagen.se/sv/dokument-och-lagar/dokument/svensk-forfattningssamling/lag-2004575-om-europabolag_sfs-2004-575/
Source Link: http://rkrattsbaser.gov.se/sfst?bet=2004:575
Amendment Register Link: http://rkrattsbaser.gov.se/sfsr?bet=2004:575
Ministry/Authority: Justitiedepartementet L1
Issued: 2004-06-10
Metadata: {"Utfärdad": "2004-06-10", "Ändrad": "t.o.m. SFS 2020:397"}

==================================================

Lag (2004:575) om europabolag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2004:575
Departement/myndighet
:   
Justitiedepartementet L1
Utfärdad
:   
2004-06-10
Ändrad
:   
t.o.m. SFS 2020:397
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
16 kap. om vissa riktade emissioner m.m.,
21 kap. om lån från bolaget till aktieägare m.m.,
Övergångsbestämmelser
Inledande bestämmelser
Tillämpningsområde
1 §
I denna lag finns bestämmelser som kompletterar rådets förordning (EG) nr 2157/2001 av den 8 oktober 2001 om stadga för europabolag (SE-förordningen).
Det som sägs i denna lag om europabolag gäller bara europabolag med säte i Sverige, om inte något annat anges.
Lag (2010:2068)
.
Arbetstagarinflytandet i europabolag
2 §
Regler om arbetstagarinflytande i europabolag finns i lagen
(2004:559) om arbetstagarinflytande i europabolag.
Företagsnamn
3 §
Ett europabolags företagsnamn ska innehålla  beteckningen SE. Företagsnamnet ska tydligt skilja sig från  andra ännu bestående företagsnamn som är införda i det  register som avses i 7 §
Lag (2018:1681)
.
Bildandet av ett europabolag
Deltagande i bildandet av ett europabolag
4 §
Ett aktiebolag eller motsvarande utländskt bolag som har sitt huvudkontor i en stat utanför Europeiska ekonomiska samarbetsområdet får delta i bildandet av ett europabolag, om bolaget
1. är bildat i överensstämmelse med lagstiftningen i en stat inom Europeiska ekonomiska samarbetsområdet,
2. har sitt säte i den stat som avses i 1, samt
3. har faktisk och fortlöpande anknytning till ekonomin i en stat inom Europeiska ekonomiska samarbetsområdet.
I fall som avses i artikel 2.3 i SE-förordningen ska vad som sägs i första stycket om ett aktiebolag gälla även annan sådan juridisk person som avses i artikel 54 i fördraget om Europeiska unionens funktionssätt.
Lag (2010:694)
.
Redovisningsvaluta vid bildande av ett europabolag genom fusion
5 §
Om ett aktiebolag deltar i bildandet av ett europabolag enligt artikel 2.1 i SE-förordningen, skall vad som sägs om redovisningsvaluta i 23 kap. 3 § aktiebolagslagen (2005:551)
inte tillämpas på aktiebolaget.
Första stycket gäller också när europabolaget skall ha sitt säte i en annan stat.
Lag (2005:935)
.
5 a §
Har upphävts genom
lag (2009:712)
.
Utfärdande av intyg vid bildande av ett europabolag genom fusion
6 §
Bolagsverket ska utfärda ett sådant intyg som avses i  artikel 25.2 i SE-förordningen, när beslut om tillstånd har  meddelats enligt 23 kap.  
23 eller 24 § aktiebolagslagen (2005:551) och beslutet har  fått laga kraft. När det gäller bolag som driver bank- eller  finansieringsrörelse tillämpas i stället 10 kap. 38 §  respektive 11 kap. 1 § lagen (2004:297) om bank- och  finansieringsrörelse.
När det gäller europabolag som driver försäkringsrörelse som  försäkringsföretag eller tjänstepensionsverksamhet som  tjänstepensionsföretag ska Bolagsverket utfärda intyget när  beslut om tillstånd att verkställa en fusionsplan har  meddelats enligt 11 kap. 33 § försäkringsrörelselagen 
(2010:2043) eller 10 kap. 11 § lagen (2019:742) om tjänste-
pensionsföretag och beslutet har fått laga kraft.
Lag (2019:758)
.
Register över europabolag, m.m.
Registreringsmyndighet
7 §
Bolagsverket ska föra ett register över europabolag 
(europabolagsregistret). I fråga om registrering i  europabolagsregistret tillämpas bestämmelserna i  aktiebolagslagen (2005:551) och andra författningar om  registrering i aktiebolagsregistret eller, om europabolaget  driver bankrörelse, bankregistret. Om europabolaget är ett  försäkringsföretag eller ett tjänstepensionsföretag, tillämpas  i stället bestämmelserna i aktiebolagslagen och andra  författningar om registrering i försäkringsregistret. Om en  arbetstagarrepresentant har utsetts enligt lagen (2004:559) om  arbetstagarinflytande i europabolag, ska även detta  registreras.
Regeringen eller den myndighet som regeringen bestämmer får  meddela föreskrifter om
1. avgifter i ärenden om registrering enligt denna lag, och
2. handläggningen av registreringsärenden.
Lag (2020:397)
.
Offentliggörande av förslag till beslut i vissa fall
8 §
Bolagets styrelse eller lednings- eller förvaltningsorgan skall ge in sådana förslag till beslut eller sådana uppgifter som avses i artiklarna 8.2, 32.2, 33.3, 37.4 och 66.3 i SE-
förordningen till Bolagsverket för registrering. Verket skall genast kungöra uppgift om registreringen i Post- och Inrikes Tidningar. Om förslaget inte kungörs i sin helhet, skall det i kungörelsen lämnas uppgift om var det hålls tillgängligt.
Lag (2006:598)
.
Flyttning av ett europabolags säte
Tillämpliga bestämmelser
9 §
Vid flyttning av ett europabolags säte från Sverige till en annan stat, tillämpas bestämmelserna i 9 a-15 §§. När det gäller europabolag som driver bank- eller finansieringsrörelse tillämpas i stället 10 kap. 40-42 §§ respektive 11 kap. 1 §
lagen (2004:297) om bank- och finansieringsrörelse.
Lag (2010:2068)
.
Särskilt om europabolag som är försäkringsföretag eller  tjänstepensionsföretag
9 a §
När ett europabolag som är ett försäkringsföretag eller  ett tjänstepensionsföretag avser att flytta sitt säte från  Sverige till en annan stat gäller inte 10 §, 11 § första  stycket första meningen och andra stycket 4 samt  
12-14 §§. Sådana bolag ska, om bolagsstämman med stöd av  artikel 8 i   SE-förordningen har beslutat att bolagets säte ska flyttas  till en annan stat, ansöka om tillstånd till flyttningen hos  Finansinspektionen. Ärenden som är av principiell betydelse  eller av särskild vikt prövas dock av regeringen efter anmälan  av Finansinspektionen.
Tillstånd till flyttningen av säte ska meddelas om
1. försäkringstagarna och andra borgenärer tillförsäkras en  betryggande säkerhet, om ett sådant skydd behövs med hänsyn  till bolagets ekonomiska förhållanden och borgenärerna inte  redan har en sådan säkerhet,
2. bolagets ekonomiska förhållanden i övrigt är sådana att  flyttningen kan anses förenlig med försäkringstagares och  andra borgenärers intressen, och
3. det inte finns hinder mot flyttningen enligt artikel 8.15 i  SE-förordningen.
Finansinspektionen ska underrätta Bolagsverket och  Skatteverket om ansökningar enligt första stycket.  Finansinspektionen ska också underrätta Bolagsverket om beslut  som har meddelats med anledning av sådana ansökningar och som  fått laga kraft.
Det som anges om Bolagsverket i 11 § tredje stycket och 11 a §  första stycket ska i stället gälla Finansinspektionen eller  regeringen.
Lag (2020:397)
.
Finansinspektionens rätt att motsätta sig flyttning av säte
9 b §
Finansinspektionen får, i fråga om ett europabolag som står under inspektionens tillsyn, motsätta sig att europabolaget flyttar sitt säte till en annan stat, om motsättandet är motiverat av hänsyn till allmänintresset.
Finansinspektionen ska meddela ett sådant beslut som avses i första stycket inom två månader från den dag då förslaget om flyttningen offentliggjordes enligt artikel 8.2 i SE-
förordningen. Inspektionen får inte meddela ett beslut om att motsätta sig flyttning utan att europabolaget först har fått tillfälle att yttra sig.
Lag (2010:2068)
.
Underrättelse till bolagets borgenärer
10 §
Om bolagsstämman med stöd av artikel 8 i SE-förordningen har beslutat att bolagets säte skall flyttas till en annan stat, skall bolaget skriftligen underrätta sina kända borgenärer om beslutet.
Underrättelsen skall innehålla uppgift om borgenärernas rätt att enligt artikel 8.4 i SE-förordningen ta del av förslaget om flyttning och av en sådan redogörelse som avses i artikel 8.3.
Vidare skall underrättelsen innehålla uppgift om borgenärernas rätt att enligt 12 § motsätta sig flyttningen.
En underrättelse behöver inte sändas till borgenärer, vilkas anspråk avser en fordran på lön eller annan ersättning som omfattas av lönegaranti enligt lönegarantilagen (1992:497).
Lag (2005:680)
.
Ansökan om tillstånd
11 §
Bolaget skall hos Bolagsverket ansöka om tillstånd till flyttning av säte enligt artikel 8 i SE-förordningen. Ansökan skall ges in inom en månad från bolagsstämmans beslut om flyttning.
Till ansökan skall fogas
1. en kopia av protokollet från den bolagsstämma där beslut om flyttning fattades,
2. en kopia av förslaget om flyttning,
3. en kopia av den redogörelse som avses i artikel 8.3 i SE-
förordningen, och
4. intyg från bolagets lednings- eller förvaltningsorgan eller verkställande direktör om att bolagets kända borgenärer har underrättats enligt 10 §.
Om bolaget inte har fogat de handlingar som anges i andra stycket till ansökan eller om det finns något annat hinder mot att ta upp ansökan till prövning, skall Bolagsverket förelägga bolaget att inom viss tid yttra sig eller avhjälpa bristen. Om bolaget inte gör detta, skall ansökan avvisas.
Tillfälligt hinder mot flyttning av säte
11 a §
Under den tid som Bolagsverkets handläggning av en ansökan enligt 11 § pågår får Skatteverket besluta om att det under en viss tid om högst tolv månader föreligger hinder mot flyttning av säte till en annan stat. Tiden får förlängas, om det finns särskilda skäl. Förlängning får endast ske med tre månader i taget. Så länge Skatteverkets beslut gäller, ska Bolagsverkets handläggning av ansökan enligt 11 § vila.
Skatteverket får besluta enligt första stycket endast om
1. det är motiverat av hänsyn till allmänintresset,
2. verket har beslutat om revision hos europabolaget, och
3. det finns skäl att anta att revisionen skulle försvåras avsevärt av en flyttning av sätet.
Lag (2008:8)
.
Handläggning hos Bolagsverket
12 §
Om Bolagsverket finner att det inte finns något hinder mot en ansökan enligt 11 §, skall verket kalla bolagets borgenärer.
Kallelsen skall innehålla ett föreläggande för den som motsätter sig flyttningen av säte att senast viss dag skriftligen anmäla detta till verket. Bolagsverket skall dock inte kalla de borgenärer, vilkas anspråk avser en fordran på lön eller annan ersättning som omfattas av lönegaranti enligt lönegarantilagen (1992:497).
Kallelsen skall ske genom kungörelse i Post- och Inrikes Tidningar. Bolagsverket skall skicka en särskild underrättelse om kallelsen till Skatteverket och till Kronofogdemyndigheten.
Lag (2006:740)
.
13 §
Om en borgenär som har blivit kallad enligt 12 § motsätter sig flyttningen av säte inom föreskriven tid, skall Bolagsverket överlämna ärendet till allmän domstol i den ort där bolagets lednings- eller förvaltningsorgan har sitt säte.
Om ingen borgenär motsätter sig flyttningen, skall verket meddela bolaget det begärda tillståndet.
Handläggning hos allmän domstol
14 §
Om ett ärende om flyttning av bolagets säte till en annan stat har överlämnats till allmän domstol, skall tillstånd till flyttningen meddelas, om bolaget visar att de borgenärer som har motsatt sig denna har fått full betalning eller betryggande säkerhet för fordringar som har uppkommit före den dag som har angetts i föreläggandet enligt 12 § första stycket. I annat fall skall domstolen avslå bolagets ansökan.
Utfärdande av intyg
15 §
Bolagsverket ska utfärda ett sådant intyg som avses i  artikel 8.8 i SE-förordningen när ett beslut om tillstånd  enligt 13 eller 14 § har meddelats och beslutet har fått laga  kraft. Intyg får dock inte utfärdas om Finansinspektionen har  meddelat ett sådant beslut som avses i 9 b § eller om det  föreligger ett sådant förhållande som avses i artikel 8.15 i  SE-förordningen.
När det gäller europabolag som är försäkringsföretag eller  tjänstepensionsföretag ska Bolagsverket dock utfärda intyget  när beslut om tillstånd har meddelats enligt 9 a § andra  stycket och beslutet har fått laga kraft.
Lag (2020:397)
.
Europabolagets organisation
Dualistiskt organiserade europabolag
16 §
I fråga om europabolag som har ett sådant  förvaltningssystem som avses i artiklarna 39-42 i SE-
förordningen (dualistiskt organiserade europabolag) gäller  följande.
Om inte annat följer av SE-förordningen, ska bestämmelserna i  aktiebolagslagen (2005:551) och andra författningar om  styrelsen eller dess ledamöter tillämpas på ledningsorganet  eller dess ledamöter. Detta gäller dock inte bestämmelserna i  lagen (1987:1245) om styrelserepresentation för de  privatanställda.
Det som sägs i följande bestämmelser i aktiebolagslagen om  styrelsen eller dess ledamöter ska tillämpas på  tillsynsorganet eller dess ledamöter:
7 kap. 32, 34 och 35 §§ om upplysningsplikt mot bolagsstämman,
7 kap. 50 § om styrelsens eller en styrelseledamots talan mot  bolagsstämmobeslut,
7 kap. 53 § om styrelsens talan mot bolaget,
7 kap. 54 § om skiljeförfarande,
8 kap. 3 § om styrelsesuppleanter,
8 kap. 4 § fjärde stycket om delegation av uppgifter,
8 kap. 9 § om bosättningskrav,
8 kap. 10-12 §§ om hinder mot att vara styrelseledamot,
8 kap. 13 § första stycket andra meningen om ändringar i  styrelsens sammansättning,
8 kap. 14 § om förtida avgång,
8 kap. 20 § första stycket om inträde av suppleant,
8 kap. 21 § andra stycket om beslutsunderlag,
8 kap. 23 § om jäv för styrelseledamot,
8 kap. 23 a § om arvoden och annan ersättning till styrelse-
ledamot,
8 kap. 24 och 26 §§ om styrelseprotokoll,
8 kap. 43 § om registrering,
8 kap. 45 § om anmälan av aktieinnehav,
8 kap. 46 a § om arbetsordning,
8 kap. 48 § om information inför styrelseval,
9 kap. 7 § om tillhandahållande av upplysningar m.m.,
9 kap. 17 § om jäv,
9 kap. 28 § första stycket om revisionsberättelsen,
9 kap. 43 § om revisorns underrättelse om brottsmisstanke,
10 kap. 10 § om jäv,
10 kap. 13 § om granskningsrapport,
16 kap. om vissa riktade emissioner m.m.,
21 kap. om lån från bolaget till aktieägare m.m.,
25 kap. 11 § om tvångslikvidation på grund av Bolagsverkets  beslut,
25 kap. 45 § andra och tredje styckena om upphörande av  likvidation,
25 kap. 46 § om styrelseval efter upphävande av  likvidationsbeslut,
27 kap. 6 § om avregistrering av obehöriga företrädare, och
29 kap. 1 och 5-14 §§ om skadestånd.
För dualistiskt organiserade europabolag som driver försäk-
ringsrörelse som försäkringsföretag gäller även 2 kap. 2 §  försäkringsrörelselagen (2010:2043). För dualistiskt  organiserade europabolag som driver tjänstepensionsverksamhet  som tjänstepensionsföretag gäller även 2 kap. 2 § lagen 
(2019:742) om tjänstepensionsföretag.
Lag (2019:758)
.
17 §
Tillsynsorganet får besluta att dess medgivande krävs för vissa kategorier av beslut som ledningsorganet eller den verkställande direktören fattar. Tillsynsorganet skall ge in ett sådant beslut till Bolagsverket för registrering. Beslutet blir gällande från tidpunkten för registreringen.
Tillsynsorganet skall till varje bolagsstämma som skall pröva frågan om fastställelse av europabolagets resultat- och balansräkningar avge ett yttrande över årsredovisningen samt ledningsorganets och den verkställande direktörens förvaltning.
Beträffande tillhandahållande av detta yttrande skall 7 kap.
25 § aktiebolagslagen (2005:551) tillämpas.
Lag (2005:935)
.
18 §
Ordföranden i tillsynsorganet skall se till att sammanträden hålls när det behövs. Tillsynsorganet skall alltid sammankallas om en ledamot i tillsynsorganet begär det.
19 §
Om en ledamot i tillsynsorganet med stöd av artikel 39.3 i SE-förordningen utses till ledamot i ledningsorganet, får tiden för det senare uppdraget inte överstiga två månader.
20 §
Varje ledamot i tillsynsorganet har rätt att från ledningsorganet få all den information som krävs för att tillsynsorganet skall kunna utöva sin kontroll enligt artikel 40.1 i SE-förordningen.
21 §
Revisorn skall underrätta tillsynsorganet om erinringar och påpekanden som revisorn framställer till ledningsorganet och den verkställande direktören enligt 9 kap. 6 §
aktiebolagslagen (2005:551).
Lag (2005:935)
.
Monistiskt organiserade europabolag
22 §
I fråga om europabolag som har ett sådant förvaltningssystem som avses i artiklarna 43-45 i SE-
förordningen (monistiskt organiserade europabolag) skall, om inte annat följer av SE-förordningen, bestämmelserna i aktiebolagslagen (2005:551) och andra författningar om styrelsen eller dess ledamöter tillämpas på förvaltningsorganet eller dess ledamöter. Detta gäller dock inte bestämmelserna i lagen (1987:1245) om styrelserepresentation för de privatanställda.
Lag (2005:935)
.
Antalet ledamöter i europabolagets organ
23 §
Ledningsorganet i ett dualistiskt organiserat europabolag ska ha minst tre ledamöter och tillsynsorganet minst fem ledamöter.
Förvaltningsorganet i ett monistiskt organiserat europabolag ska ha minst tre ledamöter.
Lag (2011:770)
.
Den verkställande direktören
24 §
I ett europabolag skall det finnas en verkställande direktör.
I ett dualistiskt organiserat europabolag skall den verkställande direktören utses av ledningsorganet. Den verkställande direktören får i ett sådant fall inte vara ledamot i tillsynsorganet.
I ett monistiskt organiserat europabolag skall den verkställande direktören utses av förvaltningsorganet.
25 §
I ett dualistiskt organiserat europabolag skall såväl tillsynsorganet som ledningsorganet utöva kontroll över den verkställande direktörens förvaltning. Vad som sägs i artikel 41 i SE-förordningen och i 20 § om tillsynsorganets kontroll över ledningsorganet och om rätt till information skall tilllämpas även vid tillsynsorganets och ledningsorganets kontroll över den verkställande direktörens förvaltning.
26 §
I ett monistiskt organiserat europabolag skall förvaltningsorganet utöva kontroll över den verkställande direktörens förvaltning. Vad som sägs i artikel 41 i SE-
förordningen och i 20 § om tillsynsorganets kontroll över ledningsorganet och om rätt till information skall tillämpas även vid förvaltningsorganets kontroll över den verkställande direktörens förvaltning.
Särskilt bokslut
26 a §
Om ett europabolag flyttar sitt säte, ska lednings-  eller förvaltningsorganet upprätta ett särskilt bokslut. Det  särskilda bokslutet ska omfatta den tid för vilken  årsredovisning inte tidigare har upprättats fram till den dag  då flyttningen av säte har blivit gällande enligt artikel 8.10  i SE-förordningen.
Om ett aktiebolag deltar i bildandet av ett europabolag genom  fusion enligt artikel 17 i SE-förordningen och europabolaget  får säte i en annan stat än Sverige, ska styrelsen för  aktiebolaget upprätta ett särskilt bokslut. Det särskilda  bokslutet ska omfatta den tid för vilken årsredovisning inte  tidigare har upprättats fram till den dag då europabolaget  registreras enligt artikel 12 i SE-förordningen.
För det särskilda bokslutet enligt första och andra styckena  gäller bestämmelserna om årsbokslut i 6 kap. 4, 5 och 8 §§  bokföringslagen (1999:1078). När det gäller europabolag som är  försäkringsföretag eller tjänstepensionsföretag ska det som  sägs i 6 kap. 4 § andra stycket bokföringslagen om  bestämmelser i årsredovisningslagen (1995:1554) i stället avse  motsvarande bestämmelser i lagen (1995:1560) om årsredovisning  i försäkringsföretag. Bokslutet ska ges in till Bolagsverket  inom en månad från utgången av den period som bokslutet  omfattar.
Lag (2020:397)
.
Övriga bestämmelser
Aktieägares initiativrätt
27 §
En aktieägare har, oberoende av det antal aktier som han eller hon innehar, rätt att begära att ett eller flera nya ärenden skall tas upp på dagordningen för en bolagsstämma.
Begäran skall framställas skriftligen hos förvaltnings- eller ledningsorganet.
Ärendet skall tas upp vid bolagsstämman, om begäran har kommit in till förvaltnings- eller ledningsorganet
1. senast en vecka före den tidpunkt då kallelse enligt 7 kap.
18-20 §§ aktiebolagslagen (2005:551) tidigast får utfärdas, eller
2. efter den tidpunkt som anges i 1 men i sådan tid att ärendet kan tas upp i kallelsen till bolagsstämman.
Lag (2005:935)
.
Sammankallande av bolagsstämma genom Bolagsverkets försorg
28 §
Om en bolagsstämma som ska hållas enligt SE-förordningen, aktiebolagslagen (2005:551), bolagsordningen eller ett stämmobeslut inte sammankallas på föreskrivet sätt, ska Bolagsverket efter ansökan genast kalla till bolagsstämma. Om kallelse inte kan ske på det sätt som anges i 7 kap. 23 §
aktiebolagslagen, får Bolagsverket kalla till bolagsstämma på något annat lämpligt sätt. En ansökan får göras av en ledamot i förvaltningsorganet, ledningsorganet eller tillsynsorganet, den verkställande direktören, en revisor eller en aktieägare.
Europabolaget ska ersätta kostnaderna för kallelsen.
Lag (2013:734)
.
Sanktioner mot europabolag med säte och huvudkontor i olika stater
29 §
Om ett europabolag inte uppfyller skyldigheten i artikel 7 i SE-förordningen att ha sitt säte och sitt huvudkontor i samma stat, skall Bolagsverket genom ett särskilt beslut fastställa att bolaget inte uppfyller den skyldigheten. När beslutet har vunnit laga kraft, skall verket förelägga bolaget att inom viss tid göra rättelse. Därvid skall 25 kap. 24 § aktiebolagslagen
(2005:551) tillämpas. Föreläggandet skall innehålla en erinran om att bolaget kommer att förpliktas att gå i likvidation om bolaget inte gör rättelse.
Om bolaget inte följer föreläggandet, skall Bolagsverket besluta att bolaget skall gå i likvidation. Beslut om likvidation skall dock inte meddelas, om likvidationsgrunden har upphört under ärendets handläggning hos verket.
Ett beslut om likvidation enligt andra stycket får inte verkställas förrän det har vunnit laga kraft.
Lag (2005:935)
.
Straff och vite
30 §
Bestämmelserna om straff i 30 kap. 1 § aktiebolagslagen
(2005:551) skall tillämpas på europabolag. Vad som sägs där om styrelsen eller dess ledamöter skall tillämpas på europabolagets lednings- eller förvaltningsorgan eller ledamöterna i dessa organ samt, i den utsträckning som följer av 16 § tredje stycket, på tillsynsorganet eller dess ledamöter.
Lag (2005:935)
.
31 §
Bestämmelserna om vite i 30 kap. 2 § aktiebolagslagen
(2005:551) skall tillämpas på europabolag. Vad som sägs där om styrelsen eller dess ledamöter skall tillämpas på europabolagets lednings- eller förvaltningsorgan eller ledamöterna i dessa organ.
Lag (2005:935)
.
Överklagande
32 §
Bolagsverkets beslut att skriva av en anmälan om  registrering eller att vägra registrering får överklagas till  allmän förvaltningsdomstol. Detsamma gäller verkets beslut i  ett tillståndsärende enligt 11 §, verkets beslut om att vägra  att utfärda ett intyg enligt 6 eller 15 § samt verkets beslut  enligt 28 eller 31 §. Ett beslut av Bolagsverket att vägra  registrering av ett företagsnamn överklagas dock till Patent-  och marknadsdomstolen. Ett överklagande ska ha kommit in inom  två månader från dagen för beslutet.
Finansinspektionens beslut enligt 9 b § och Skatteverkets  beslut om hinder mot flyttning av säte enligt 11 a § får  överklagas till allmän förvaltningsdomstol.
Prövningstillstånd krävs vid överklagande till kammarrätten.
Lag (2018:1681)
.
33 §
Bolagsverkets beslut i ett ärende enligt 29 § får  överklagas till allmän domstol i den ort där lednings- eller  förvaltningsorganet har sitt säte. Ett beslut enligt 29 §  första stycket får överklagas inom tre veckor från den dag då  bolaget fick del av beslutet. Ett beslut enligt 29 § andra  stycket får överklagas inom tre veckor från dagen för  beslutet.
Vid överklagande gäller lagen (1996:242) om domstolsärenden.
Lag (2016:217)
.
Övergångsbestämmelser
2006:598
Denna lag träder i kraft den 18 augusti 2006. Om en ansökan har kommit in före detta datum tillämpas äldre bestämmelser i fråga om
1. tillstånd till verkställande av ett fusionsförslag vid bildande av ett europabolag genom fusion enligt artikel 2.1 SE-
förordningen, och
2. tillstånd till flyttning av säte enligt artikel 8 i SE-
förordningen.
2008:8
Denna lag träder i kraft den 15 februari 2008. Äldre bestämmelser gäller dock i fråga om flyttning av säte där bolagsstämmans beslut om flyttning har fattas före ikraftträdandet.
2009:712
1. Denna lag träder i kraft den 15 juli 2009.
2. Äldre bestämmelser gäller i fråga om fusioner där fusionsplan har upprättats före ikraftträdandet.
2013:734
1. Denna lag träder i kraft den 1 november 2013.
2. Äldre föreskrifter gäller fortfarande för överklagande av beslut som länsstyrelsen har meddelat före ikraftträdandet.
2016:217
1. Denna lag träder i kraft den 1 september 2016.
2. Äldre bestämmelser gäller fortfarande för mål som har  inletts i allmän förvaltningsdomstol före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.