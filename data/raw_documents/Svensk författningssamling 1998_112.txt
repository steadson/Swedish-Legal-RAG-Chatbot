Title: Lag (1998:112) om ansvar för elektroniska anslagstavlor
SFS Number: Svensk författningssamling 1998:112
URL: https://www.riksdagen.se/sv/dokument-och-lagar/dokument/svensk-forfattningssamling/lag-1998112-om-ansvar-for-elektroniska_sfs-1998-112/
Source Link: http://rkrattsbaser.gov.se/sfst?bet=1998:112
Amendment Register Link: http://rkrattsbaser.gov.se/sfsr?bet=1998:112
Ministry/Authority: Justitiedepartementet L5
Issued: 1998-03-12
Metadata: {"Utfärdad": "1998-03-12", "Ändrad": "t.o.m. SFS 2024:956"}

==================================================

Lag (1998:112) om ansvar för elektroniska anslagstavlor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1998:112
Departement/myndighet
:   
Justitiedepartementet L5
Utfärdad
:   
1998-03-12
Ändrad
:   
t.o.m. SFS 2024:956
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna lag gäller elektroniska anslagstavlor. Med elektronisk anslagstavla avses i denna lag en tjänst för elektronisk förmedling av meddelanden.
I lagen avses med meddelande text, bild, ljud eller information i övrigt.
2 §
Lagen gäller dock inte
1. tillhandahållande endast av nät eller andra förbindelser  för överföring av meddelanden eller av andra anordningar som  krävs för att kunna ta i anspråk ett nät eller annan  förbindelse,
2. förmedling av meddelanden inom en myndighet eller mellan  myndigheter eller inom ett företag eller en koncern,
3. tjänster som skyddas av tryckfrihetsförordningen eller  yttrandefrihetsgrundlagen,
4. meddelanden som är avsedda bara för en viss mottagare eller  en bestämd krets av mottagare (elektronisk post), eller
5. meddelanden som omfattas av Europaparlamentets och rådets  förordning (EU) 2021/784 av den 29 april 2021 om åtgärder mot  spridning av terrorisminnehåll online.
Lag (2023:320)
.
Information till användarna
3 §
Den som tillhandahåller en elektronisk anslagstavla skall lämna information till var och en som ansluter sig till tjänsten om sin identitet och i vilken utsträckning inkomna meddelanden blir tillgängliga för andra användare.
Uppsikt över tjänsten
4 §
Den som tillhandahåller en elektronisk anslagstavla skall, för att kunna fullgöra sin skyldighet enligt 5 §, ha sådan uppsikt över tjänsten som skäligen kan krävas med hänsyn till omfattningen och inriktningen av verksamheten.
4 a §
Skyldigheten att ha uppsikt över tjänsten enligt 4 §  gäller inte för den som tillhandahåller en elektronisk  anslagstavla som är en förmedlingstjänst enligt  Europaparlamentets och rådets förordning (EU) 2022/2065 av den 
19 oktober 2022 om en inre marknad för digitala tjänster.
För den som tillhandahåller en sådan tjänst gäller  skyldigheten enligt 5 § första stycket när det kommit till  tillhandahållarens kännedom att meddelandet finns på tjänsten.
För den som av tillhandahållaren fått i uppdrag att sköta  tjänsten gäller skyldigheten enligt 5 § första stycket när det  kommit till personens kännedom att meddelandet finns på  tjänsten.
Lag (2024:956)
.
Skyldighet att ta bort vissa meddelanden
5 §
Om en användare sänder in ett meddelande till en  elektronisk anslagstavla ska den som tillhandahåller tjänsten  ta bort meddelandet från tjänsten eller på annat sätt  förhindra vidare spridning av meddelandet, om
1. meddelandets innehåll uppenbart är sådant som avses i  bestämmelserna om
a) olaga hot i 4 kap. 5 § brottsbalken,
b) olaga integritetsintrång i 4 kap. 6 c § brottsbalken,
c) uppvigling i 16 kap. 5 § brottsbalken,
d) hets mot folkgrupp i 16 kap. 8 § brottsbalken,
e) barnpornografibrott i 16 kap. 10 a § brottsbalken,
f) olaga våldsskildring i 16 kap. 10 c § brottsbalken, eller
g) offentlig uppmaning till terrorism eller särskilt allvarlig  brottslighet i 7 § terroristbrottslagen (2022:666), eller
2. det är uppenbart att användaren har gjort intrång i  upphovsrätt eller i rättighet som skyddas genom föreskrift i 
5 kap. lagen (1960:729) om upphovsrätt till litterära och  konstnärliga verk genom att sända in meddelandet.
För att kunna fullgöra sin skyldighet enligt första stycket  har den som tillhandahåller tjänsten rätt att ta del av  meddelanden som förekommer i tjänsten.
Skyldigheten enligt första stycket och rätten enligt andra  stycket gäller också den som på tillhandahållarens uppdrag har  uppsikt över tjänsten.
Lag (2022:670)
.
Straff
6 §
Den som uppsåtligen eller av oaktsamhet bryter mot 3 § döms till böter.
7 §
Den som uppsåtligen eller av grov oaktsamhet bryter mot 
5 § första stycket döms till böter eller fängelse i högst sex  månader eller, om brottet är grovt, till fängelse i högst två  år. I ringa fall ska det inte dömas till ansvar.
Första stycket tillämpas inte, om det för gärningen kan dömas  till ansvar enligt brottsbalken, lagen (1960:729) om  upphovsrätt till litterära och konstnärliga verk eller  terroristbrottslagen (2022:666).
Brott enligt första stycket får i de fall meddelandets  innehåll är sådant som avses i bestämmelsen i 4 kap. 6 c §  brottsbalken om olaga integritetsintrång åtalas av åklagare  endast om målsäganden anger brottet till åtal eller om åtal är  påkallat från allmän synpunkt.
Lag (2022:670)
.
8 §
Har upphävts genom
lag (2024:833)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.