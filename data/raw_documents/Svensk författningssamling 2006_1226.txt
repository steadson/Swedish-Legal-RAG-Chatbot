Title: Förordning (2006:1226) om Post- och Inrikes Tidningar
SFS Number: Svensk författningssamling 2006:1226
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20061226-om-post-och-inrikes_sfs-2006-1226/
Source Link: http://rkrattsbaser.gov.se/sfst?bet=2006:1226
Amendment Register Link: http://rkrattsbaser.gov.se/sfsr?bet=2006:1226
Ministry/Authority: Justitiedepartementet L1
Issued: 2006-11-16
Metadata: {"Utfärdad": "2006-11-16", "Ändrad": "t.o.m. SFS 2023:126"}

==================================================

Förordning (2006:1226) om Post- och Inrikes Tidningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:1226
Departement/myndighet
:   
Justitiedepartementet L1
Utfärdad
:   
2006-11-16
Ändrad
:   
t.o.m. SFS 2023:126
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Regeringen föreskriver följande.
1 §
Post- och Inrikes Tidningar ska ges ut av Bolagsverket i  elektronisk form och göras tillgänglig för var och en på  Bolagsverkets webbplats. Förordning (2020:899).
2 §
I Post- och Inrikes Tidningar skall det kungöras uppgifter som enligt lag eller förordning skall kungöras i Post- och Inrikes Tidningar. I Post- och Inrikes Tidningar får det också kungöras uppgifter som enligt föreskrift i bolagsordning, stadgar eller liknande förordnande skall kungöras i Post- och Inrikes Tidningar.
3 §
Post- och Inrikes Tidningar skall kompletteras med nya uppgifter en gång varje helgfri måndag, tisdag, onsdag, torsdag och fredag, dock inte midsommarafton, julafton eller nyårsafton.
4 §
I samband med att Post- och Inrikes Tidningar kompletteras med nya uppgifter skall Bolagsverket göra fyra utskrifter av de nya uppgifterna. Av utskrifterna skall en bevaras hos Bolagsverket, två sändas till Kungl. biblioteket och en sändas till Lunds universitetsbibliotek.
Om Kungl. biblioteket eller Lunds universitetsbibliotek begär det, skall även en elektronisk version av de nya uppgifterna sändas till biblioteket.
5 §
Uppgifter som kungörs i Post- och Inrikes Tidningar skall vara tillgängliga på Bolagsverkets webbplats under två år. Vad som kungörs enligt 16 kap. 1 § och 2 § ärvdabalken eller lagen
(1958:52) om förlängning av tid för preskription av rätt till arv eller testamente skall vara tillgängligt på Bolagsverkets webbplats under sex år. När tiden har gått ut, skall uppgifterna tas bort från webbplatsen.
6 §
Bolagsverket är personuppgiftsansvarigt för den  behandling av personuppgifter som verket utför för att  framställa och hålla Post- och Inrikes Tidningar  tillgänglig. Förordning (2018:300).
7 §
Vissa personuppgifter får kungöras i Post- och Inrikes  Tidningar endast om det är nödvändigt för att kungöra sådana  uppgifter som enligt lag eller förordning ska kungöras i  Post- och Inrikes Tidningar. Detta gäller
1. sådana känsliga personuppgifter som avses i artikel 9.1 i  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning), och
2. personuppgifter enligt artikel 10 i samma förordning om  fällande domar i brottmål, lagöverträdelser som innefattar  brott eller straffprocessuella tvångsmedel.
Förordning (2018:300).
8 §
Vid sökning efter uppgifter i Post- och Inrikes  Tidningar får som sök-begrepp inte användas
1. sådana känsliga personuppgifter som avses i artikel 9.1 i  Europaparlamentets och rådets förordning (EU) 2016/679,  eller
2. personuppgifter enligt artikel 10 i samma förordning om  fällande domar i brottmål, lagöverträdelser som innefattar  brott eller straffprocessuella tvångsmedel.
Vid sökning efter uppgifter i Post- och Inrikes Tidningar som  inte är tillgängliga på Bolagsverkets webbplats får endast  dag för kungörande och diarienummer eller annan beteckning  för kungörelsen användas som sökbegrepp.
Förordning (2018:300).
9 §
Bolagsverket skall vidta de tekniska åtgärder som är möjliga och rimliga för att förhindra för andra än verket att elektroniskt spara uppgifter i Post- och Inrikes Tidningar som är tillgängliga på Bolagsverkets webbplats.
10 §
Om en kungörelse i Post- och Inrikes Tidningar  innehåller någon oriktighet som beror på Bolagsverket, ska  Bolagsverket snarast rätta uppgiften genom att kungöra det  rätta förhållandet. Detsamma gäller om en oriktighet beror på  någon annan än Bolagsverket och en rättelse begärs av den som  kungjort förhållandet. I fråga om personuppgifter finns det  enligt artikel 16 i Europaparlamentets och rådets förordning 
(EU) 2016/679 en rätt för den registrerade att få oriktiga  uppgifter rättade. Den kungörelse som innehåller oriktigheten  ska förses med en hänvisning till kungörelsen där rättelsen  har gjorts. Förordning (2018:300).
11 §
Har upphävts genom förordning (2018:300).
12 §
Bolagsverket får meddela föreskrifter om det tekniska förfarandet när en begäran om kungörelse ges in till verket elektroniskt.
13 §
Den som enligt lag eller förordning kungör ett visst  förhållande i Post- och Inrikes Tidningar eller som enligt en  särskild föreskrift ska stå för kostnaden för ett sådant  kungörande ska betala en avgift med följande belopp:
1. 14 kronor, om begäran om kungörelse överförs elektroniskt,  eller
2. 70 kronor, för varje påbörjat hundratal tecken i  kungörelsen, om begäran om kungörelse lämnas in på något annat  sätt.
Avgiften ska betalas inom den tid och på det sätt som  Bolagsverket bestämmer. Förordning (2023:126).
14 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol. Andra  beslut än beslut om rättelse och avgift får dock inte  överklagas. Förordning (2018:1019).
Övergångsbestämmelser
2006:1226
1. Denna förordning träder i kraft den 1 januari 2007.
2. Tidigare regeringsbeslut om avgifter vid kungörande i Post-
och Inrikes Tidningar gäller inte ifråga om kungörande som sker efter utgången av år 2006.
2013:66
1. Denna förordning träder i kraft den 1 april 2013.
2. Äldre föreskrifter gäller för en begäran om kungörelse som har kommit in till Bolagsverket före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.