Title: Förordning (2024:147) om statsbidrag för samiska organisationer
SFS Number: Svensk författningssamling 2024:147
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024147-om-statsbidrag-for-samiska_sfs-2024-147/
Source Link: http://rkrattsbaser.gov.se/sfst?bet=2024:147
Amendment Register Link: http://rkrattsbaser.gov.se/sfsr?bet=2024:147
Ministry/Authority: Kulturdepartementet
Issued: 2024-03-14
Metadata: {"Utfärdad": "2024-03-14"}

==================================================

Förordning (2024:147) om statsbidrag för samiska organisationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:147
Departement/myndighet
:   
Kulturdepartementet
Utfärdad
:   
2024-03-14
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller bestämmelser om statsbidrag  till organisationer som företräder urfolket och den nationella  minoriteten samer.
Denna förordning är meddelad med stöd av 8 kap. 7 §  regeringsformen.
Syftet med statsbidraget
2 §
Syftet med statsbidraget är att stödja verksamheten för de  organisationer som företräder urfolket och den nationella  minoriteten samer.
Definitioner
3 §
Med en samisk organisation avses i denna förordning en  organisation som
1. företräder samerna och där medlemmarna i organisationen  till övervägande del utgörs av samer, och
2. bedriver verksamhet som syftar till att stärka inflytandet  för samerna, att främja samernas identitet, kultur och språk,  att motverka diskriminering eller att sprida kunskap om  samerna.
Med en samisk organisation avses också en sådan organisation  som bedriver verksamhet med det syfte som anges i första  stycket 2 och som företräder samerna och där medlemmarna i  organisationen till övervägande delen utgörs av sådana  organisationer som anges i första stycket eller samebyar.
Förutsättningar för bidrag och bidragets storlek
4 §
Statsbidrag lämnas i form av organisationsbidrag. Bidrag  lämnas för ett år i sänder i mån av tillgång på medel. Ett  bidragsår omfattar ett kalenderår.
5 §
Statsbidraget lämnas med en fast del och en rörlig del.
6 §
Bidrag får inte lämnas för kostnader som statliga bidrag  redan har lämnats för.
7 §
Statsbidrag får lämnas till en samisk organisation som  ansöker om bidrag och som
1. har stadgar och styrelse eller motsvarande organ,
2. är en öppen sammanslutning i vilken medlemskapet är  frivilligt,
3. är demokratiskt uppbyggd,
4. bedriver verksamhet i Sverige sedan minst två år, och
5. i sin verksamhet respekterar demokratins idéer, inklusive  jämställdhet och förbud mot diskriminering.
8 §
Statsbidrag får inte lämnas till en samisk organisation  som har skulder för svenska skatter eller avgifter hos  Kronofogdemyndigheten eller som är i likvidation eller försatt  i konkurs. Bidrag får inte heller lämnas till en organisation  som har skulder som avser återkrav av bidrag enligt denna  förordning.
Ansökan om bidrag
9 §
Sametinget prövar ansökningar om statsbidrag enligt denna  förordning. Bidraget ska betalas ut senast den 1 april varje  bidragsår.
Ett beslut om statsbidrag får förenas med villkor. De ska  framgå av beslutet.
10 §
En ansökan om statsbidrag ska göras skriftligen av en  behörig företrädare för organisationen. Ansökan ska ha kommit  in till Sametinget senast det datum Sametinget bestämmer.
Tillsammans med ansökan ska den samiska organisationen lämna  de handlingar och uppgifter till Sametinget som myndigheten  behöver för att kunna pröva ansökan.
11 §
Om den som ansöker om statsbidrag enligt denna förordning  inte lämnar handlingar och uppgifter enligt 10 §, ska sökanden  ges möjlighet att komplettera ansökan inom en viss tid. Om  sökanden inte följer en uppmaning att komplettera ansökan, får  den prövas i befintligt skick.
Anmälningsskyldighet
12 §
En samisk organisation som ansöker om eller har beviljats  bidrag enligt denna förordning ska anmäla sådana ändrade  förhållanden som kan påverka rätten till bidraget eller  storleken på det till Sametinget utan dröjsmål.
Redovisning
13 §
En samisk organisation som har beviljats statsbidrag  enligt denna förordning är skyldig att lämna redovisning,  verksamhetsberättelse och andra uppgifter som Sametinget i  varje enskilt fall bestämmer. En ekonomisk redovisning ska  vara bestyrkt av revisor och, om det statsbidrag som har  beviljats uppgår till minst sex prisbasbelopp enligt 2 kap. 6  och 7 §§ socialförsäkringsbalken, av auktoriserad eller  godkänd revisor.
14 §
Sametinget ska i sin årsredovisning lämna en samlad  redovisning av vilka samiska organisationer som har fått  statsbidrag, med vilka belopp och för vilka ändamål.  Sametinget ska dessutom lämna en sammanfattande redogörelse  till regeringen senast den 1 juni varje år. Den ska redogöra  för vad statsbidragen använts till och ge en bedömning av  statsbidragens effekter i förhållande till syftet med bidragen  om det är möjligt att bedöma.
Återbetalning och återkrav
15 §
Mottagaren av ett statsbidrag enligt denna förordning är  återbetalningsskyldig om
1. mottagaren genom att lämna oriktiga uppgifter eller på  annat sätt har orsakat att bidraget har lämnats felaktigt  eller med för högt belopp,
2. bidraget av något annat skäl än vad som sägs i 1 har  lämnats felaktigt eller med för högt belopp och mottagaren  borde ha insett detta,
3. bidraget inte används för det syfte som anges i 2 §,
4. mottagaren inte lämnar sådana handlingar och uppgifter som  avses i 10 §, eller
5. villkoren i beslutet om bidrag inte har följts.
16 §
Om en bidragstagare är återbetalningsskyldig enligt 15 §,  ska Sametinget besluta att helt eller delvis kräva tillbaka  statsbidraget. Om det finns särskilda skäl för det, får  Sametinget besluta att helt eller delvis avstå från återkrav.
Överklagande
17 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut i fråga om ansökan om statsbidrag och beslut om  återkrav får dock inte överklagas.
Bemyndigande
18 §
Sametinget får meddela föreskrifter om verkställigheten  av denna förordning.
Övergångsbestämmelser
2024:147
1. Denna förordning träder i kraft den 16 april 2024.
2. Förordningen tillämpas första gången för bidragsåret 2025.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.