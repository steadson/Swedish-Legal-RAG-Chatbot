Title: Förordning (2016:822) med instruktion för Statistiska centralbyrån
SFS Number: Svensk författningssamling 2016:822
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016822-med-instruktion-for_sfs-2016-822/
Source Link: http://rkrattsbaser.gov.se/sfst?bet=2016:822
Amendment Register Link: http://rkrattsbaser.gov.se/sfsr?bet=2016:822
Ministry/Authority: Finansdepartementet ESA
Issued: 2016-06-22
Metadata: {"Utfärdad": "2016-06-22", "Ändrad": "t.o.m. SFS 2024:505"}

==================================================

Förordning (2016:822) med instruktion för Statistiska centralbyrån
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:822
Departement/myndighet
:   
Finansdepartementet ESA
Utfärdad
:   
2016-06-22
Ändrad
:   
t.o.m. SFS 2024:505
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Statistiska centralbyrån ansvarar för att utveckla,  framställa och sprida officiell statistik och annan statlig  statistik samt för att samordna systemet för den officiella  statistiken.
2 §
Myndigheten ska
1. vara nationell statistikbyrå med den innebörd som anges i  Europaparlamentets och rådets förordning (EG) nr 223/2009 av  den 11 mars 2009 om europeisk statistik och om upphävande av  Europaparlamentets och rådets förordning (EG, Euratom)  nr 1101/2008 om utlämnande av insynsskyddade statistiska  uppgifter till Europeiska gemenskapernas statistikkontor,  rådets förordning (EG) nr 322/97 om gemenskapsstatistik och  rådets beslut 89/382/EEG, Euratom om inrättande av en kommitté  för Europeiska gemenskapernas statistiska program, i lydelsen  enligt Europaparlamentets och rådets förordning (EU) 2015/759,
2. utföra de uppgifter gällande årsrapporter som Sverige har  enligt artikel 11.4 i Europaparlamentets och rådets förordning 
(EG) nr 223/2009,
3. göra långsiktiga prognoser inom arbetsmarknads-,  befolknings- och utbildningsområdet,
4. vara nationell koordinator för Internationella  valutafondens gemensamma datastandard i Sverige,
5. verka för samarbete mellan de statistikansvariga  myndigheterna,
6. ge råd och stöd till statistikansvariga myndigheter i  principiella frågor om den officiella statistikens kvalitet  och i frågor om att underlätta uppgiftslämnandet,
7. senast den 31 mars varje år lämna en rapport till  regeringen om systemet för den officiella statistiken, med en  analys av de utvärderingar av kvaliteten som de  statistikansvariga myndigheterna ska göra enligt 13 a §  förordningen (2001:100) om den officiella statistiken,
8. föra en förteckning över statistikansvariga myndigheters  statistikprodukter,
9. sammanställa en årlig publiceringsplan för den officiella  statistiken,
10. förvalta och utveckla det fördelningsanalytiska  statistiksystemet för inkomster och transfereringar, och
11. vara behörigt organ enligt artikel 7 i Europaparlamentets  och rådets förordning (EU) 2022/868 av den 30 maj 2022 om  europeisk dataförvaltning och om ändring i förordning (EU) 
2018/1724 (dataförvaltningsakten). Förordning (2024:505).
3 §
Myndigheten bedriver verksamhet enligt lagen (2014:484)  om en databas för övervakning av och tillsyn över  finansmarknaderna.
4 §
Myndigheten ska inom ramen för sin statistikverksamhet  utföra uppdrag åt andra myndigheter, i den utsträckning som  den har tillgängliga resurser för det. Myndigheten ska  prioritera uppdrag som rör officiell statistik.
Myndigheten får inom ramen för sin statistikverksamhet även  åta sig uppdrag från andra uppdragsgivare än myndigheter.
5 §
Myndigheten får bedriva sådan tjänsteexport som är direkt  kopplad till myndighetens uppgifter.
Ledning
6 §
Myndigheten leds av en myndighetschef.
7 §
Vid myndigheten finns ett insynsråd som består av högst  tio ledamöter.
Särskilda organ
Rådet för den officiella statistiken
8 §
Vid myndigheten finns ett råd för den officiella  statistiken. Rådet har till uppgift att bistå myndigheten när  den utför sina uppgifter enligt 2 § 5-9.
Rådet består av myndighetschefen, som är ordförande, och  högst tolv andra ledamöter.
Vetenskapliga rådet
9 §
Vid myndigheten finns ett vetenskapligt råd. Rådet har  till uppgift att bistå myndigheten i vetenskapliga frågor om  metoder och kvalitet i statistiken. Rådet ska även bistå  andra myndigheter med ansvar för officiell statistik i sådana  frågor.
Anställningar och uppdrag
10 §
Generaldirektören är myndighetschef.
11 §
I Rådet för den officiella statistiken ska  myndighetscheferna för Försäkringskassan, Skogsstyrelsen,  Socialstyrelsen, Statens energimyndighet, Statens  jordbruksverk och Statens skolverk ingå.
Övriga ledamöter i rådet ska utgöras av myndighetschefer för  statistikansvariga myndigheter. Dessa ledamöter förordnas för  en bestämd tid på högst tre år av Statistiska centralbyrån  efter att myndigheten hört samtliga statistikansvariga  myndigheter.
12 §
Myndigheten bestämmer sammansättningen av det  vetenskapliga rådet.
Personalansvarsnämnd
13 §
Vid myndigheten ska det finnas en personalansvarsnämnd.
Tillämpligheten av vissa förordningar
14 §    Myndigheten ska tillämpa
personalföreträdarförordningen (1987:1101) och  internrevisionsförordningen (2006:1228).
Avgifter
15 §
Myndigheten ska ta ut avgifter för den verksamhet som  anges i 4 och 5 §§. Myndigheten beslutar om avgifternas  storlek och får disponera avgiftsinkomsterna.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.