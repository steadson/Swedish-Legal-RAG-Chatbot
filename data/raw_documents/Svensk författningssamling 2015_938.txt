Title: Förordning (2015:938) om statsbidrag för handledare i specialpedagogik
SFS Number: Svensk författningssamling 2015:938
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015938-om-statsbidrag-for_sfs-2015-938/
Source Link: http://rkrattsbaser.gov.se/sfst?bet=2015:938
Amendment Register Link: http://rkrattsbaser.gov.se/sfsr?bet=2015:938
Ministry/Authority: Utbildningsdepartementet
Issued: 2015-12-10
Metadata: {"Utfärdad": "2015-12-10", "Ändrad": "t.o.m. SFS 2023:325"}

==================================================

Förordning (2015:938) om statsbidrag för handledare i specialpedagogik
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:938
Departement/myndighet
:   
Utbildningsdepartementet
Utfärdad
:   
2015-12-10
Ändrad
:   
t.o.m. SFS 2023:325
Tidsbestämd
: 
2023-07-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  för handledare i specialpedagogik i syfte att generellt stärka  den specialpedagogiska kompetensen i de skolformer och den  utbildning som avses i 3 §. Förordning (2020:1016).
2 §
Statsbidrag lämnas enligt denna förordning om det finns  tillgång på medel.
Förutsättningar för statsbidrag
3 §
Statsbidrag enligt denna förordning får lämnas till en  huvudman för förskolan, förskoleklassen, grundskolan,  anpassade grundskolan, sameskolan, gymnasieskolan, anpassade  gymnasieskolan och kommunal vuxenutbildning och till  huvudmannen för utbildning som motsvarar utbildningen i  grundskolan, anpassade grundskolan, gymnasieskolan och  anpassade gymnasieskolan vid ett sådant hem som avses i 12 §  lagen (1990:52) med särskilda bestämmelser om vård av unga 
(särskilt ungdomshem).
Statsbidrag lämnas för ett bidragsår i sänder. Bidragsåret  börjar den 1 juli. Förordning (2023:325).
4 §
Statsbidrag får lämnas för handledare i specialpedagogik  som inom ramen för fortbildning i specialpedagogik handleder  lärare eller förskollärare i sådan utbildning som avses i 3 §  eller annan personal som medverkar i undervisningen i  förskolan, anpassade grundskolan, anpassade gymnasieskolan  eller kommunal vuxenutbildning som anpassad utbildning på  grundläggande eller gymnasial nivå och som deltar i  fortbildningen.
Fortbildningen i specialpedagogik ska syfta till att ge alla  barn och elever möjlighet att tillgodogöra sig undervisningen.  Lärare och förskollärare i sådan utbildning som avses i 3 §  och annan personal som medverkar i undervisningen i förskolan,  anpassade grundskolan, anpassade gymnasieskolan och kommunal  vuxenutbildning som anpassad utbildning på grundläggande och  gymnasial nivå ska ges
1. ökade kunskaper i specialpedagogik så att de kan utforma  och anpassa undervisningen utifrån alla barns och elevers  olika behov och förutsättningar, och
2. professionellt stöd genom handledare i specialpedagogik.
Förordning (2023:325).
5 §
Statsbidrag får lämnas endast för sådana legitimerade  lärare och förskollärare som huvudmannen har utsett till  handledare i specialpedagogik. Till sådan handledare ska i  första hand en lärare eller förskollärare utses som har
1. en speciallärar- eller specialpedagogexamen, och
2. minst ett års erfarenhet av tjänstgöring som speciallärare  eller specialpedagog.
Om det finns särskilda skäl, får huvudmannen utse en annan  legitimerad lärare eller förskollärare som bedöms lämplig för  uppgiften. Förordning (2020:1016).
6 §
Har upphävts genom förordning (2019:1287).
7 §
Statsbidrag lämnas för ersättning för lön med ett  schablonbelopp för handledare i specialpedagogik som
1. är anställda tills vidare eller för en begränsad tid hos  huvudmannen eller hos någon annan som enligt avtal med  huvudmannen utför uppgifter inom kommunal vuxenutbildning på  entreprenad, och
2. på tio eller tjugo procent av heltid tjänstgör som  handledare i specialpedagogik för lärare eller förskollärare i  sådan utbildning som avses i 3 § eller annan personal som  medverkar i undervisningen i förskolan, anpassade grundskolan,  anpassade gymnasieskolan eller kommunal vuxenutbildning som  anpassad utbildning på grundläggande eller gymnasial nivå och  som deltar i fortbildning.
Schablonbeloppet enligt första stycket ska motsvara tio  procent respektive tjugo procent av en nationellt  genomsnittlig heltidslön för en speciallärare eller  specialpedagog beroende på hur stor andel av heltid som  handledaren tjänstgör. Förordning (2023:325).
8 §
Statsbidrag får också lämnas för övriga kostnader som kan  hänföras till handledning enligt denna förordning.
Förordning (2019:1287).
9 §
Har upphävts genom förordning (2020:1016).
Ansökan och beslut om statsbidrag
10 §
Ansökan om statsbidrag ges in till Statens skolverk som  prövar frågor om bidraget.
Ett beslut om bidrag får förenas med villkor. Dessa ska  framgå av beslutet.
11 §
Huvudmannen ska hos Statens skolverk anmäla den personal  som huvudmannen ansöker om statsbidrag för enligt denna  förordning.
12 §
Om det kommer in fler ansökningar om statsbidrag än det  finns medel för beslutar Statens skolverk om urval.
Uppföljning och redovisning
13 §
Statens skolverk ska följa upp och utvärdera hur  statsbidraget har använts.
14 §
Den som har tagit emot statsbidrag enligt denna  förordning ska lämna sådan ekonomisk och annan redovisning  till Statens skolverk som verket begär.
Återbetalning och återkrav
15 §
Den som har tagit emot statsbidrag enligt denna  förordning är återbetalningsskyldig om
1. mottagaren genom att lämna oriktiga uppgifter eller på  annat sätt har förorsakat att bidraget har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller inte  har använts för det ändamål det har beviljats för,
4. mottagaren inte lämnar sådan redovisning som avses i 14 §,  eller
5. mottagaren inte har följt villkor i beslutet om bidrag.
16 §
Statens skolverk ska besluta att helt eller delvis kräva  tillbaka ett bidrag om någon är återbetalningsskyldig enligt 
15 §.
Om det finns särskilda skäl för det, får Skolverket efterge  återkrav helt eller delvis.
17 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  efterge krav på ränta helt eller delvis.
Bemyndigande
18 §
Statens skolverk får meddela föreskrifter om
1. vilka kostnader som statsbidrag enligt 8 § kan lämnas  för,
2. schablonbeloppen och beräkning av statsbidragets storlek,  och
3. verkställighet av denna förordning.
Förordning (2016:827).
Överklagande
19 §
Beslut enligt denna förordning får inte överklagas.
Övergångsbestämmelser
2015:938
1. Denna förordning träder i kraft den 15 januari 2016.
2. Förordningen upphör att gälla vid utgången av 2019.
3. Förordningen ska dock fortsätta att gälla i fråga om  bidrag som har beslutats före den 1 januari 2020.
2019:1287
1. Denna förordning träder i kraft den 1 januari 2020.
2. Äldre föreskrifter gäller fortfarande för bidrag som har  beviljats före ikraftträdandet.
3. Förordningen ska fortsätta att gälla i fråga om bidrag som  har beviljats före den 1 juli 2023.
2020:1016
1. Denna förordning träder i kraft den 1 januari 2021.
2. Förordningen tillämpas första gången i fråga om statsbidrag  för bidragsåret som börjar den 1 juli 2021.
2023:84
1. Denna förordning träder i kraft den 1 april 2023.
2. Äldre bestämmelser gäller fortfarande för beslut om  statsbidrag som har fattats före ikraftträdandet.
2023:325
1. Denna förordning träder i kraft den 2 juli 2023.
2. Äldre bestämmelser gäller fortfarande för beslut om  statsbidrag som har fattats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.