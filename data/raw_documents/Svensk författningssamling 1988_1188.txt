Title: Kulturmiljöförordning (1988:1188)
SFS Number: Svensk författningssamling 1988:1188
URL: https://www.riksdagen.se/sv/dokument-och-lagar/dokument/svensk-forfattningssamling/kulturmiljoforordning-19881188_sfs-1988-1188/
Source Link: http://rkrattsbaser.gov.se/sfst?bet=1988:1188
Amendment Register Link: http://rkrattsbaser.gov.se/sfsr?bet=1988:1188
Ministry/Authority: Kulturdepartementet
Issued: 1988-11-10
Metadata: {"Utfärdad": "1988-11-10", "Ändrad": "t.o.m. SFS 2021:122"}

==================================================

Kulturmiljöförordning (1988:1188)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1988:1188
Departement/myndighet
:   
Kulturdepartementet
Utfärdad
:   
1988-11-10
Ändrad
:   
t.o.m. SFS 2021:122
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser om samråd m.m.
1 §
Innan länsstyrelsen fattar beslut i ett ärende enligt  kulturmiljölagen (1988:950) som kan medföra  ersättningsskyldighet för staten, ska länsstyrelsen samråda  med Riksantikvarieämbetet. Förordning (2017:1083).
2 §
Länsstyrelsen ska inom ramen för sitt ansvar för kulturmiljöarbetet i länet samverka med kulturmiljövårdande organ inom länet, särskilt länsmuseerna och motsvarande museer. Förordning (2013:554).
3 §
När länsstyrelsen har fattat ett beslut enligt kulturmiljölagen (1988:950) ska en kopia av beslutet genast sändas till Riksantikvarieämbetet.
Länsstyrelsen ska vidare underrätta Riksantikvarieämbetet när en fråga om åtal enligt 2 kap. 21 § eller 3 kap. 18 §
kulturmiljölagen har uppkommit. Riksantikvarieämbetet ska också underrättas när en fråga om skadestånd på grund av åsidosättande av föreskrifter i nämnda lag har uppkommit.
Förordning (2013:554).
4 §
Riksantikvarieämbetet ska underrätta lantmäterimyndigheten om sådana fornlämningar som kan antas ännu inte vara införda i fastighetsregistrets allmänna del.
Förordning (2013:554).
Fornminnen
5 §
Länsstyrelsen ska genast underrätta kommunen om beslut i ärenden som avses i 2 kap. 2, 9 och 12 §§ kulturmiljölagen
(1988:950). När beslutet har vunnit laga kraft, ska länsstyrelsen underrätta lantmäterimyndigheten.
Förordning (2013:554).
6 §
Riksantikvarieämbetet ska underrätta länsstyrelsen innan myndigheten vidtar en åtgärd enligt 2 kap. 7 eller 8 §
kulturmiljölagen (1988:950). Länsstyrelsen ska samråda med Riksantikvarieämbetet innan länsstyrelsen vidtar motsvarande åtgärd. Underrättelse eller samråd behöver dock inte ske om åtgärden är brådskande. Förordning (2013:554).
7 §
Innan länsstyrelsen ger någon tillstånd att vidta åtgärder enligt 2 kap. 7 eller 8 § kulturmiljölagen
(1988:950), ska länsstyrelsen förvissa sig om att denne har tillräcklig kunskap för att utföra åtgärderna på ett tillfredsställande sätt.
Innan länsstyrelsen fattar beslut enligt 2 kap. 11 och 13 §§
samma lag ska länsstyrelsen förvissa sig om att den som ska utföra utredningen eller undersökningen har tillräcklig kunskap för att utföra den på ett tillfredsställande sätt.
Förordning (2013:554).
8 §
Om Polismyndigheten eller Kustbevakningen tar emot ett  fornfynd eller en anmälan om fornfynd ska länsstyrelsen  genast underrättas skriftligen om detta. Underrättelsen ska  innehålla en kortfattad beskrivning av fornfyndet och av  fyndplatsen samt upphittarens namn och adress. Har  upphittaren lämnat ytterligare uppgifter om omständigheterna  vid fyndet, ska dessa uppgifter bifogas. Upphittaren ska få  en kopia av underrättelsen. Förordning (2017:1083).
9 §
Länsstyrelsen får meddela sådana föreskrifter som avses i 2 kap. 9 § kulturmiljölagen (1988:950).
Förordning (2013:554).
10 §
Riksantikvarieämbetet får meddela föreskrifter om verkställigheten av 2 kap. kulturmiljölagen (1988:950).
Förordning (2013:554).
Avgift
10 a §
Avgift tas ut av länsstyrelsen för prövning av ärenden  enligt 2 kap. 18-20 §§ kulturmiljölagen (1988:950) om  tillstånd att använda och medföra metallsökare. I fråga om  ansökningsavgiftens storlek ska 10 § avgiftsförordningen 
(1992:191) och avgiftsklass 2 tillämpas. För  ansökningsavgiften tillämpas i övrigt 11-14 §§  avgiftsförordningen (1992:191). Förordning (2017:1083).
10 b §
Varje geografiskt avgränsat område som en ansökan  avser ska behandlas som ett avgiftsbelagt ärende.
Förordning (2017:1083).
Byggnadsminnen
11 §
Innan en byggnad förklaras för byggnadsminne skall länsstyrelsen ge kommunen tillfälle att yttra sig, om det inte är uppenbart obehövligt.
12 §
När beslut enligt 3 kap. 1, 5-7, 14 och 15 §§
kulturmiljölagen (1988:950)  har vunnit laga kraft, ska länsstyrelsen underrätta den eller de kommunala nämnder som fullgör uppgifter inom plan- och byggnadsväsendet.
Förordning (2013:554).
13 §
Ett byggnadsminne ska, om länsstyrelsen finner anledning till detta och ägaren samtycker, genom länsstyrelsens försorg och på statens bekostnad förses med ett anslag om att byggnaden är skyddad enligt kulturmiljölagen (1988:950).
Förordning (2013:554).
14 §
Riksantikvarieämbetet ska föra en förteckning över byggnadsminnena i landet. Länsstyrelsen ska föra en förteckning över byggnadsminnena i länet. Länsstyrelsen ska också föra en förteckning över sådana byggnader som avses i 3 kap. 6 § kulturmiljölagen (1988:950). Förordning (2013:554).
15 §
När en fråga om ersättning enligt 3 kap. 10 §
kulturmiljölagen (1988:950) uppkommer ska länsstyrelsen försöka få till stånd en frivillig uppgörelse med sakägaren om ersättningens storlek. Förordning (2013:554).
16 §
I villkoren för ett tillstånd enligt 3 kap. 14 §
kulturmiljölagen (1988:950) ska det alltid ingå att byggnadens utseende och beskaffenhet före ändringen ska dokumenteras på ett lämpligt sätt. Förordning (2013:554).
17 §
Av 3 kap. 13 § första stycket kulturmiljölagen
(1988:950) följer att expropriationslagen (1972:719) ska tillämpas i vissa fall när det gäller ersättning och inlösen.
Bestämmelser om utbetalning av ersättning till innehavare av fideikommiss finns i punkt 6 i övergångsbestämmelserna till expropriationslagen och i 18 § expropriationskungörelsen
(1972:727). Förordning (2013:554).
17 a §
Riksantikvarieämbetet får meddela föreskrifter om verkställigheten av 3 kap. kulturmiljölagen (1988:950).
Förordning (2013:554).
Kyrkliga kulturminnen
18 §
I ärenden enligt 4 kap. kulturmiljölagen (1988:950) ska Riksantikvarieämbetet och länsstyrelserna samråda med stiftet, om det behövs. Förordning (2013:554).
18 a §
Länsstyrelsen ska genast underrätta kommunen om beslut  i ärenden som avses i 4 kap. 2 a § kulturmiljölagen 
(1988:950). När beslutet har fått laga kraft, ska  länsstyrelsen underrätta lantmäterimyndigheten.
Förordning (2017:561).
19 §
Till kyrkliga inventarier som avses i 4 kap. 6 §
kulturmiljölagen (1988:950) hör bland annat äldre skrudar, rökelsekar, kärl, böcker, altartavlor, kors och krucifix, dopfuntar, andra målningar och konstarbeten, avlatsskrin, förvaringskistor, fattigbössor, ljuskronor och ljusstakar, epitafier, vapensköldar, banér, sorgfanor, vapen, rustningar, votivskepp, kyrkklockor, musikinstrument samt vissa äldre gravvårdar. Förordning (2013:554).
20 §
Har upphävts genom förordning (1999:881).
21 §
När länsstyrelsen har fattat beslut eller vidtagit någon åtgärd enligt 4 kap. 10 § andra och tredje styckena kulturmiljölagen (1988:950) ska stiftet underrättas om beslutet eller åtgärden. Förordning (2013:554).
22 §
Riksantikvarieämbetet får meddela föreskrifter om verkställigheten av 4 kap. kulturmiljölagen (1988:950).
Förordning (2013:554).
Skydd mot utförsel av vissa kulturföremål
23 §
Den som vill föra ut ett kulturföremål ur landet ska  enligt 5 kap. kulturmiljölagen (1988:950) ha tillstånd till  utförseln om
1. föremålet
a)  är ett kulturföremål inom de kategorier som anges i  bilaga 1 till rådets förordning (EG) nr 116/2009 av den 18  december 2008 om export av kulturföremål, och
b) är upptaget i bilagan till denna förordning med de ålders-  och värdegränser samt andra bestämningar som anges i den,  eller
2. föremålet är ett samiskt föremål som
a) är äldre än 75 år och värt mer än 5 000 kr,
b) omfattas av 1, är arkeologiskt och härrör från tiden före  år 1850 oavsett material och värde, eller
c) omfattas av 1, är gjort av trä, ben, keramik, metall eller  textil och framställt i Sverige före år 1650 oavsett värde.
Förordning (2017:561).
23 a §
När det enligt förordningen ska bestämmas om ett  föremål ska anses vara framställt i Sverige är de gränser som  Sverige hade den 1 juli 1986 avgörande. Förordning (2017:561).
24 §
Har upphävts genom förordning (2011:1066).
25 §
Har upphävts genom förordning (2011:1066).
26 §
Frågor om tillstånd till utförsel av kulturföremål  enligt 5 kap. kulturmiljölagen (1988:950) och om licens  enligt rådets förordning (EG) nr 116/2009 om export av  kulturföremål prövas av Kungl. biblioteket,  Riksantikvarieämbetet, Riksarkivet, Nationalmuseum och  Stiftelsen Nordiska museet (tillståndsmyndigheter) enligt  den fördelning som anges i 27-31 §§. Om det är fråga om  föremål som innehas eller förvaltas av någon annan av  tillståndsmyndigheterna än Riksantikvarieämbetet, ska  prövningen dock göras av Riksantikvarieämbetet.
Licenser enligt rådets förordning kan vara av alla de slag  som anges i kommissionens genomförandeförordning (EU) nr 
1081/2012 av den 9 november 2012 för rådets förordning (EG)  nr 116/2009 om export av kulturföremål.
Förordning (2017:561).
27 §
Riksantikvarieämbetet prövar frågor om tillstånd och  licens
1. inom kategorierna A1, A2 och A13 för samtliga föremål, och
2. inom kategori A15 för
a) föremål framställda i Sverige före år 1650 av ben, keramik,  metall, textil eller trä, och
b) kyrkliga inventarier.
Förordning (2019:600).
28 §
Nationalmuseum prövar frågor om tillstånd och licens
1. inom kategorierna A3-A7 för samtliga föremål,
2. inom kategori A15 för
a) föremål av glas, sten eller bärnsten samt ljuskronor,  lyktor, armaturer och tapeter av läder,
b) kakelugnar och föremål av metall, med undantag för dem som  är framställda i Sverige före år 1650, och
c) i utlandet framställda möbler, lackarbeten, speglar,  mekaniska ur, musikinstrument, fajanser, textilier, föremål av  keramik, trä, ben eller horn samt vetenskapliga instrument,  tekniska modeller och prototyper. Förordning (2019:600).
29 §
Kungl. biblioteket prövar frågor om tillstånd och licens
1. inom kategori A8 för filmer och negativ av dessa,
2. inom kategori A9 för inkunabler, och
3. inom kategorierna A10 och A11 för samtliga föremål.
Förordning (2019:600).
30 §
Riksarkivet prövar frågor om tillstånd och licens
1. inom kategori A9 för samtliga föremål, med undantag för  inkunabler, och
2. inom kategori A12 för samtliga föremål.
Förordning (2019:600).
31 §
Stiftelsen Nordiska museet prövar frågor om tillstånd och  licens
1. inom kategori A8 för fotografier och negativ av dessa,
2. inom kategori A14 för samtliga föremål,
3. inom kategori A15 för föremål som inte omfattas av 27-28 §§, och
4. för samiska föremål som inte omfattas av kategori A1.
Förordning (2019:600).
32 §
Ansökan om tillstånd och licens lämnas in till Riksantikvarieämbetet, som i fall någon annan skall pröva tillståndsfrågan, skall överlämna ansökningen till den tillståndsmyndigheten. Förordning (2000:337).
33 §
Riksantikvarieämbetet får meddela föreskrifter om verkställigheten av 5 kap. kulturmiljölagen (1988:950).
Förordning (2013:554).
Behörig myndighet
33 a §
Riksantikvarieämbetet är behörig myndighet enligt  Europaparlamentets och rådets förordning (EU) 2019/880 av den 
17 april 2019 om införsel och import av kulturföremål.
Förordning (2021:122).
Återlämnande av kulturföremål
34 §
Riksantikvarieämbetet är central myndighet enligt 6 kap.
kulturmiljölagen (1988:950). Förordning (2013:554).
35 §
Riksantikvarieämbetet ska som central myndighet
1. efter ansökan av en annan stat som ingår i Europeiska  ekonomiska samarbetsområdet (EES) söka efter närmare angivna  kulturföremål som olagligt har förts bort från den staten och  identifiera den som innehar föremålet,
2. underrätta berörda stater som ingår i EES då kulturföremål  påträffats i Sverige som kan antas ha olagligt förts bort  från en annan stat som ingår i EES samt ta emot motsvarande  underrättelser,
3. göra det möjligt för de behöriga myndigheterna i den stat  som kan återkräva ett sådant föremål enligt 6 kap.  kulturmiljölagen (1988:950) att kontrollera att det är fråga  om ett kulturföremål och vara en sådan behörig myndighet i  Sverige,
4. i samarbete med den berörda staten vidta nödvändiga  åtgärder för att bevara ett enligt 2 påträffat  kulturföremål,
5. vidta nödvändiga åtgärder för att förhindra handlingar som  syftar till att undvika ett återlämnande,
6. agera som förmedlare mellan den återkrävande staten och  den som innehar föremålet med avseende på återlämnandet,
7. underrätta den centrala myndigheten i den stat där svenska  staten väckt talan om återlämnande och ta emot motsvarande  underrättelser,
8. underrätta centrala myndigheter i andra stater om att  talan om återlämnande väckts i Sverige och ta emot  motsvarande underrättelser, och
9. i övrigt samarbeta med centrala myndigheter i andra  stater.
Kontroll enligt första stycket 3 ska göras inom sex månader  från det att underrättelse skett enligt samma stycke 2.  Annars ska det som sägs i samma stycke 4 och 5 inte  tillämpas. Förordning (2015:853).
35 a §
Har upphävts genom förordning (2015:853).
35 b §
Svenska statens talan om återlämnande av sådana kulturföremål som avses i 6 och 7 kap. kulturmiljölagen
(1988:950) förs utomlands av Riksantikvarieämbetet.
Förordning (2013:554).
35 c §
Informationssystemet för den inre marknaden (IMI) ska  användas för utbyte av information mellan behöriga  myndigheter i Sverige och i andra stater inom EES enligt  kulturmiljölagen (1988:950) och denna förordning.
Behöriga att använda IMI för kulturföremål är  Riksantikvarieämbetet, Kungl. biblioteket, Riksarkivet,  Nationalmuseum och Stiftelsen Nordiska museet.  Riksantikvarieämbetet ska vara samordnare för IMI för  kulturföremål, vilket innefattar att för Sveriges räkning  ansvara för att ta emot och sända iväg ansökningar och  underrättelser i förhållande till andra stater inom EES och  att fungera som samtalspartner för Europeiska kommissionen i  IMI-frågor om kulturföremål.
Bestämmelser om IMI finns i förordningen (2009:1078) om  tjänster på den inre marknaden och i föreskrifter meddelade  med stöd av den förordningen samt i Europaparlamentets och  rådets förordning (EU) nr 1024/2012 av den 25 oktober 2012 om  administrativt samarbete genom informationssystemet för den  inre marknaden och om upphävande av kommissionens beslut 
2008/49/EG. Förordning (2017:561).
Övriga bestämmelser
36 §
Riksantikvarieämbetet, eller efter dess förordnande länsstyrelsen, ska föra statens talan i mål som avses i 2 kap. 25 § andra stycket och 3 kap. 20 § kulturmiljölagen
(1988:950). Förordning (2013:554).
Bilaga
De ålders- och värdegränser samt andra bestämningar som avses  i 23 § är följande.
1. Arkeologiska föremål inom kategori A1 som härrör från  tiden före år 1850, oavsett material och värde.
2. Målningar inom kategori A3:
a) målningar som är äldre än 100 år och värda mer än 100 000  kronor, och
b) porträtt som är äldre än 100 år och värda mer än 40 000  kronor som föreställer personer med anknytning till  Sverige.
3. Teckningar inom kategorierna A4 och A5:
a) teckningar, akvareller, gouacher och pasteller som är  äldre än 100 år och värda mer än 100 000 kronor, och
b) porträtt som föreställer personer med anknytning till  Sverige i form av teckningar, akvareller, gouacher och  pasteller, är äldre än 100 år och värda mer än 40 000  kronor.
4. Träsnitt och kopparstick inom kategori A6 som är  framställda i Sverige före år 1700, oavsett värde.
5. Originalskulpturer och repliker inom kategori A7 som är  framställda enligt samma process som originalet, oavsett  material, är äldre än 100 år och värda mer än 100 000  kronor.
6. Enstaka eller samlingar av fotografier och filmer och  negativ av dessa inom kategori A8 som är äldre än 100 år och  värda mer än 20 000 kr.
7. Inkunabler och icke tryckt material inom kategori A9:
a) enstaka eller samlingar av inkunabler, oavsett värde,
b) enstaka eller samlingar av handskrifter på pergament eller  papper framställda före år 1700, oavsett värde,
c) icke tryckta protokoll, brev, dagböcker, manuskript,  noter, räkenskaper samt handritade kartor och ritningar, som  är äldre än 75 år och värda mer än 5 000 kronor, och
d) övriga samlingar av icke tryckt material enligt b och c  som är äldre än 75 år och värda mer än 50 000 kronor.
8. Böcker inom kategori A10:
a) böcker tryckta i Sverige före år 1700, oavsett värde,  och
b) övriga böcker som är äldre än 100 år och värda mer än 
20 000 kronor.
9. Tryckta kartor och glober inom kategori A11 som är äldre  än 100 år och värda mer än 20 000 kronor.
10. Arkiv av icke tryckta protokoll, brev, dagböcker,  manuskript, noter, räkenskaper, handritade kartor och  ritningar inom kategori A12 som är äldre än 75 år och värda  mer än 5 000 kronor.
11. Transportmedel inom kategori A14 som är äldre än 100 år  och värda mer än 100 000 kronor.
12. Andra antikviteter inom kategori A15, om de inte ingår i  kategorierna A1-A14:
a) föremål av trä, ben, keramik, metall eller textil som är  framställda i Sverige före år 1650, oavsett värde,
b) möbler, speglar, ljuskronor, lyktor och armaturer som är  framställda i Sverige, är äldre än 75 år, och värda mer än 
50 000 kronor,
c) möbler, speglar, ljuskronor, lyktor och armaturer som är  framställda utomlands, är äldre än 100 år och värda mer än 
100 000 kronor,
d) hantverksmässigt tillverkade tapeter, vävda och av läder,  mattor, ryor, bonadsmåleri och broderad eller mönstervävd  textil, hantverksmässigt bearbetade föremål av trä, mekaniska  ur, musikinstrument, skjutvapen, blankvapen samt skyddsvapen  som är framställda i Sverige, är äldre än 100 år och värda  mer än 20 000 kronor,
e) hantverksmässigt tillverkade tapeter, vävda och av läder,  mattor, broderad eller mönstervävd textil, hantverksmässigt  bearbetade föremål av trä, lackarbeten, mekaniska ur,  musikinstrument, skjutvapen, blankvapen samt skyddsvapen som  är framställda utomlands, är äldre än 100 år och värda mer än 
100 000 kronor,
f) leksaker och spel, kakelugnar, fajanser och andra  hantverksmässigt tillverkade föremål av keramik, glas, sten,  ben, horn eller bärnsten, och hantverksmässigt tillverkade  eller gjutna föremål av metall med undantag för smycken, mynt  och medaljer, som är äldre än 100 år och värda mer än 50 000  kronor,
g) smycken av guld och silver som är äldre än 100 år och  värda mer än 100 000 kronor,
h) föremål som hör samman med de tidiga fotografiska  teknikerna, är äldre än 100 år och värda mer än 20 000 kr,
i) föremål som utgör kyrkliga inventarier enligt 4 kap.  kulturmiljölagen (1988:950) om de inte omfattas av a-f och  som är äldre än 100 år, oavsett värde, och
j) vetenskapliga instrument, tekniska modeller och prototyper  som är äldre än 100 år och värda mer än 10 000 kronor.
Förordning (2017:561).
Övergångsbestämmelser
1994:1524
Denna förordning träder i kraft såvitt avser 23 a § den dag lagen
(1994:1500) med anledning av Sveriges anslutning till den Europeiska unionen träder i kraft och i övrigt den 1 januari 1995.
1994:1448
1. Denna förordning träder i kraft den 1 januari 1996.
2. Äldre bestämmelser gäller fortfarande i fråga om fastighetsregistermyndigheter som inrättats enligt lagen (1971:133)
om kommunal fastighetsbildningsmyndighet och fastighetsregistermyndighet.
2000:337
Denna förordning träder i kraft den 1 juli 2000. Äldre bestämmelser gäller dock i fråga om ansökningar som kommit in före den 1 juli 2000.
2002:18
Denna förordning träder i kraft den 1 mars 2002. De nya bestämmelserna skall dock tillämpas för tid från och med den 1 januari 2002.
2017:1083
1. Förordningen träder i kraft den 1 januari 2018.
2. Avgift enligt 10 a § ska inte tas ut för ärenden där  ansökan gjorts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.