Title: Lag (2017:310) om framtidsfullmakter
SFS Number: Svensk författningssamling 2017:310
URL: https://www.riksdagen.se/sv/dokument-och-lagar/dokument/svensk-forfattningssamling/lag-2017310-om-framtidsfullmakter_sfs-2017-310/
Source Link: http://rkrattsbaser.gov.se/sfst?bet=2017:310
Amendment Register Link: http://rkrattsbaser.gov.se/sfsr?bet=2017:310
Ministry/Authority: Justitiedepartementet L2
Issued: 2017-04-27
Metadata: {"Utfärdad": "2017-04-27"}

==================================================

Lag (2017:310) om framtidsfullmakter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:310
Departement/myndighet
:   
Justitiedepartementet L2
Utfärdad
:   
2017-04-27
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innebörden av en framtidsfullmakt
1 §
En framtidsfullmakt är en fullmakt som någon 
(fullmaktsgivaren) ger åt en fysisk person (fullmaktshavaren)  att företräda fullmaktsgivaren för det fall han eller hon på  grund av sjukdom, psykisk störning, försvagat hälsotillstånd  eller något liknande förhållande varaktigt och i huvudsak  inte längre har förmåga att ha hand om de angelägenheter som  fullmakten avser.
2 §
En framtidsfullmakt får omfatta ekonomiska och personliga  angelägenheter. Fullmaktshavaren ska bevaka fullmaktsgivarens  rätt i de angelägenheter som framtidsfullmakten omfattar.
En framtidsfullmakt får inte omfatta åtgärder som avses i 
2 kap. 1 § första stycket hälso- och sjukvårdslagen (2017:30)  eller 1 § tandvårdslagen (1985:125). Den får inte heller  omfatta sådana frågor av utpräglat personlig karaktär som  avses i 12 kap. 2 § tredje stycket föräldrabalken.
Upprättande av en framtidsfullmakt
3 §
Den som har fyllt 18 år och har förmåga att ha hand om  sina angelägenheter får upprätta en framtidsfullmakt.
4 §
En framtidsfullmakt ska vara skriftlig.
Fullmaktsgivaren ska i två vittnens samtidiga närvaro skriva  under fullmaktshandlingen eller intyga att han eller hon har  skrivit under handlingen. Vittnena ska ha kännedom om att  handlingen är en framtidsfullmakt och bekräfta handlingen med  sina underskrifter.
Fullmaktshavaren får inte vara vittne. I övrigt tillämpas i  fråga om vittnen 10 kap. 2 § första stycket och 4 § första  och tredje styckena ärvdabalken.
5 §
Av en framtidsfullmakt ska det framgå
1. att det är fråga om en framtidsfullmakt,
2. vem eller vilka som är fullmaktshavare,
3. vilka angelägenheter fullmakten omfattar, och
4. vilka övriga villkor som gäller.
Ändring och återkallelse av en framtidsfullmakt
6 §
En framtidsfullmakt kan inte göras oåterkallelig.
7 §
Vid tillägg till eller annan ändring av en  framtidsfullmakt tillämpas vad som gäller om upprättande av  en framtidsfullmakt. Detta gäller dock inte om ändringen  består enbart i en begränsning av fullmakten.
8 §
För återkallelse av en framtidsfullmakt tillämpas lagen 
(1915:218) om avtal och andra rättshandlingar på  förmögenhetsrättens område.
I framtidsfullmakten får det bestämmas att en granskare  enligt 23 § har rätt att återkalla fullmakten.
Hur en framtidsfullmakt träder i kraft
9 §
Om en framtidsfullmakt uppfyller kraven i 3 och 4 §§,  träder den i kraft när fullmaktsgivarens situation är sådan  som anges i 1 §.
Det är fullmaktshavaren som ska bedöma om framtidsfullmakten  har trätt i kraft. Detta gäller inte om det i fullmakten har  bestämts att ikraftträdandet ska prövas av domstol eller  fullmaktshavaren annars begär en sådan prövning.
10 §
Om fullmaktshavaren bedömer att framtidsfullmakten har  trätt i kraft, ska han eller hon snarast underrätta  fullmaktsgivaren och fullmaktsgivarens make eller sambo och  närmaste släktingar. Om en granskare enligt 23 § har utsetts,  ska även denne underrättas.
Av underrättelsen ska det framgå att framtidsfullmakten har  trätt i kraft och vad den innehåller.
11 §
Tingsrätten ska på ansökan av fullmaktshavaren besluta  att framtidsfullmakten har trätt i kraft, om  förutsättningarna enligt 9 § första stycket är uppfyllda.
En ansökan görs till tingsrätten i den ort där  fullmaktsgivaren är folkbokförd eller, om fullmaktsgivaren  inte är folkbokförd i Sverige, till tingsrätten i den ort där  han eller hon vistas.
Om det inte finns någon behörig domstol enligt andra stycket,  är Stockholms tingsrätt behörig domstol.
12 §
Tillsammans med en ansökan enligt 11 § ska  fullmaktshavaren ge in framtidsfullmakten i original eller  bestyrkt kopia.
Fullmaktshavaren ska i ansökan lämna kontaktuppgifter  avseende fullmaktsgivaren och fullmaktsgivarens make eller  sambo och närmaste släktingar.
13 §
Rätten ska inhämta ett läkarintyg eller någon annan  likvärdig utredning beträffande fullmaktsgivarens  hälsotillstånd, om det inte är uppenbart obehövligt.
Fullmaktsgivaren ska ges tillfälle att yttra sig över  ansökan, om det kan ske. Även fullmaktsgivarens make eller  sambo och närmaste släktingar och överförmyndaren ska ges  tillfälle att yttra sig.
14 §
Vid handläggningen i domstol tillämpas i övrigt lagen 
(1996:242) om domstolsärenden.
Fullmaktshavarens fullgörande av uppdraget
15 §
Fullmaktshavaren ska fullgöra uppdraget i enlighet med  fullmaktsgivarens intressen och, om det är möjligt, samråda  med honom eller henne i viktiga frågor.
16 §
Fullmaktshavaren får i de angelägenheter som  framtidsfullmakten omfattar återkalla andra fullmakter än  framtidsfullmakter.
17 §
Fullmaktshavaren har inte rätt att företräda  fullmaktsgivaren i en fråga där fullmaktshavaren själv,  fullmaktshavarens make eller sambo, fullmaktshavarens barn  eller någon som fullmaktshavaren företräder är motpart eller  av någon annan anledning kan ha motstridiga intressen.
Om fullmaktshavaren inte har rätt att företräda  fullmaktsgivaren, ska överförmyndaren på fullmaktshavarens  begäran utse en god man att företräda fullmaktsgivaren. I  övrigt gäller föräldrabalkens regler om god man.
18 §
I den utsträckning fullmaktshavarens rätt att lämna  gåvor inte regleras i framtidsfullmakten får han eller hon,  till andra än sig själv, lämna personliga presenter vars  värde inte står i missförhållande till fullmaktsgivarens  ekonomiska villkor.
19 §
Fullmaktshavaren har rätt till arvode endast om det  anges i framtidsfullmakten. Om arvodets storlek inte framgår  av fullmakten, får fullmaktshavaren ta ut ett med hänsyn till  uppdragets art och omfattning skäligt belopp.
20 §
För fullmaktshavarens förhållande till fullmaktsgivaren  tillämpas bestämmelserna i 18 kap. handelsbalken om  sysslomän, om inte något annat anges i denna lag.
Förhållandet till tredje man
21 §
I fråga om fullmaktshavarens ansvar i förhållande till  tredje man för att han eller hon har fullmakt tillämpas 25 §  lagen (1915:218) om avtal och andra rättshandlingar på  förmögenhetsrättens område.
22 §
I fråga om fullmaktsgivarens bundenhet och  informationsplikt i förhållande till tredje man tillämpas  lagen (1915:218) om avtal och andra rättshandlingar på  förmögenhetsrättens område.
Granskning av fullmaktshavarens verksamhet
23 §
Fullmaktsgivaren får i framtidsfullmakten utse någon som  ska granska fullmaktshavarens verksamhet.
Om granskaren begär det, ska fullmaktshavaren lämna  redovisning för sitt uppdrag.
24 §
Om en granskare inte har utsetts, ska fullmaktshavaren  på begäran av fullmaktsgivarens make eller sambo eller  närmaste släktingar lämna redovisning för sitt uppdrag.  Redovisning behöver inte lämnas oftare än en gång per år.
25 §
Fullmaktshavaren ska på begäran av överförmyndaren lämna  redovisning för sitt uppdrag och upplysningar om  fullmaktsförhållandet och vidtagna åtgärder.
26 §
Överförmyndaren får besluta att framtidsfullmakten helt  eller delvis inte längre får brukas av fullmaktshavaren, om  han eller hon vid fullgörandet av uppdraget har gjort sig  skyldig till missbruk eller allvarlig försummelse eller  annars visat sig vara oförmögen att ta till vara  fullmaktsgivarens intressen.
Ett beslut enligt första stycket gäller omedelbart. Beslutet  får överklagas till den tingsrätt som anges i 11 § andra och  tredje styckena. Vid handläggningen i domstol tillämpas i  övrigt lagen (1996:242) om domstolsärenden.
En framtidsfullmakts verkan i vissa situationer
27 §
En framtidsfullmakt saknar verkan i den utsträckning  godmanskap enligt 11 kap. 4 § föräldrabalken eller  förvaltarskap anordnas för fullmaktsgivaren.
28 §
Om fullmaktsgivaren dör, försätts i konkurs eller får  förvaltare efter det att framtidsfullmakten har trätt i  kraft, tillämpas 21, 23, 24 och 26 §§ lagen (1915:218) om  avtal och andra rättshandlingar på förmögenhetsrättens  område.
Fullmaktshavarens rätt att låta någon annan rättshandla för  fullmaktsgivaren
29 §
Vid tillfälligt förhinder för fullmaktshavaren att  utföra sitt uppdrag får han eller hon genom skriftlig  fullmakt ge en fysisk person behörighet att företräda  fullmaktsgivaren i fråga om ordinära rättshandlingar med  anknytning till dennes dagliga livsföring.
30 §
Vid behov av hjälp i en särskild fråga får  fullmaktshavaren genom skriftlig fullmakt ge någon annan  behörighet att företräda fullmaktsgivaren.
En sådan fullmakt ska vara ställd till en fysisk person. Om  fullmakten avser en ekonomisk fråga, får den dock ställas  till ett kreditinstitut eller ett värdepappersinstitut.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.