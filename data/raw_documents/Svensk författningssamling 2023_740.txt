Title: Förordning (2023:740) om mediestöd
SFS Number: Svensk författningssamling 2023:740
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023740-om-mediestod_sfs-2023-740/
Source Link: http://rkrattsbaser.gov.se/sfst?bet=2023:740
Amendment Register Link: http://rkrattsbaser.gov.se/sfsr?bet=2023:740
Ministry/Authority: Kulturdepartementet
Issued: 2023-12-01
Metadata: {"Utfärdad": "2023-12-01", "Ändrad": "SFS 2023:913"}

==================================================

Förordning (2023:740) om mediestöd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:740
Departement/myndighet
:   
Kulturdepartementet
Utfärdad
:   
2023-12-01
Ändrad
:   
SFS 2023:913
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns kompletterande bestämmelser till  lagen (2023:664) om mediestöd.
Förordningen är meddelad med stöd av 8 kap. 7 §  regeringsformen.
2 §
Mediestöd får lämnas i enlighet med Europeiska  kommissionens beslut den 30 november 2023 i ärende SA.106019 
(2023/N).
3 §
Mediestöd får lämnas i form av redaktionsstöd och  distributionsstöd. Redaktionsstöd får lämnas i form av allmänt  redaktionsstöd och utökat redaktionsstöd.
Mediestöd får under 2024-2028 även lämnas i form av ett  övergångsstöd till juridiska personer som ger ut dagstidningar  för vilka driftsstöd enligt den upphävda presstödsförordningen 
(1990:524) har beviljats under 2023. Sådana dagstidningar ska,  vid tillämpningen av denna förordning, jämställas med allmänna  nyhetsmedier i frågor som rör övergångsstöd.
Annat mediestöd än distributionsstöd lämnas i mån av tillgång  på medel.
Uttryck i förordningen
4 §
I denna förordning avses med:
Bevakningsområde: en eller flera kommuner som ett nyhetsmedium  regelbundet bedriver nyhetsbevakning i.
Distributionsföretag: tidningsdistributionsföretag,  postbefordringsföretag samt befordringsföretag i särskilda  tidningsutdelningsturer där minst två tidningsföretag deltar.
Redaktionell personal: anställd personal som arbetar med  journalistiska arbetsuppgifter för det allmänna nyhetsmediet.
Regelbunden användare: användare som återkommande över tid och  med i huvudsak jämna mellanrum efterfrågar och tar del av  nyhetsmediet.
Samdistribution: distribution av tryckta abonnerade  nyhetstidningar i vilken minst två tidningsföretag deltar och  som utförs av distributionsföretag.
Stödgrundande kostnad: årlig lönekostnad, inklusive sociala  avgifter, för den redaktionella personalen. I den  stödgrundande kostnaden får även medräknas kostnader upp till 
200 000 kronor för redaktionellt material som köpts in enbart  för det allmänna nyhetsmediet.
I övrigt har uttryck i förordningen samma betydelse som i  lagen (2023:664) om mediestöd.
Bedömning av de allmänna förutsättningarna för mediestöd
5 §
Vid bedömningen av de allmänna förutsättningarna för  mediestöd avses med
1. väsentlig del redaktionellt innehåll enligt 6 § 2 lagen 
(2023:664) om mediestöd: ett redaktionellt innehåll på minst 
45 procent av mediets hela innehåll,
2. väsentlig del exklusivt, egenproducerat innehåll enligt 6 § 
3 lagen om mediestöd: ett exklusivt, egenproducerat  redaktionellt innehåll på minst 45 procent av mediets  redaktionella innehåll, och
3. hög regelbundenhet enligt 6 § 9 lagen om mediestöd: minst 
45 publiceringar eller sändningar per år.
Vid bedömningen av om ett allmänt nyhetsmedium främjar  tillgängliggörande av sitt redaktionella innehåll till  personer med funktionsnedsättning enligt 6 § 7 lagen om  mediestöd ska den tekniska utvecklingen samt det allmänna  nyhetsmediets storlek och ekonomiska förutsättningar beaktas.
Med god användarförankring enligt 6 § 10 lagen om mediestöd  avses ett minsta antal om lägst 3 000 regelbundna användare  eller 1 500 betalande prenumeranter. För bevakningsområden med  mindre än 20 000 invånare ska med god användarförankring avses  ett minsta antal regelbundna användare som motsvarar 
15 procent av invånarna i ett allmänt nyhetsmediums  bevakningsområde, dock lägst 1 500 regelbundna användare.
6 §
För större kommuner får mediestödsnämnden besluta att ett  allmänt nyhetsmediums bevakningsområde omfattar en viss del  eller vissa delar av kommunen om det allmänna nyhetsmediets  nyhetsbevakning är avgränsad på det sättet.
7 §
Vid bedömningen av om förutsättningarna för mediestöd i  form av övergångsstöd är uppfyllda för dagstidningar som  kommer ut med ett eller två nummer per vecka och som fick  driftsstöd under 2023 avses med god användarförankring enligt 
6 § 10 lagen (2023:664) om mediestöd minst 1 500 regelbundna  användare.
8 §
Vid bedömningen av om förutsättningarna för mediestöd är  uppfyllda för allmänna nyhetsmedier som är riktade till de  nationella minoriteterna enligt lagen (2009:724) om nationella  minoriteter och minoritetsspråk avses med
1. regelbundenhet enligt 8 § 3 lagen (2023:664) om mediestöd  minst tio publiceringar eller sändningar per år, och
2. tillräcklig användarförankring enligt 8 § 4 lagen om  mediestöd minst 750 regelbundna användare.
Särskilda förutsättningar för allmänt redaktionsstöd
9 §
Allmänt redaktionsstöd får lämnas för allmänna  nyhetsmedier som bedriver relevant lokal eller regional  nyhetsförmedling och som
1. har behov av ekonomiskt stöd för den redaktionella  verksamheten, och
2. har redaktionell personal motsvarande minst två  årsarbetskrafter och en stödgrundande kostnad på minst 
750 000 kronor.
Vid bedömningen av om ett allmänt nyhetsmedium har behov av  ekonomiskt stöd ska hänsyn tas till det allmänna nyhetsmediets  konkurrenssituation och ekonomiska förutsättningar att  långsiktigt bedriva sin verksamhet på affärsmässiga grunder.
10 §
Allmänt redaktionsstöd får också lämnas för allmänna  nyhetsmedier som är riktade till de nationella minoriteterna  enligt lagen (2009:724) om nationella minoriteter och  minoritetsspråk och som
1. har behov av ekonomiskt stöd för den redaktionella  verksamheten, och
2. har redaktionell personal motsvarande minst en  årsarbetskraft och en stödgrundande kostnad på minst 
375 000 kronor.
11 §
Allmänt redaktionsstöd får även lämnas för allmänna  nyhetsmedier som är av särskild vikt för mediemångfalden eller  av betydelse för grupper som är underförsörjda när det gäller  journalistisk bevakning och som
1. har behov av ekonomiskt stöd för den redaktionella  verksamheten, och
2. har redaktionell personal motsvarande minst två  årsarbetskrafter och en stödgrundande kostnad på minst 
750 000 kronor.
Vid bedömningen av om ett allmänt nyhetsmedium är av särskild  vikt för mediemångfalden ska hänsyn tas till betydelsen av det  allmänna nyhetsmediets nyhetsbevakning och redaktionella  innehåll för den publicistiska mångfalden eller nyhetsutbudet  på den nationella mediemarknaden.
Fastställande och beräkning av stödet
12 §
Allmänt redaktionsstöd får från och med 2027 lämnas med  högst
1. 1 800 000 kronor, men inte överstiga 75 procent av den  stödgrundande kostnaden, för den del av kostnaden som uppgår  till högst 2 400 000 kronor,
2. 1 440 000 kronor, men inte överstiga 60 procent av den  stödgrundande kostnaden, för den del av kostnaden som  överstiger 2 400 000 kronor och uppgår till högst 
4 800 000 kronor,
3. 1 680 000 kronor, men inte överstiga 40 procent av den  stödgrundande kostnaden, för den del av kostnaden som  överstiger 4 800 000 kronor och uppgår till högst 
9 000 000 kronor,
4. 4 200 000 kronor, men inte överstiga 20 procent av den  stödgrundande kostnaden, för den del av kostnaden som  överstiger 9 000 000 kronor och uppgår till högst 
30 000 000 kronor, och
5. 15 000 000 kronor, men inte överstiga 10 procent av den  stödgrundande kostnaden, för den del av kostnaden som  överstiger 30 000 000 kronor och uppgår till högst 
180 000 000 kronor.
13 §
Fram till 2027 ska det allmänna redaktionsstödet enligt 
12 § sättas ned med
1. tre fjärdedelar under 2024,
2. med hälften under 2025, och
3. med en fjärdedel under 2026.
14 §
Allmänt redaktionsstöd enligt 12 och 13 §§ får sättas ned  helt eller delvis för allmänna nyhetsmedier som huvudsakligen  bedriver nationell nyhetsförmedling men som även bedriver  lokal eller regional nyhetsförmedling i en sådan uträckning  att allmänt redaktionsstöd får lämnas enligt 9 §.
Vid bedömningen av om stödet ska sättas ned enligt första  stycket ska hänsyn tas till andelen redaktionell personal som  har till uppgift att bedriva den lokala eller regionala  nyhetsförmedlingen och de kostnader som är förknippade med  denna verksamhet.
Särskilda förutsättningar för utökat redaktionsstöd
15 §
Utökat redaktionsstöd får lämnas för allmänna  nyhetsmedier som uppfyller de särskilda förutsättningarna för  allmänt redaktionsstöd i 9-11 §§ för
1. insatser för journalistisk bevakning av områden med svag  bevakning, och
2. insatser där det redaktionella innehållet till minst 
25 procent publiceras eller sänds på något eller några av de  nationella minoritetsspråken enligt lagen (2009:724) om  nationella minoriteter och minoritetsspråk.
Om det finns särskilda skäl får utökat redaktionsstöd lämnas  även för allmänna nyhetsmedier enligt 9-11 §§ som inte har  behov av ekonomiskt stöd.
16 §
Vid bedömningen av om ett område har svag journalistisk  bevakning enligt 15 § första stycket 1 ska hänsyn tas till i  vilken omfattning området bevakas av allmänna nyhetsmedier  samt områdets geografiska och befolkningsmässiga  förutsättningar för journalistisk bevakning. Med ett område  avses en kommun eller en del av en eller flera närliggande  kommuner.
17 §
Utökat redaktionsstöd får lämnas med högst
1. 600 000 kronor per område och år för insatser enligt 15 §  första stycket 1,
2. 600 000 kronor per år för insatser enligt 15 § första  stycket 2 som publiceras eller sänds på ett av de nationella  minoritetsspråken, och
3. 800 000 kronor per år för insatser enligt 15 § första  stycket 2 som publiceras eller sänds på minst två av de  nationella minoritetsspråken.
Vad redaktionsstödet får användas till
18 §
Allmänt redaktionsstöd får endast användas för kostnader  som hänför sig till det allmänna nyhetsmediets redaktionella  verksamhet.
Utökat redaktionsstöd får endast användas för kostnader som  direkt hänför sig till de insatser enligt 15 § som stödet har  lämnats för.
Särskilda förutsättningar för distributionsstöd
19 §
Distributionsstöd får lämnas för allmänna nyhetsmedier  som är tryckta abonnerade nyhetstidningar och som
1. har en upplaga som i huvudsak är betald,
2. har ett abonnemangspris som inte uppenbart avviker från det  pris som jämförbara tidningar har, och
3. distribueras av ett distributionsföretag.
20 §
Distributionsstöd får endast lämnas om det allmänna  nyhetsmediet som ansöker om stöd skriftligen förbinder sig att
1. avstå från egen distribution av den abonnerade tryckta  nyhetstidningen inom alla områden där stödberättigad  samdistribution förekommer om denna påbörjas vid en tidpunkt  då den egna tidningen kan medfölja, och
2. överlämna hela distributionsarbetet till  distributionsföretaget i varje område där tidningen deltar i  stödberättigad samdistribution.
Förmedling av stödet
21 §
Ett distributionsföretag får förmedla distributionsstöd  endast om företaget skriftligen förbinder sig att uppfylla  följande villkor:
1. Företaget ska inom sitt verksamhetsområde anordna  samdistribution där det finns förutsättning för stödberättigad  samdistribution.
2. Företaget ska för samdistributionen tillämpa en  prissättning enligt 3 för sådan abonnerad tryckt nyhetstidning  som omfattas av en förbindelse enligt 20 § och som normalt  kommer ut med minst ett nummer varje vecka.
3. Prissättningen ska vara sådan att storleken av den enskilda  nyhetstidningens abonnerade upplaga inom distributionsområdet  inte inverkar på distributionsavgiften per distribuerat  exemplar. Om det blir väsentliga kostnadsskillnader får dock  prissättningen anpassas till dessa skillnader. En sådan  prissättning får däremot inte innebära att priset för  distributionen av ett exemplar av den mest kostnadskrävande  tidningen blir mer än tio procent högre än priset för  distribution av ett exemplar av den minst kostnadskrävande  tidningen.
4. Företaget ska hålla samdistributionen öppen för samtliga  nyhetstidningar
a) vars upplaga är i huvudsak betald och som har ett  abonnemangspris som inte uppenbart avviker från vad jämförbara  tidningar har, och
b) som vid tiden för samdistributionens början finns  tillgängliga på orten.
5. Företaget ska delge anbud på samdistribution inom ett  distributionsområde till samtliga nyhetstidningar som omfattas  av en undertecknad förbindelse enligt 20 § vid en och samma  tidpunkt.
Distributionsföretaget ska ge in den skriftliga förbindelsen  till mediestödsnämnden.
Beräkning och utbetalning av stödet
22 §
Distributionsstöd betalas ut med 20 öre per exemplar av  den tryckta abonnerade nyhetstidningen.
23 §
Om en eller flera nyhetstidningar lämnar  samdistributionssystemet och de kvarvarande nyhetstidningarna  i samdistributionen i distributionsområdet därmed drabbas av  väsentliga kostnadsökningar, ska extra distributionsstöd ges  under högst tre år. Det extra stödet för de kvarvarande  nyhetstidningarna får varje år sammanlagt inte vara högre än  det belopp som betalats ut det senaste året för den eller de  nyhetstidningar som lämnat samdistributionssystemet. Det extra  stödet ska fördelas för de kvarvarande nyhetstidningarna efter  deras årliga andel av distribuerade tidningsexemplar.
Särskilda förutsättningar för övergångsstöd
24 §
Övergångsstöd får lämnas för dagstidningar
1. för vilka driftsstöd har beviljats enligt den upphävda  presstödsförordningen (1990:524) under 2023, och
2. som inte beviljas redaktionsstöd eller som beviljas  redaktionsstöd med ett belopp som understiger det  genomsnittliga driftsstödet de år som driftsstöd har lämnats  under perioden 2021-2023.
25 §
För dagstidningar som kan få stöd enligt 24 § ska  övergångsstöd beräknas på följande sätt:
1. För dagstidningar som inte beviljas redaktionsstöd får  övergångsstöd lämnas med högst en andel av dagstidningens  genomsnittliga driftsstöd de år som sådant stöd har lämnats  enligt den upphävda presstödsförordningen (1990:524) under 
2021-2023.
2. För dagstidningar som beviljas redaktionsstöd får  övergångsstöd lämnas med högst en andel av skillnaden mellan  redaktionsstödet och det genomsnittliga driftsstödet enligt 1.
Övergångsstöd får lämnas under högst en period som motsvarar  det antal år som dagstidningen har fått driftsstöd under  perioden 2019-2023 och med högst följande andelar:
År som driftsstöd lämnats	2024	2025	2026	2027
	2028
2019-2023	5/6	2/3	1/2	1/3	1/6
2020-2023	4/5	3/5	2/5	1/5
2021-2023	3/4	1/2	1/4
2022-2023	2/3	1/3
Endast 2023	1/2
26 §
Övergångsstöd får endast användas för att täcka kostnader  som är knutna till utgivningen av den dagstidning som stödet  har beviljats för.
Prioritering
27 §
Redaktionsstödet och övergångsstödet får fördelas mellan  de sökande som uppfyller förutsättningarna för dessa stöd.
Vid fördelningen av redaktionsstödet och övergångsstödet ska  mediestödsnämnden ta hänsyn till i vilken utsträckning som  stödet kan förväntas bidra till att syftet med mediestödet  enligt 2 § lagen (2023:664) om mediestöd uppfylls. Nämnden får  vid fördelningen av stöd prioritera mediets insatser för svagt  bevakade områden, för grupper i samhället som är  underförsörjda när det gäller journalistisk bevakning och för  nationella minoriteter. Nämnden får även ta hänsyn till  mediets förankring i bevakningsområdet.
Nämnden får vid fördelningen även prioritera behovet av  övergångsstöd för en ordnad övergång för tidningar som har  haft driftsstöd enligt den upphävda presstödsförordningen 
(1990:524) under lång tid.
Storleken på det sammanlagda redaktionsstödet och  övergångsstödet
28 §
Redaktionsstöd enligt 9-17 §§ och övergångsstöd  enligt 24-26 §§ får sammanlagt lämnas med högst ett belopp som  inte överstiger
1. 75 procent av rörelsekostnaderna som är förknippade med  utgivningen av det allmänna nyhetsmediet, om dessa kostnader  uppgår till högst 20 000 000 kronor,
2. 60 procent av rörelsekostnaderna som är förknippade med  utgivningen av det allmänna nyhetsmediet, om dessa kostnader  överstiger 20 000 000 kronor men inte 50 000 000 kronor, och
3. 40 procent av rörelsekostnaderna som är förknippade med  utgivningen av det allmänna nyhetsmediet, om dessa kostnader  överstiger 50 000 000 kronor.
Ärendenas handläggning
29 §
En ansökan om mediestöd ska vara skriftlig och lämnas  till mediestödsnämnden.
30 §
Ett beslut om mediestöd får förenas med villkor. Dessa  ska framgå av beslutet. I beslutet ska även sista dag för  redovisning enligt 31 § framgå.
Redovisning
31 §
Den som har tagit emot redaktionsstöd och övergångsstöd  ska senast den dag som anges i beslutet lämna en redovisning  till Mediemyndigheten om hur stödet använts och vilka  kostnader det har täckt. I redovisningen ska även anges vilka  resultat som har uppnåtts i förhållande till det ändamål som  stödet har beviljats för.
Den som har ansökt om eller tagit emot mediestöd ska på  begäran från mediestödsnämnden lämna även de andra uppgifter  som behövs för uppföljning och utvärdering.
32 §
Mediestödsnämnden ska med utgångspunkt i den redovisning  som lämnas enligt 31 § kontrollera att mediestödet använts i  överensstämmelse med denna förordning.
Hinder mot att lämna mediestöd
33 §
Mediestöd får inte lämnas till en sökande som
1. är i svårigheter så som begreppet definieras i punkt 20 i  Europeiska kommissionens meddelande om riktlinjer för statligt  stöd till undsättning och omstrukturering av icke-finansiella  företag i svårigheter (2014/C 249/01), eller
2. är föremål för betalningskrav på grund av ett beslut av  Europeiska kommissionen som förklarar att ett stöd beviljat av  en svensk stödgivare är olagligt och oförenligt med den inre  marknaden.
34 §
Mediestödsnämnden får besluta att ett beviljat mediestöd  tills vidare inte ska betalas ut, om det kan antas att stödet  beviljats på grund av felaktiga uppgifter eller att villkoren  för stödet inte längre är uppfyllda.
Återbetalning och återkrav
35 §
Den som tagit emot mediestöd är återbetalningsskyldig om
1. mottagaren genom att lämna oriktiga uppgifter eller på  något annat sätt har förorsakat att stödet har lämnats  felaktigt eller med för högt belopp,
2. stödet av något annat skäl har lämnats felaktigt eller med  för högt belopp och mottagaren borde ha insett detta,
3. stödet helt eller delvis inte har utnyttjats eller inte har  använts för det ändamål som det har beviljats för,
4. mottagaren inte lämnar sådan redovisning som avses i 31 §,  eller
5. villkor i beslutet om stöd inte har följts.
36 §
Om den som tagit emot mediestöd är återbetalningsskyldig  enligt 35 §, ska mediestödsnämnden besluta att helt eller  delvis kräva tillbaka mediestödet.
Om ett belopp som återkrävts med stöd av första stycket inte  återbetalas i rätt tid, ska dröjsmålsränta enligt räntelagen 
(1975:635) tas ut på beloppet.
Om det finns särskilda skäl, får mediestödsnämnden helt eller  delvis avstå från krav på återbetalning enligt första stycket  eller ränta enligt andra stycket.
37 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Bemyndiganden
38 §
Mediemyndigheten får meddela ytterligare föreskrifter om
1. definitionen av allmänt nyhetsmedium som avses i 3 och 4 §§  lagen (2023:664) om mediestöd, och
2. allmänna förutsättningar för mediestöd som avses i 6 § 2-10, 7 och 8 §§ samma lag.
39 §
Mediemyndigheten får också meddela ytterligare  föreskrifter om
1. definitionerna av uttryck i förordningen som avses i 4 §,
2. allmänna förutsättningar för mediestöd som avses i 5-8 §§,
3. särskilda förutsättningar för allmänt redaktionsstöd som  avses i 9-14 §§,
4. särskilda förutsättningar för utökat redaktionsstöd som  avses i 15-17 §§,
5. vad redaktionsstödet enligt 18 § får användas till,
6. särskilda förutsättningar för distributionsstöd som avses i 
19-23 §§,
7. särskilda förutsättningar för övergångsstöd som avses i 24-26 §§, och
8. prioritering som avses i 27 §.
Myndigheten får också meddela föreskrifter om verkställigheten
av denna förordning.
Överklagande
40 §
Mediestödsnämndens beslut enligt denna förordning får  inte överklagas.
Övergångsbestämmelser
2023:740
1. Denna förordning träder i kraft den 1 januari 2024.
2. Utökat redaktionsstöd enligt 15 § första stycket 1 får inte  lämnas för ett allmänt nyhetsmedium som har fått stöd för  lokal journalistik enligt den upphävda mediestödsförordningen 
(2018:2053) för samma område och tidsperiod.
3. Förordningen upphör att gälla vid utgången av 2029. Den  upphävda förordningen gäller dock fortfarande för stöd som har  beslutats före utgången av 2029.
4. Trots 5 § första stycket 2 får mediestöd för 2024 lämnas  för ett allmänt nyhetsmedium som uppfyller förutsättningarna  vad gäller andelen
a) eget redaktionellt innehåll enligt 1 kap. 6 § i den  upphävda presstödsförordningen (1990:524), eller
b) exklusivt, egenproducerat redaktionellt innehåll enligt 4 §  första stycket 2 i den upphävda mediestödsförordningen 
(2018:2053). Förordning (2023:913).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.