Title: Förordning (2019:470) om statsbidrag till kommuner som bedriver kulturskoleverksamhet
SFS Number: Svensk författningssamling 2019:470
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2019470-om-statsbidrag-till-kommuner_sfs-2019-470/
Source Link: http://rkrattsbaser.gov.se/sfst?bet=2019:470
Amendment Register Link: http://rkrattsbaser.gov.se/sfsr?bet=2019:470
Ministry/Authority: Kulturdepartementet
Issued: 2019-06-19
Metadata: {"Utfärdad": "2019-06-19"}

==================================================

Förordning (2019:470) om statsbidrag till kommuner som bedriver kulturskoleverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:470
Departement/myndighet
:   
Kulturdepartementet
Utfärdad
:   
2019-06-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
I denna förordning finns bestämmelser om statsbidrag till  kommuner som bedriver kulturskoleverksamhet.
Statsbidrag lämnas i den mån det finns tillgång på medel.
Förordningen är meddelad med stöd av 8 kap. 7 §  regeringsformen.
Syftet med statsbidraget
2 §
Syftet med statsbidraget är att främja den kommunala  kulturskolans möjligheter att erbjuda barn och unga  undervisning av hög kvalitet i kulturella och konstnärliga  uttryckssätt. Syftet är också att främja den kommunala  kulturskolans möjligheter att erbjuda såväl fördjupning som  bredd i undervisningen med utgångspunkt i vars och ens  särskilda förutsättningar.
Förutsättningar för statsbidrag
3 §
Statsbidrag får lämnas till en kommun som bedriver  kulturskoleverksamhet för att
1. bredda och utveckla kulturskolans utbud,
2. erbjuda elever möjligheter till fördjupad undervisning,
3. genomföra särskilda insatser för att nå nya målgrupper,
4. genomföra särskilda insatser för barn och unga med  funktionsnedsättning,
5. genomföra satsningar för att stärka kulturskoleverksamhet i  områden med socioekonomiska utmaningar eller i glesbygd, eller
6. på annat sätt bidra till att uppfylla syftet med  statsbidraget.
Statsbidrag får även lämnas till en kommun som till följd av  att den har vidtagit kvalitetshöjande åtgärder i verksamheten  har en hög elevavgift och ser ett behov av att sänka avgiften.
Med hög elevavgift avses en avgift som motsvarar eller  överstiger den genomsnittliga elevavgiften vid landets  samtliga kommunala kulturskolor.
Ärendenas handläggning
4 §
Statens kulturråd prövar frågor om statsbidrag enligt  denna förordning.
5 §
En ansökan om statsbidrag ska vara skriftlig. Kommunen ska  lämna de handlingar och uppgifter till Statens kulturråd som  myndigheten behöver för att kunna pröva ansökan.
Redovisning
6 §
En kommun som har tagit emot statsbidrag enligt denna  förordning ska vid den tidpunkt som anges i beslutet lämna en  redovisning till Statens kulturråd av hur de mottagna medlen  har använts. Kommunen ska samtidigt redovisa vilket resultat  som har uppnåtts i förhållande till det syfte som bidraget har  beviljats för.
7 §
Statens kulturråd ska i samband med att myndigheten lämnar  in sin årsredovisning till regeringen även lämna en  redogörelse för vad statsbidragen har använts till och, om  möjligt, en bedömning av statsbidragets resultat i förhållande  till syftet med bidragen.
Återbetalning och återkrav
8 §
En kommun som har tagit emot ett statsbidrag enligt denna  förordning är återbetalningsskyldig om
1. sådana uppgifter som avses i 6 § inte har lämnats, eller
2. bidraget helt eller delvis inte har utnyttjats för det  syfte som det har lämnats för.
Statens kulturråd ska besluta att helt eller delvis kräva  tillbaka bidraget om kommunen är återbetalningsskyldig enligt  första stycket. Om det finns särskilda skäl för det, får  Statens kulturråd besluta att avstå från att kräva tillbaka  bidraget helt eller delvis.
Bemyndigande
9 §
Statens kulturråd får meddela föreskrifter om  verkställigheten av denna förordning.
Överklagande
10 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.