Title: Förordning (2024:664) om stöd till åtgärder för cybersäkerhet inom näringsliv, teknik och forskning
SFS Number: Svensk författningssamling 2024:664
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024664-om-stod-till-atgarder-for_sfs-2024-664/
Source Link: http://rkrattsbaser.gov.se/sfst?bet=2024:664
Amendment Register Link: http://rkrattsbaser.gov.se/sfsr?bet=2024:664
Ministry/Authority: Försvarsdepartementet
Issued: 2024-09-12
Metadata: {"Utfärdad": "2024-09-12"}

==================================================

Förordning (2024:664) om stöd till åtgärder för cybersäkerhet inom näringsliv, teknik och forskning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:664
Departement/myndighet
:   
Försvarsdepartementet
Utfärdad
:   
2024-09-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statligt stöd  till åtgärder för cybersäkerhet inom näringsliv, teknik och  forskning.
2 §
Denna förordning är meddelad med stöd av 8 kap. 7 §  regerings-formen.
Termer och uttryck
3 §
Termer och uttryck som används i denna förordning har  samma betydelse som i
1. kommissionens förordning (EU) 2023/2831 av den 
13 december 2023 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse,
2. kommissionens förordning (EU) nr 651/2014 av  den 17 juni 2014 genom vilken vissa kategorier av stöd  förklaras förenliga med den inre marknaden enligt  artiklarna 107 och 108 i fördraget, och
3. Europaparlamentets och rådets förordning (EU) 2021/887 av  den 20 maj 2021 om inrättande av Europeiska kompetenscentrumet  för cybersäkerhet inom näringsliv, teknik och forskning och av  nätverket av nationella samordningscentrum.
Allmänna bestämmelser om stöd
4 §
Stöd får lämnas i form av bidrag till åtgärder för  cybersäkerhet inom näringsliv, teknik och forskning, om det  finns medel.
Stöd får inte lämnas till privatpersoner.
5 §
Stöd till företag får endast lämnas i enlighet med  kommissionens förordning (EU) 2023/2831 och kommissionens  förordning (EU) nr 651/2014.
Stöd till forsknings- och utvecklingsprojekt lämnas i enlighet  med kapitel I och artikel 25 i kommissionens förordning (EU)  nr 651/2014.
Investeringsstöd till små och medelstora företag lämnas i  enlighet med kapitel I och artikel 17 i kommissionens  förordning (EU) nr 651/2014.
6 §
Myndigheten för samhällsskydd och beredskap prövar frågor  om stöd enligt denna förordning.
Förfarandet i stödärenden
7 §
En ansökan om stöd ska vara skriftlig och ges in till  Myndigheten för samhällsskydd och beredskap på det sätt som  myndigheten anvisar.
Ansökan ska undertecknas av den sökande. Om ansökan ges in  elektroniskt ska den ha en sådan avancerad elektronisk  underskrift som avses i artikel 3 i Europaparlamentets och  rådets förordning (EU) nr 910/2014 av den 23 juli 2014 om  elektronisk identifiering och betrodda tjänster för  elektroniska transaktioner på den inre marknaden och om  upphävande av direktiv 1999/93/EG, i den ursprungliga  lydelsen.
8 §
Den som ansöker om stöd ska lämna de handlingar och  uppgifter som Myndigheten för samhällsskydd och beredskap  behöver för att kunna pröva ansökan.
9 §
Om en ansökan avser stöd av mindre betydelse enligt  kommissionens förordning (EU) 2023/2831 ska den även innehålla  en redogörelse av
1. stöd av mindre betydelse som företaget fått under den  senaste treårsperioden, och
2. stöd som företaget tidigare ansökt om eller beviljats och  som avser samma stödberättigande kostnader som det stöd som  omfattas av ansökan.
10 §
Innan ett stöd beviljas enligt kommissionens förordning 
(EU) 2023/2831 ska Myndigheten för samhällsskydd och beredskap  lämna de upplysningar till stödmottagaren och göra den  kontroll som framgår av artiklarna 6.4 och 7.4 i förordningen.
11 §
Stöd får inte lämnas för kostnader som offentligt stöd  redan har lämnats för.
12 §
Stöd får inte beviljas någon som vid tidpunkten för  beslutet
1. har skatte- eller avgiftsskulder eller andra skulder som  vid beslutstillfället har överlämnas till  Kronofogdemyndigheten och som vid indrivning handläggs som  allmänt mål,
2. är i likvidation eller försatt i konkurs, eller
3. har näringsförbud.
13 §
Om uppgifter om ett stöd till ett företag ska  offentliggöras enligt artikel 9 i kommissionens förordning 
(EU) nr 651/2014, får stödet endast beviljas om företaget  samtycker till offentliggörandet.
Anmälningsskyldighet
14 §
Den som ansöker om eller har beviljats bidrag enligt  denna förordning ska snarast möjligt till Myndigheten för  samhällsskydd och beredskap anmäla sådana ändrade förhållanden  som kan påverka rätten till eller storleken på bidraget.
Hinder mot utbetalning
15 §
Stöd får inte betalas ut till ett företag som är föremål  för betalningskrav på grund av ett beslut av Europeiska  kommissionen om att ett stöd beviljat av en svensk stödgivare  är olagligt och oförenligt med den inre marknaden.
16 §
Myndigheten för samhällsskydd och beredskap ska besluta  att stöd helt eller delvis inte ska betalas ut om
1. den som har ansökt om och beviljats stöd genom att lämna  oriktiga uppgifter har orsakat att stödet beviljats felaktigt  eller med för högt belopp,
2. stödet av något annat skäl har beviljats felaktigt eller  med för högt belopp och mottagaren borde ha insett detta,
3. stödet inte har utnyttjats eller använts för det ändamål  som det har beviljats för, eller
4. villkoren för stödet inte har följts.
Uppföljning och utvärdering
17 §
Ett beslut om stöd ska innehålla villkor om att  stödmottagaren på Myndigheten för samhällsskydd och beredskaps  begäran ska lämna de uppgifter och handlingar som krävs för  uppföljning och kontroll av stödet.
Beslutet får även innehålla de övriga villkor som behövs för  att tillgodose syftet med stödet.
Återbetalning och återkrav
18 §
En stödmottagare är återbetalningsskyldig om någon av de  grunder som anges i 16 § föreligger.
19 §
Om en stödmottagare är återbetalningsskyldig enligt 18 §  ska Myndigheten för samhällsskydd och beredskap besluta att  helt eller delvis kräva tillbaka stödet.
Om ett belopp som har återkrävts inte betalas i rätt tid, ska  dröjsmålsränta enligt räntelagen (1975:635) tas ut på  beloppet.
Återbetalningskravet eller räntan får helt eller delvis sättas  ned om det finns särskilda skäl.
20 §
Om Myndigheten för samhällsskydd och beredskap beslutat  om återkrav eller ränta, får det belopp som ska betalas enligt  beslutet räknas av mot annan utbetalning av stöd till samma  stödmottagare som har beslutats enligt denna förordning.
Avräkning får inte ske i det fall som avses i 15 §.
Övriga bestämmelser
21 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
22 §
Myndigheten för samhällsskydd och beredskap får meddela  föreskrifter om verkställigheten av denna förordning.
23 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 15, 16, 19 och 20 §§ får dock inte överklagas.
Beslut enligt denna förordning får inte överklagas om  stödmottagaren är en statlig myndighet.
Denna förordning träder i kraft den 1 oktober 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.