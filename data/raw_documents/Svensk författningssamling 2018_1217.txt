Title: Paketreselag (2018:1217)
SFS Number: Svensk författningssamling 2018:1217
URL: https://www.riksdagen.se/sv/dokument-och-lagar/dokument/svensk-forfattningssamling/paketreselag-20181217_sfs-2018-1217/
Source Link: http://rkrattsbaser.gov.se/sfst?bet=2018:1217
Amendment Register Link: http://rkrattsbaser.gov.se/sfsr?bet=2018:1217
Ministry/Authority: Justitiedepartementet L2
Issued: 2018-06-20
Metadata: {"Utfärdad": "2018-06-20", "Ändrad": "t.o.m. SFS 2023:266"}

==================================================

Paketreselag (2018:1217)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1217
Departement/myndighet
:   
Justitiedepartementet L2
Utfärdad
:   
2018-06-20
Ändrad
:   
t.o.m. SFS 2023:266
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Paketreseavtalet och information om paketresan
3 kap. Ändringar innan paketresan påbörjas
4 kap. Fullgörande av paketresan
5 kap. Sammanlänkade researrangemang
6 kap. Tillsyn
Övergångsbestämmelser
1 kap. Inledande bestämmelser
Lagens tillämpningsområde
1 §
Denna lag gäller för paketresor som näringsidkare  säljer eller erbjuder till försäljning och för sammanlänkade  researrangemang som näringsidkare genom förmedling eller på  annat sätt underlättar uppkomsten av.
Lagen gäller inte för paketresor och researrangemang som
1. varar kortare tid än 24 timmar och som inte innefattar  övernattning,
2. anordnas utan vinstsyfte, tillfälligt och för en avgränsad  grupp resenärer, eller
3. köps av en resenär som är näringsidkare med ett avtal om  anordnande av affärsresor som grund.
Definitioner
2 §
Med resetjänst avses i lagen följande typer av  resetjänster:
1. passagerartransport,
2. inkvartering som inte utgör en integrerad del av en  passagerartransport och som inte är för bostadsändamål,
3. uthyrning av en bil eller av en motorcykel som kräver  körkort med behörigheten A, och
4. en turisttjänst som inte utgör en integrerad del av en  resetjänst som avses i 1-3.
3 §
Med paketresa avses i lagen en kombination av minst  två olika typer av resetjänster som avser samma resa, om
1. resetjänsterna sätts ihop av en näringsidkare innan ett  avtal om samtliga resetjänster ingås, eller
2. resetjänsterna i annat fall
a) köps från ett enda försäljningsställe, om resetjänsterna  har valts innan resenären accepterar betalningsskyldighet,
b) säljs, erbjuds eller debiteras till ett gemensamt pris,
c) säljs eller marknadsförs som en paketresa eller som en  resa med en liknande beteckning,
d) sätts ihop efter att det har ingåtts ett avtal som ger  resenären rätt att välja bland ett urval av resetjänster,  eller
e) köps från olika näringsidkare genom ett länkat  bokningsförfarande på internet, där resenärens namn,  betalningsuppgifter och e-postadress förs över från den  näringsidkare som det första avtalet ingås med till en eller  flera andra näringsidkare och ett avtal ingås med den eller  de näringsidkarna inom 24 timmar från det att bokningen av  den första resetjänsten bekräftades.
För att en kombination av en resetjänst som avses i 2 § 1-3  och en eller flera resetjänster som avses i 2 § 4 ska vara en  paketresa krävs att den eller de senare resetjänsterna utgör  en betydande del av värdet på eller på något annat sätt ett  väsentligt inslag i kombinationen och att dessa resetjänster  köps eller väljs innan fullgörandet av resetjänsten som avses  i 2 § 1-3 har inletts.
4 §
Med sammanlänkat researrangemang avses i lagen ett  arrangemang som innehåller minst två olika typer av  resetjänster som, utan att vara en paketresa, avser samma  resa där resetjänsterna köps genom separata avtal med en  eller flera resetjänstleverantörer, om en näringsidkare
1. genom förmedling eller på annat sätt underlättar  resenärens separata val och betalningar av resetjänsterna vid  ett enda besök hos eller en enda kontakt med näringsidkarens  försäljningsställe, eller
2. på ett riktat sätt förmedlar eller på något annat riktat  sätt underlättar ett köp av minst en ytterligare resetjänst  från en annan näringsidkare och avtalet om den resetjänsten  ingås inom 24 timmar från det att bokningen av den första  resetjänsten bekräftades.
För att en resetjänst som avses i 2 § 1-3 och en eller flera  resetjänster som avses i 2 § 4 ska vara ett sammanlänkat  researrangemang krävs att den eller de senare resetjänsterna  utgör en betydande del av värdet på researrangemanget eller  på något annat sätt ett väsentligt inslag i det.
5 §
I lagen avses med
1. resenär: en fysisk person som avser att ingå ett avtal som  omfattas av denna lag eller som har rätt att resa till följd  av ett sådant avtal,
2. näringsidkare: en fysisk eller juridisk person som handlar  för ändamål som har samband med den egna näringsverksamheten,
3. arrangör: en näringsidkare som sätter ihop och som själv  eller genom en återförsäljare säljer eller erbjuder  paketresor eller som överför en resenärs uppgifter till en  annan näringsidkare i fall som avses i 3 § första stycket 
2 e,
4. återförsäljare: en annan näringsidkare än arrangören som  säljer eller erbjuder paketresor som satts ihop av en  arrangör.
Avtalsvillkor som avviker från lagen
6 §
Avtalsvillkor som i jämförelse med denna lag är till  nackdel för resenären är utan verkan mot honom eller henne,  om inte något annat föreskrivs i lagen.
2 kap. Paketreseavtalet och information om paketresan
Förhandsinformation
1 §
Innan ett paketreseavtal ingås ska arrangören, i den  utsträckning det är relevant för de resetjänster som erbjuds,  informera resenären om
1. arrangörens namn, telefonnummer, besöksadress och  e-postadress,
2. resetjänsternas huvudsakliga egenskaper, nämligen
a) resmål och resplan,
b) transportmedlets typ och standard,
c) inkvarteringens typ, läge och standard och andra för  inkvarteringen utmärkande drag,
d) måltider som ingår,
e) besök, utflykter och andra tjänster som ingår,
f) om någon del av paketresan är en gruppresa och, om  möjligt, gruppens ungefärliga storlek,
g) om särskilda språkkunskaper krävs för att ta del av en  turisttjänst som ingår,
h) paketresans lämplighet för personer med nedsatt rörlighet  och, på begäran, paketresans lämplighet för den aktuella  resenären,
3. paketresans pris, inklusive skatter, och om  tilläggsavgifter och andra kostnader, eller, för det fall  kostnaderna inte rimligen kan beräknas innan paketreseavtalet  ingås, vilka kostnader som kan tillkomma,
4. villkor för betalning,
5. villkor om minsta antal resenärer som krävs för att  paketresan ska genomföras och när resenären senast ska  informeras om att resan har ställts in på den grunden,
6. pass- och visumkrav och beräknad tid för att få visum,
7. hälsobestämmelser på resmålet,
8. resenärens rätt att avbeställa paketresan innan den har  påbörjats; är avbeställningsrätten beroende av att en  avbeställningsavgift betalas, ska resenären få information  även om det, och
9. möjligheter eller krav på att teckna en reseförsäkring.
Innan ett avtal ingås ska arrangören dessutom informera  resenären om hans eller hennes rättigheter och den  resegaranti enligt resegarantilagen (2018:1218) som gäller  för paketresan. Denna information ska ges i ett  standardformulär som fastställs av regeringen. Om avtalet  ingås per telefon, får arrangören ge informationen  muntligen.
2 §
Informationen i 1 § ska ges på ett klart och  begripligt sätt. Den ska vara framträdande i förhållande till  annan information som ges samtidigt. Särskild hänsyn ska tas  till behoven hos underåriga och andra särskilt utsatta  personer.
Förhandsinformationen som avtalsinnehåll
3 §
Informationen som avses i 1 § första stycket 2-5 och 8  är en del av paketreseavtalet, om parterna inte uttryckligen  har kommit överens om något annat.
Paketreseavtal som ingås på en webbplats
4 §
Vid ett paketreseavtal som ingås på en webbplats är  resenären bunden av en beställning som medför en  betalningsförpliktelse endast om förpliktelsen har  tydliggjorts före beställningen och resenären uttryckligen  har påtagit sig förpliktelsen.
Resenären ska få en kopia av eller en bekräftelse på  paketreseavtalet
5 §
När ett paketreseavtal har ingåtts ska arrangören utan  onödigt dröjsmål ge resenären en kopia av eller en  bekräftelse på avtalet i en handling eller i någon annan  läsbar och varaktig form som är tillgänglig för resenären.
Om avtalet ingås när parterna är närvarande ska, om resenären  begär det, kopian eller bekräftelsen ges i en handling.
Om avtalet är ett avtal utanför affärslokaler enligt 1 kap. 
2 § lagen (2005:59) om distansavtal och avtal utanför  affärslokaler, ska kopian eller bekräftelsen ges i en  handling eller, om resenären samtycker till det, i någon  annan läsbar och varaktig form som är tillgänglig för  resenären.
Paketreseavtalets innehåll
6 §
Ett paketreseavtal och en bekräftelse på ett sådant  avtal ska innehålla de villkor som parterna kommit överens  om. Avtalet och bekräftelsen ska också innehålla den  förhandsinformation som avses i 1 § första stycket. Om  resenären har framställt ett särskilt krav i fråga om  paketresan som arrangören har accepterat ska även det framgå  av avtalet och bekräftelsen.
I avtalet och bekräftelsen ska det även finnas information  om
1. arrangörens ansvar för att paketreseavtalet fullgörs,
2. arrangörens skyldighet att tillhandahålla assistans,
3. resenärens skyldighet att utan onödigt dröjsmål informera  arrangören om fel i paketresan (reklamation), om han eller  hon vill åberopa ett sådant fel,
4. hur arrangören kan kontaktas, om resenären vill begära  assistans eller reklamera,
5. vem som ansvarar för resegaranti enligt resegarantilagen 
(2018:1218),
6. hur en underårig resenär kan kontaktas, om den underårige  reser utan förälder eller någon annan ansvarig person och det  är en resa som innefattar inkvartering,
7. arrangörens rutiner för hantering av klagomål och vilka  möjligheter som finns att få en tvist med arrangören prövad  utanför domstol, och
8. resenärens rätt att överlåta avtalet till en annan resenär  enligt 3 kap. 10 §.
Avtalet och bekräftelsen ska vara klart och begripligt  formulerade.
Resehandlingar och information om transport
7 §
Arrangören ska i rimlig tid innan paketresan påbörjas  förse resenären med biljetter och andra handlingar som  resenären behöver. Om resan innefattar passagerartransport  ska arrangören dessutom inom samma tid informera resenären om  de planerade tiderna för avresa, incheckning, uppehåll under  resan, anslutande transporter och ankomst.
Paketresor som säljs genom en återförsäljare
8 §
Om paketresan säljs genom en återförsäljare, ansvarar  även återförsäljaren för att resenären ges information enligt 
1 och 2 §§ och för att resenären får en kopia av eller en  bekräftelse på avtalet enligt 5 och 6 §§. Återförsäljaren ska  innan paketreseavtalet ingås lämna sådana uppgifter om sig  själv som avses i 1 § första stycket 1.
Paketresor som säljs genom ett länkat bokningsförfarande på  internet
9 §
I fall som avses i 1 kap. 3 § första stycket 2 e ska  den näringsidkare som resenärens uppgifter förs över till, i  den utsträckning det är relevant för de resetjänster som  denne erbjuder, ge resenären sådan information som avses i 
1 § första stycket på det sätt som anges i 2 §.
Den näringsidkare som uppgifterna förs över till ska  informera arrangören om det avtal som leder till att en  paketresa uppkommer och även i övrigt ge arrangören den  information som krävs för att denne ska kunna uppfylla sina  skyldigheter som arrangör.
Så snart arrangören har fått besked om att en paketresa har  uppkommit, ska arrangören informera resenären om  paketreseavtalets innehåll enligt 6 § i en handling eller i  någon annan läsbar och varaktig form som är tillgänglig för  denne.
Påföljder om information inte ges
10 §
Om resenären inte, på det sätt som anges i 2 §, före  ett paketreseavtals ingående har fått sådan information om  tilläggsavgifter och andra kostnader enligt 1 § första  stycket 3, är resenären inte skyldig att svara för sådana  kostnader.
11 §
Om resenären inte har fått information enligt 1, 2, 
5, 6, 7 eller 8 § eller 9 § första eller tredje stycket,  tillämpas marknadsföringslagen (2008:486), med undantag för  bestämmelserna i 29-36 §§ om marknadsstörningsavgift. Sådan  information ska anses vara väsentlig enligt 10 § tredje  stycket marknadsföringslagen.
Avtalsvillkor om tilläggsavgifter och kostnader för  telekommunikation
12 §
Ett avtalsvillkor som innebär att en resenär som inte  är konsument ska betala mer för en paketresa än det som i  paketreseavtalet anges vara priset är utan verkan mot  resenären, om han eller hon inte uttryckligen har godkänt  villkoret.
En arrangör får inte använda sig av ett avtalsvillkor som  innebär att en resenär som inte är konsument är hänvisad till  att använda ett telefonnummer med förhöjd taxa för att ta  kontakt med arrangören per telefon med anledning av ett  mellan dem ingånget paketreseavtal.
Bestämmelser som avser konsumenter finns i 3 a och 13 §§  lagen (1994:1512) om avtalsvillkor i konsumentförhållanden.
Skadestånd till följd av bokningsfel
13 §
En resenär som bokar en paketresa har rätt till  ersättning från en arrangör, återförsäljare eller annan  näringsidkare för den skada som resenären drabbas av till  följd av
1. ett sådant tekniskt fel i ett bokningssystem som  arrangören, återförsäljaren eller näringsidkaren ansvarar  för, eller
2. fel som görs vid en bokning som arrangören,  återförsäljaren eller näringsidkaren har påtagit sig att  utföra.
Resenären har inte rätt till ersättning om felet beror på  resenären eller på oundvikliga och extraordinära  omständigheter.
Ersättningen omfattar ekonomisk förlust och ideell skada till  följd av felet.
3 kap. Ändringar innan paketresan påbörjas
Resenärens avbeställningsrätt
1 §
Resenären får avbeställa paketresan innan den har  påbörjats. Resenären ska i så fall betala en  avbeställningsavgift om arrangören begär det och rätten att  ta ut en sådan avgift framgår av paketreseavtalet. Arrangören  får dock inte ta ut någon avgift om genomförandet av  paketresan väsentligen påverkas av oundvikliga och  extraordinära omständigheter på resmålet eller i dess  omedelbara närhet. Detsamma gäller om transporten av  passagerare till resmålet väsentligen påverkas av oundvikliga  och extraordinära omständigheter.
Avbeställningsavgiften ska vara skälig. Om en på förhand  bestämd avbeställningsavgift anges i paketreseavtalet, ska  den beräknas med hänsyn till när avbeställningen görs och  till förväntade kostnadsbesparingar och intäkter från ett  alternativt utnyttjande av resetjänsterna. Om  avbeställningsavgiften inte har bestämts på förhand i  avtalet, får den högst motsvara paketresans pris efter  avräkning för dels intäkter som arrangören haft till följd av  att arrangören har kunnat sälja resan på nytt, dels minskade  kostnader som arrangören har haft till följd av att resenären  inte har utnyttjat resan.
Arrangören ska på resenärens begäran informera resenären om  hur avbeställningsavgiften har beräknats.
Ändringar av det avtalade priset
2 §
Arrangören får höja det avtalade priset på en  paketresa endast om
1. prishöjningen görs som en direkt följd av ändrade
a) priser på drivmedel som påverkar kostnaden för  passagerartransporter,
b) kostnader för arrangören i form av skatter eller avgifter  för resetjänster som ingår i paketresan, eller
c) växelkurser,
2. det framgår av paketreseavtalet att en prishöjning får  göras, hur det nya priset ska beräknas och att resenären har  rätt till en prissänkning enligt 3 §, och
3. arrangören senast 20 dagar innan paketresan påbörjas på  ett klart och begripligt sätt informerar resenären om  prishöjningen.
Informationen enligt första stycket 3 ska innehålla skälen  för prishöjningen och en redogörelse för hur det nya priset  har beräknats. Informationen ska ges i en handling eller i  någon annan läsbar och varaktig form som är tillgänglig för  resenären.
I 5 § andra stycket finns en bestämmelse om resenärens rätt  att frånträda paketreseavtalet vid större prishöjningar.
3 §
Om det framgår av paketreseavtalet att en prishöjning  får göras, har resenären rätt till en prissänkning vid sådana  ändringar av priser, skatter, avgifter eller växelkurser som  avses i 2 § första stycket 1, som inträffar innan paketresan  påbörjas och som leder till minskade kostnader för  arrangören.
Andra ändringar i paketreseavtalet
4 §
Om arrangören i paketreseavtalet har förbehållit sig  rätten att göra ändringar som inte avser priset, får sådana  ändringar göras endast om
1. ändringarna är obetydliga, och
2. resenären informeras om ändringarna innan paketresan  påbörjas på ett klart och begripligt sätt i en handling eller  i någon annan läsbar och varaktig form som är tillgänglig för  resenären.
Resenärens rätt att frånträda paketreseavtalet
5 §
Resenären har rätt att frånträda paketreseavtalet, om  arrangören innan paketresan påbörjas förklarar att paketresan  inte kommer att fullgöras i enlighet med avtalet till följd  av att arrangören
1. väsentligt ändrat någon av resetjänsternas huvudsakliga  egenskaper som avses i 2 kap. 1 § första stycket 2, eller
2. inte uppfyller ett särskilt krav från resenären som avses  i 2 kap. 6 § första stycket tredje meningen.
Resenären har även rätt att frånträda paketreseavtalet om  arrangören höjer priset enligt 2 § med ett belopp som  överstiger åtta procent av paketresans pris.
6 §
Om arrangören avser att bryta avtalet eller höja  priset på sätt som anges i 5 § första och andra styckena, ska  arrangören utan onödigt dröjsmål informera resenären om  detta. Informationen ska ges på ett klart och begripligt sätt  i en handling eller i någon annan läsbar och varaktig form  som är tillgänglig för resenären. Av informationen ska även  framgå
1. en skälig frist inom vilken resenären har rätt att  frånträda avtalet,
2. följden av att resenären inte frånträder avtalet inom den  angivna fristen,
3. om resenären erbjuds en ersättningsresa för det fall han  eller hon frånträder avtalet, och
4. om resenären erbjuds ett prisavdrag enligt 7 § tredje  stycket och vilket prisavdrag som i så fall erbjuds.
7 §
Resenären ska inom den frist som anges i 6 § 1 meddela  arrangören om han eller hon vill frånträda avtalet. En  resenär som inte gör det, förlorar sin rätt att frånträda  avtalet.
Om resenären frånträder paketreseavtalet och inte accepterar  en ersättningsresa enligt 6 § 3, har han eller hon rätt till  ersättning enligt 4 kap. 9-11 §§.
Frånträder resenären inte avtalet har han eller hon rätt till  prisavdrag, om avtalsbrottet innebär att paketresan blir  sämre. Resenären har rätt till prisavdrag även om han eller  hon accepterar en ersättningsresa som är sämre än den  ursprungligen avtalade paketresan.
Arrangörens rätt att ställa in paketresan
8 §
Arrangören får ställa in paketresan, om färre personer  än ett i paketreseavtalet angivet minimiantal har köpt resan  och arrangören inom en i avtalet angiven tid informerar  resenären om att resan ställs in. Resan får inte ställas in  senare än
1. 20 dagar innan resan skulle ha påbörjats, om den skulle ha  varat längre tid än 6 dagar,
2. 7 dagar innan resan skulle ha påbörjats, om den skulle ha  varat mellan 2 och 6 dagar, eller
3. 48 timmar innan resan skulle ha påbörjats, om den skulle  ha varat kortare tid än 2 dagar.
Arrangören får också ställa in resan, om den inte kan  genomföras på grund av oundvikliga och extraordinära  omständigheter. Arrangören ska utan onödigt dröjsmål innan  paketresan skulle ha påbörjats informera resenären om att  resan ställs in.
Återbetalning
9 §
Om resenären avbeställer paketresan eller arrangören  ställer in den, ska arrangören utan onödigt dröjsmål och  senast inom 14 dagar betala tillbaka det som resenären har  betalat för resan. Detsamma gäller om resenären frånträder  paketreseavtalet enligt 5 och 6 §§ och inte accepterar någon  ersättningsresa enligt 6 § 3. Vid avbeställning får  arrangören göra avdrag för eventuell avbeställningsavgift  från det som ska betalas tillbaka.
Vid en prissänkning enligt 3 § får arrangören göra avdrag för  administrativa kostnader med anledning av återbetalningen.  Arrangören ska på resenärens begäran informera resenären om  vad kostnaderna består i och hur de har beräknats.
Resenärens rätt att överlåta paketresan
10 §
Resenären får överlåta paketresan till någon som  uppfyller villkoren i avtalet för att få delta i resan, om  överlåtaren i skälig tid innan paketresan påbörjas  skriftligen informerar arrangören om överlåtelsen.  Information som ges senast sju dagar innan paketresan  påbörjas ska alltid anses ha getts i skälig tid.
Arrangören får ta ut en avgift för överlåtelsen.  Överlåtelseavgiften får varken överstiga kostnaderna med  anledning av överlåtelsen eller vara oskälig. Arrangören ska  informera överlåtaren om vad kostnaderna består i och hur de  har beräknats.
Överlåtaren och förvärvaren är solidariskt ansvariga för  betalning av överlåtelseavgiften och det som återstår att  betala för paketresan.
4 kap. Fullgörande av paketresan
Ansvar för att paketresan fullgörs
1 §
Arrangören ansvarar i förhållande till resenären för  att paketresan fullgörs i enlighet med avtalet. Ansvaret  gäller även för sådana prestationer som ska fullgöras av  någon annan än arrangören.
Om resan har sålts genom en återförsäljare som är etablerad i  en stat inom Europeiska ekonomiska samarbetsområdet (EES) och  arrangören är etablerad i en stat utanför EES, ansvarar  återförsäljaren på samma sätt som arrangören, om inte  arrangören fullgör prestationen.
Reklamation
2 §
Resenären får åberopa ett fel i paketresan endast om  resenären utan onödigt dröjsmål från det att han eller hon  märkt felet lämnar ett meddelande till arrangören om felet 
(reklamation).
Trots första stycket får resenären åberopa ett fel, om  arrangören eller återförsäljaren har handlat grovt vårdslöst  eller i strid mot tro och heder.
Resenärens rätt att vända sig till återförsäljaren
3 §
Om paketresan har sålts genom en återförsäljare, får  resenären vända sig till återförsäljaren för att reklamera  och lämna andra meddelanden som rör paketresans genomförande.  Återförsäljaren ska utan onödigt dröjsmål vidarebefordra  sådana meddelanden till arrangören.
Ersättningsarrangemang och annat avhjälpande
4 §
Om resenären inte kan transporteras enligt  paketreseavtalet tillbaka till orten för avresan eller om  annars, sedan paketresan påbörjats, en betydande del av de  resetjänster som omfattas av avtalet inte kan  tillhandahållas, ska arrangören utan extra kostnad för  resenären erbjuda lämpliga ersättningsarrangemang.
Ersättningsarrangemangen ska, om möjligt, vara likvärdiga med  eller av högre kvalitet än den resetjänst som inte kan  tillhandahållas. Om de ersättningsarrangemang som arrangören  erbjuder är av lägre kvalitet, ska arrangören erbjuda ett  prisavdrag enligt 7 § första stycket.
Resenären får avvisa ett erbjudande om ersättningsarrangemang  endast om erbjudandet inte är jämförbart med vad som skulle  ha tillhandahållits enligt avtalet eller om det prisavdrag  som erbjuds inte är skäligt.
5 §
Om resenären inte kan transporteras enligt  paketreseavtalet tillbaka till orten för avresan och detta  beror på oundvikliga och extraordinära omständigheter, är  skyldigheten för arrangören enligt 4 § att erbjuda  inkvartering begränsad till tre nätter. Detta gäller bara  under förutsättning att omständigheterna även kan åberopas av  transportören för att begränsa dennes ansvar enligt en  unionsrättsakt som är tillämplig på transporten. Om det i  unionsrättsakten föreskrivs att transportörens ansvar att  erbjuda inkvartering avser en längre period än tre nätter,  gäller samma period i fråga om arrangörens skyldighet enligt  denna lag.
Arrangörens skyldighet att erbjuda inkvartering är inte  begränsad för en resenär som har nedsatt rörlighet, en  medföljande till en sådan resenär, en resenär som är gravid,  en ensamresande underårig eller en resenär som är i behov av  särskild medicinsk hjälp, om arrangören senast 48 timmar  innan paketresan påbörjades fick information om resenärens  särskilda behov.
6 §
Om det finns något annat fel i paketresan än sådana  som avses i 4 §, ska arrangören avhjälpa felet. Om det inte  krävs ett omedelbart avhjälpande, ska arrangören avhjälpa  felet inom skälig tid. Om resenären har angett en tid inom  vilken felet ska avhjälpas, ska den tiden följas om den är  skälig.
Arrangören är inte skyldig att avhjälpa felet, om det finns  ett hinder som arrangören inte kan övervinna eller om  avhjälpandet skulle medföra oproportionerliga kostnader med  hänsyn till felets omfattning och de påverkade  resetjänsternas värde.
Om arrangören är skyldig att avhjälpa felet men inte gör det,  har resenären rätt till ersättning för nödvändiga kostnader  för att själv avhjälpa felet.
Prisavdrag och hävning
7 §
Resenären har rätt till prisavdrag för fel i  paketresan, om inte felet beror på resenären.
I fråga om andra fel i paketresan än sådana fel som avses i 
4 § får resenären i stället häva paketreseavtalet, om felet är  av väsentlig betydelse och
1. avhjälpande inte sker inom den tid som anges i 6 § första  stycket,
2. avhjälpande inte kommer i fråga av skäl som anges i 6 §  andra stycket, eller
3. arrangören förklarar att felet inte kommer att  avhjälpas.
Hemtransport i förtid
8 §
Om paketreseavtalet innefattar passagerartransport och  resenären häver avtalet enligt 7 § andra stycket, ska  arrangören utan onödigt dröjsmål erbjuda resenären likvärdig  transport utan extra kostnad tillbaka till orten för avresan  eller till någon annan ort som arrangören och resenären  kommer överens om. Detsamma gäller om paketreseavtalet  innefattar passagerartransport och resenären inte får något  erbjudande om ersättningsarrangemang enligt 4 § första  stycket eller avvisar ett erbjudande enligt 4 § tredje  stycket.
Skadestånd
9 §
Resenären har rätt till ersättning för den skada som  han eller hon drabbas av till följd av fel i paketresan, om  inte felet beror på resenären eller på någon som saknar  koppling till fullgörandet av paketresan och felet inte kunde  förutses eller undvikas. Resenären har inte heller rätt till  ersättning om felet beror på oundvikliga och extraordinära  omständigheter.
Ersättningen omfattar ekonomisk förlust och ideell skada till  följd av felet.
10 §
I den utsträckning följande unionsrättsakter,  internationella instrument och lagar begränsar en resenärs  rätt till ersättning för en skada från en transportör,  tillämpas samma begränsningar i fråga om resenärens rätt till  ersättning för en skada från arrangören:
1. Europaparlamentets och rådets förordning (EG) nr 392/2009  av den 23 april 2009 om transportörens skadeståndsansvar i  samband med olyckor vid passagerarbefordran till sjöss, i den  ursprungliga lydelsen,
2. 2002 års Atenkonvention om befordran till sjöss av  passagerare och deras resgods,
3. sjölagen (1994:1009),
4. rådets förordning (EG) nr 2027/97 av den 9 oktober 1997 om  lufttrafikföretags skadeståndsansvar avseende lufttransport  av passagerare och deras bagage, i lydelsen enligt  Europaparlamentets och rådets förordning (EG) nr 889/2002,
5. lagen (2010:510) om lufttransporter,
6. Europaparlamentets och rådets förordning (EU) 2021/782 av  den 29 april 2021 om rättigheter och skyldigheter för  tågresenärer, i den ursprungliga lydelsen, och
7. järnvägstrafiklagen (2018:181).
Lag (2023:266)
.
11 §
Om en resenärs rätt till ersättning för skada inte är  begränsad enligt 10 §, får den begränsas i paketreseavtalet.  En sådan begränsning får dock inte innebära att resenärens  rätt till ersättning understiger tre gånger paketresans pris.  Begränsningen får inte heller avse ersättning för  personskador eller sådana skador som orsakats uppsåtligen  eller av oaktsamhet.
Assistans
12 §
Arrangören ska utan onödigt dröjsmål tillhandahålla  resenären lämplig assistans om resenären befinner sig i  svårigheter.
Om resenären uppsåtligen eller av oaktsamhet har orsakat  behovet av assistans, har arrangören rätt att ta ut en avgift  för assistansen. Avgiften ska vara skälig och får inte  överstiga arrangörens faktiska kostnader.
Återkrav
13 §
I den utsträckning en arrangör eller återförsäljare  betalar ersättning till eller på något annat sätt kompenserar  en resenär för fel i paketresan, inträder arrangören eller  återförsäljaren i resenärens rätt till ersättning från den  som orsakat felet.
5 kap. Sammanlänkade researrangemang
Förhandsinformation
1 §
En näringsidkare som genom förmedling eller på annat  sätt underlättar uppkomsten av ett sammanlänkat  researrangemang ska, innan resenären blir bunden av ett avtal  om en resetjänst som leder till att ett sådant  researrangemang uppkommer, informera resenären om
1. att resenären inte kommer att omfattas av de regler som  gäller för paketresor,
2. att varje resetjänstleverantör ensam ansvarar för att  fullgöra de resetjänster som leverantören ska utföra enligt  respektive avtal, och
3. i vilken utsträckning resan kommer att omfattas av  resegaranti enligt resegarantilagen (2018:1218), och vem som  i så fall ansvarar för utbetalning av ersättning enligt  resegarantin.
Informationen ska ges i ett standardformulär som fastställs  av regeringen. Om det inte finns något standardformulär, ska  den ges på ett klart och begripligt sätt.
Information till en näringsidkare
2 §
Om ingåendet av ett avtal om en resetjänst leder till  att ett sammanlänkat researrangemang uppkommer, ska den  näringsidkare som ingår avtalet ge information om avtalet  till den näringsidkare som har underlättat uppkomsten av  researrangemanget.
Påföljder om information inte ges eller säkerhet enligt  resegarantilagen inte ställs
3 §
Om den näringsidkare som genom förmedling eller på  annat sätt underlättar uppkomsten av ett sammanlänkat  researrangemang inte ger information enligt 1 § eller inte  ställer säkerhet enligt 5 § resegarantilagen (2018:1218),  tillämpas 3 kap. 1 och 8-10 §§ samt 4 kap. 1, 2 och 4-13 §§ i  fråga om de resetjänster som ingår i det sammanlänkade  researrangemanget. Det som i dessa bestämmelser föreskrivs om  paketresan och om arrangören ska i stället gälla det  sammanlänkade researrangemanget och den näringsidkare som har  underlättat uppkomsten av detta.
4 §
Om den näringsidkare som genom förmedling eller på  annat sätt underlättar uppkomsten av ett sammanlänkat  researrangemang inte ger information enligt 1 §, tillämpas  marknadsföringslagen (2008:486), med undantag för  bestämmelserna i 29-36 §§ om marknadsstörningsavgift. Sådan  information ska anses vara väsentlig enligt 10 § tredje  stycket marknadsföringslagen.
Skadestånd till följd av bokningsfel
5 §
En resenär som bokar en resetjänst som ingår i ett  sammanlänkat researrangemang har rätt till ersättning från en  näringsidkare för den skada som resenären drabbas av till  följd av
1. ett sådant tekniskt fel i ett bokningssystem som  näringsidkaren ansvarar för, eller
2. ett fel som görs vid en bokning som näringsidkaren har  påtagit sig att utföra.
Resenären har inte rätt till ersättning om felet beror på  resenären eller på oundvikliga och extraordinära  omständigheter.
Ersättningen omfattar ekonomisk förlust och ideell skada till  följd av felet.
6 kap. Tillsyn
Tillsynsmyndighet
1 §
Konsumentverket utövar tillsyn över att denna lag  följs.
Utövandet av tillsynen
2 §
Näringsidkaren ska lämna de upplysningar om  verksamheten som Konsumentverket begär för tillsynen.
Konsumentverket har rätt att för tillsynen göra inspektioner  hos en näringsidkare och ta del av de handlingar som behövs.
Om näringsidkaren inte lämnar upplysningarna eller inte  tillhandahåller handlingarna, får Konsumentverket förelägga  näringsidkaren att fullgöra sin skyldighet. Ett sådant  föreläggande får förenas med vite.
Överklagande
3 §
Om Konsumentverket enligt 2 § tredje stycket har  förelagt en näringsidkare att lämna en upplysning eller att  tillhandahålla en handling, får beslutet överklagas till  allmän förvaltningsdomstol. Andra beslut av Konsumentverket  enligt 2 § får inte överklagas.
Prövningstillstånd krävs vid överklagande till  kammarrätten.
Övergångsbestämmelser
2018:1217
1. Denna lag träder i kraft den 1 augusti 2018.
2. Genom lagen upphävs lagen (1992:1672) om paketresor.
3. Den upphävda lagen gäller fortfarande för avtal som har  ingåtts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.