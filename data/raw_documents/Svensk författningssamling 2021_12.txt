Title: Förordning (2021:12) om vissa bidrag ur viltvårdsfonden
SFS Number: Svensk författningssamling 2021:12
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202112-om-vissa-bidrag-ur_sfs-2021-12/
Source Link: http://rkrattsbaser.gov.se/sfst?bet=2021:12
Amendment Register Link: http://rkrattsbaser.gov.se/sfsr?bet=2021:12
Ministry/Authority: Landsbygds- och infrastrukturdepartementet RSL
Issued: 2021-01-07
Metadata: {"Utfärdad": "2021-01-07", "Ändrad": "t.o.m. SFS 2024:951"}

==================================================

Förordning (2021:12) om vissa bidrag ur viltvårdsfonden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:12
Departement/myndighet
:   
Landsbygds- och infrastrukturdepartementet RSL
Utfärdad
:   
2021-01-07
Ändrad
:   
t.o.m. SFS 2024:951
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om vissa bidrag  ur viltvårdsfonden.
Bidrag lämnas i mån av tillgång på medel.
2 §
Förordningen är meddelad med stöd av 41 § jaktlagen 
(1987:259).
Syfte
3 §
Syftet med bidrag enligt denna förordning är att främja  viltvården eller andra liknande ändamål som är förenliga med  syftet med jaktlagen (1987:259).
Ord och uttryck i förordningen
4 §
I denna förordning avses med
bidragsår: tiden från och med den 1 januari till och med den 
31 december,
viltvård: åtgärder som är förenliga med 4 § jaktlagen 
(1987:259),
organisationsbidrag: bidrag som ges i förhållande till  organisationens medlemsantal, geografiska spridning och  aktivitetsnivå, och
verksamhetsbidrag: bidrag som ges till stöd för en specifik  verksamhet efter särskild prövning och som är förenat med  resultatkrav.
Krav på en organisation som söker bidrag
5 §
Bidrag får ges endast till en ideell organisation som
1. är en juridisk person som i sin verksamhet bidrar till att  främja
a) jakt, och
b) annan viltvård eller andra liknande ändamål som är  förenliga med jaktlagen (1987:259),
2. är riksomfattande med
a) ett lokalt eller regionalt förankrat föreningsliv i minst  fem län, eller
b) en verksamhet som är av intresse för hela samhället och  inte endast lokalt,
3. bedriver verksamhet sedan minst tre år före dagen för  ansökan,
4. är självständig och demokratiskt uppbyggd, och
5. har uppfyllt kravet på sådan redovisning som avses i 20 §  om bidrag har getts tidigare år. Förordning (2024:951).
5 a §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation om det  framkommer att någon av dess samarbetsorganisationer, eller  företrädare för samarbetsorganisationen, agerar på ett sådant  sätt som anges i första stycket. Förordning (2024:951).
5 b §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 5 a §,  får bidrag ändå lämnas till organisationen om det finns  särskilda skäl. Vid denna bedömning ska det särskilt beaktas  om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2024:951).
Ansökan om bidrag
6 §
En ansökan om bidrag ska göras skriftligen av en behörig  företrädare för organisationen och ges in till  Naturvårdsverket senast vid den tidpunkt som myndigheten  bestämmer. Förordning (2024:951).
7 §
En ansökan om bidrag ska innehålla
1. den sökande organisationens stadgar eller urkund,
2. handlingar som visar vem eller vilka som har rätt att  företräda organisationen,
3. i förekommande fall, verksamhets- och  förvaltningsberättelse, balans- och resultaträkning samt  revisionsberättelse för närmast föregående räkenskapsår,
4. i fråga om verksamhetsbidrag, uppgifter om vilka  aktiviteter ansökan avser, vad som är ändamålet med  aktiviteterna och hur verksamheten ska bedrivas, och
5. uppgift om huruvida sökanden ansökt om eller beviljats  annat statligt organisationsbidrag.
8 §
Den som söker bidrag ska lämna de ytterligare handlingar  eller uppgifter som Naturvårdsverket behöver för att kunna  pröva ansökan.
Förutsättningar för bidrag
9 §
Organisationsbidrag får inte lämnas till den som har fått  ett annat statligt organisationsbidrag för samma bidragsår.  Bidrag får inte heller lämnas för samma kostnader som statliga  bidrag redan har lämnats för. Förordning (2024:951).
10 §
Har upphävts genom förordning (2022:1372).
11 §
Bidrag får inte finansiera ekonomisk verksamhet.
12 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Naturvårdsverket.
Förordning (2024:951).
Beslut om bidrag
13 §
Naturvårdsverket prövar frågor om bidrag enligt denna  förordning. Bidrag ges som organisationsbidrag och  verksamhetsbidrag.
Verksamhetsbidrag får även ges för enskilda projekt.
14 §
Naturvårdsverket får prioritera mellan inkomna  ansökningar och ge företräde till de ansökningar som bedöms ha  bäst förutsättningar att uppfylla syftet med bidraget enligt 
3 §.
Om den som ansöker om bidrag har lämnat en sådan redovisning  som avses i 20 § för tidigare lämnade bidrag, ska även det som  framgår av den redovisningen beaktas när ansökan bedöms.
15 §
Ett beslut om bidrag ska avse ett visst bidragsår.  Organisationsbidrag får beviljas för högst tre år i taget.
Ett beslut om bidrag får förenas med villkor. Villkoren ska  framgå av beslutet.
16 §
Av ett beslut om verksamhetsbidrag ska det framgå vilket  resultat som bidraget är avsett för.
Utbetalning av bidrag
17 §
Om Naturvårdsverket beslutar att ge bidrag, ska  Naturvårdsverket bestämma bidragets storlek och besluta om  utbetalning.
18 §
Ett bidragsbelopp får betalas ut i förskott vid flera  tillfällen under bidragsåret i enlighet med vad  Naturvårdsverket bestämmer.
Bidraget betalas ut av Kammarkollegiet.
19 §
Naturvårdsverket ska besluta att ett beviljat bidrag helt  eller delvis inte ska betalas ut om mottagaren av bidraget  inte längre uppfyller villkoren för det eller om det finns  grund för återbetalning enligt 22 §. Förordning (2024:951).
Anmälningsskyldighet
19 a §
Den som ansöker om eller har beviljats bidrag enligt  denna förordning ska snarast möjligt till Naturvårdsverket  anmäla sådana ändrade förhållanden som kan påverka rätten till  eller storleken på bidraget. Förordning (2024:951).
Redovisning
20 §
En bidragsmottagare ska senast vid den tidpunkt som anges  i beslutet lämna en ekonomisk redovisning till  Naturvårdsverket av de mottagna medlen samt en redogörelse för  vad medlen har använts till. Om bidraget är ett  verksamhetsbidrag, ska redovisningen också innehålla en  redogörelse för vilka resultat som har uppnåtts och hur  resultaten förhåller sig till det ändamål som bidraget  beviljats för.
Redovisningen ska göras på det sätt som myndigheten bestämmer.
Bidragsmottagaren ska även lämna de övriga uppgifter och  handlingar som myndigheten begär. Förordning (2024:951).
20 a §
Redovisningen enligt 20 § ska vara granskad av en  revisor. Revisorns rapport över granskningen ska bifogas  redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen vara gjord av en  auktoriserad eller godkänd revisor. Förordning (2024:951).
21 §
Naturvårdsverket ska senast den 31 maj varje år lämna en  sammanfattande redogörelse till regeringen för vilka som fått  bidrag, med vilka belopp, vad bidragen har använts till och en  bedömning av på vilket sätt bidragens ändamål har uppnåtts  samt, när det är möjligt, en bedömning av de samlade bidragens  effekter i förhållande till syftet med bidragen.
Förordning (2022:1372).
Återbetalning och återkrav
22 §
En bidragsmottagare är skyldig att betala tillbaka  bidraget om
1. mottagaren genom att lämna oriktiga uppgifter eller på  annat sätt har förorsakat att bidraget har lämnats felaktigt  eller med för högt belopp,
2. bidraget av något annat skäl än vad som anges i 1 har  lämnats felaktigt eller med för högt belopp och mottagaren  borde ha insett detta,
3. bidraget inte har utnyttjats eller använts för den  verksamhet som det har beviljats för,
4. mottagaren inte har lämnat en sådan redovisning som avses i 
20 §,
5. villkor i beslutet inte har följts, eller
6. mottagaren inte uppfyller villkoren i 5 a § och det inte  finns sådana särskilda skäl enligt 5 b § som innebär att  bidrag ändå får lämnas. Förordning (2024:951).
23 §
Naturvårdsverket ska besluta att helt eller delvis kräva  tillbaka bidraget, om bidragsmottagaren är  återbetalningsskyldig enligt 22 §.
Om det finns synnerliga skäl får Naturvårdsverket besluta att  helt eller delvis avstå från ett krav på återbetalning.
Förordning (2024:951).
24 §
Om ett belopp som har återkrävts med stöd av 23 § inte  betalas i rätt tid, ska dröjsmålsränta enligt räntelagen 
(1975:635) tas ut på beloppet. Om det finns särskilda skäl får  Naturvårdsverket besluta att sätta ned räntekravet helt eller  delvis.
Överklagande och verkställighet
25 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 19 § och beslut om  återkrav enligt 23 § får dock inte överklagas.
Förordning (2024:951).
26 §
Beslut enligt denna förordning gäller omedelbart.
Bemyndigande
27 §
Naturvårdsverket får meddela föreskrifter om  verkställigheten av denna förordning.
Övergångsbestämmelser
2024:951
1. Denna förordning träder i kraft den 1 januari 2025.
2. Äldre föreskrifter gäller fortfarande för bidrag som avser  tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.