Title: Lag (2017:630) om åtgärder mot penningtvätt och finansiering av terrorism
SFS Number: Svensk författningssamling 2017:630
URL: https://www.riksdagen.se/sv/dokument-och-lagar/dokument/svensk-forfattningssamling/lag-2017630-om-atgarder-mot-penningtvatt-och_sfs-2017-630/
Source Link: http://rkrattsbaser.gov.se/sfst?bet=2017:630
Amendment Register Link: http://rkrattsbaser.gov.se/sfsr?bet=2017:630
Ministry/Authority: Finansdepartementet FMA B
Issued: 2017-06-22
Metadata: {"Utfärdad": "2017-06-22", "Ändrad": "t.o.m. SFS 2025:637"}

==================================================

Lag (2017:630) om åtgärder mot penningtvätt och finansiering av terrorism
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:630
Departement/myndighet
:   
Finansdepartementet FMA B
Utfärdad
:   
2017-06-22
Ändrad
:   
t.o.m. SFS 2025:637
Övrig text
:   
Rättelsesida 2021:903 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Tillämpningsområde och definitioner
2 kap. Riskbedömning och rutiner
3 kap. Kundkännedom
4 kap. Övervakning och rapportering
4 a kap. Samverkan mot penningtvätt och finansiering av  terrorism
5 kap. Behandling av personuppgifter
6 kap. Intern kontroll och anmälningar om misstänkta  överträdelser
6 a kap. Skadestånd
7 kap. Tillsyn och ingripanden
7 a kap. Särskilda bestämmelser om tillsyn över och  ingripanden mot advokater och advokatbolag
8 kap. Bemyndiganden
Övergångsbestämmelser
1 kap. Tillämpningsområde och definitioner
Lagens syfte
1 §
Denna lag syftar till att förhindra att finansiell  verksamhet och annan näringsverksamhet utnyttjas för  penningtvätt eller finansiering av terrorism.
Lagens tillämpningsområde
2 §
Denna lag gäller för fysiska och juridiska personer som  driver
1. bank- eller finansieringsrörelse enligt lagen (2004:297) om  bank- och finansieringsrörelse,
2. livförsäkringsrörelse, dock inte
a) sådan som drivs av försäkringsföreningar som har beviljats  undantag enligt 1 kap. 19 d § försäkringsrörelselagen 
(2010:2043), eller
b) tjänstepensionsverksamhet enligt lagen (2019:742) om  tjänstepensionsföretag,
3. värdepappersrörelse enligt 2 kap. 1 § lagen (2007:528) om  värdepappersmarknaden,
4. verksamhet enligt lagen (1996:1006) om viss finansiell  verksamhet,
5. försäkringsdistribution enligt lagen (2018:1219) om  försäkringsdistribution, i fråga om sådan verksamhet rörande  livförsäkring, bedriven av sådana försäkringsförmedlare som  har tillstånd enligt 2 kap. 1 § den lagen eller bedriver  verksamhet enligt 3 kap. 1 § andra stycket 2 eller 3 § den  lagen,
6. verksamhet enligt lagen (2011:755) om elektroniska pengar,
7. fondverksamhet enligt lagen (2004:46) om  värdepappersfonder,
8. verksamhet som betalningsinstitut enligt lagen (2010:751)  om betaltjänster,
9. verksamhet som registrerad betaltjänstleverantör enligt  lagen om betaltjänster,
10. verksamhet som förvaltare av alternativa  investeringsfonder enligt lagen (2013:561) om förvaltare av  alternativa investeringsfonder,
11. verksamhet enligt lagen (2016:1024) om verksamhet med  bostadskrediter,
12. verksamhet som leverantör av gräsrotsfinansieringstjänster  enligt Europaparlamentets och rådets förordning (EU) 2020/1503  av den 7 oktober 2020 om europeiska leverantörer av  gräsrotsfinansieringstjänster för företag och om ändring av  förordning (EU) 2017/1129 och direktiv (EU) 2019/1937, om  företaget är en juridisk person som är etablerad i Sverige,
13. verksamhet som leverantör av kryptotillgångstjänster  enligt Europaparlamentets och rådets förordning (EU) 2023/1114  av den 31 maj 2023 om marknader för kryptotillgångar och om  ändring av förordningarna (EU) nr 1093/2010 och (EU) nr 
1095/2010 samt direktiven 2013/36/EU och (EU) 2019/1937,
14. verksamhet som fastighetsmäklare eller  fastighetsmäklarföretag med särskild registrering för  hyresförmedling eller fullständig registrering enligt  fastighetsmäklarlagen (2021:516),
15. spelverksamhet som bedrivs med licens eller registrering  enligt spellagen (2018:1138),
16. yrkesmässig handel med varor, om det kan antas att det i  verksamheten eller i en del av verksamheten genomförs eller  kommer att genomföras transaktioner, enstaka eller sådana som  kan antas ha samband, som innebär att ett utbetalt eller  mottaget belopp i kontanter uppgår till motsvarande 5 000 euro  eller mer,
17. verksamhet enligt pantbankslagen (1995:1000),
18. verksamhet som auktoriserad eller godkänd revisor eller  registrerat revisionsbolag,
19. yrkesmässig verksamhet som avser bokföringstjänster eller  revisionstjänster som inte omfattas av 18,
20. yrkesmässig rådgivning avseende skatter och avgifter 
(skatterådgivare),
21. verksamhet som advokat eller advokatbolag, till den del  verksamheten avser tjänster som anges i 4 § första stycket,
22. yrkesmässig verksamhet som annan oberoende jurist än den  som avses i 21, till den del verksamheten avser tjänster som  anges i 4 § första stycket,
23. yrkesmässig verksamhet till den del verksamheten avser  tjänster som anges i 4 § andra stycket och verksamhetsutövaren  inte är en sådan person som avses i 18-22, eller
24. yrkesmässig verksamhet som avser förmedling, förvaring  eller handel med konstverk, om det kan antas att det i  verksamheten eller i en del av verksamheten genomförs eller  kommer att genomföras transaktioner, enstaka eller sådana som  kan antas ha samband, som innebär att ett utbetalt eller  mottaget belopp uppgår till motsvarande 10 000 euro eller mer.
Vissa speltjänster får undantas från tillämpning av lagen  eller bestämmelser i den enligt föreskrifter som meddelas med  stöd av 8 kap. 1 § 1.
Lag (2025:603)
.
3 §
I fråga om verksamheter som avses i 2 § första stycket 1-12 gäller lagen även filialer i Sverige till utländska  juridiska personer med huvudkontor i utlandet.
Lag (2025:255)
.
4 §
Tjänster som avses i 2 § första stycket 21 och 22 omfattar
1. handlande i en klients namn för dennes räkning vid  finansiella transaktioner eller transaktioner med fastigheter,  och
2. hjälp vid planering eller genomförande av transaktioner för  en klients räkning vid
a) köp och försäljning av fastigheter eller företag,
b) förvaltning av klientens pengar, värdepapper eller andra  tillgångar,
c) öppnande eller förvaltning av bank-, spar- eller  värdepapperskonton,
d) anskaffande av nödvändigt kapital för bildande, drift eller  ledning av företag, och
e) bildande, drift eller ledning av bolag, föreningar,  stiftelser eller truster och liknande juridiska  konstruktioner.
Tjänster som avses i 2 § första stycket 23 omfattar
1. bildande av juridiska personer, försäljning av nybildade  aktiebolag och förmedling av svenska eller utländska juridiska  personer,
2. fullgörande av funktion som styrelseledamot eller  bolagsrättsligt ansvarig, som bolagsman i handels- eller  kommanditbolag eller i någon liknande ställning i förhållande  till andra juridiska personer,
3. tillhandahållande av ett registrerat kontor eller en  postadress och därmed sammanhängande tjänster till en fysisk  person, en juridisk person eller en trust eller en liknande  juridisk konstruktion,
4. förvaltning av en trust eller en liknande juridisk  konstruktion, och
5. funktion som nominell aktieägare för någon annans räkning  eller åtgärder som syftar till att någon annan ska ha en sådan  funktion, med undantag för uppdrag åt en juridisk person som  är noterad på en reglerad marknad.
Lag (2021:903)
.
5 §
Bestämmelserna i 2 kap. 1, 2, 8 och 14 §§ och 15 § första  stycket samt 4 kap. 5, 7, 9 och 10 §§ ska tillämpas på drift  av en auktionsplattform för handel med utsläppsrätter som en  reglerad marknad i enlighet med artikel 26.1 i kommissionens  förordning (EU) nr 1031/2010 av den 12 november 2010 om  tidsschema, administration och andra aspekter av auktionering  av utsläppsrätter för växthusgaser i enlighet med  Europaparlamentets och rådets direktiv 2003/87/EG om ett  system för handel med utsläppsrätter för växthusgaser inom  gemenskapen.
Definitioner
6 §
Med penningtvätt avses i denna lag åtgärder med avseende  på pengar eller annan egendom som härrör från brott eller  brottslig verksamhet som
1. kan dölja egendomens samband med brott eller brottslig  verksamhet,
2. kan främja möjligheterna för någon att tillgodogöra sig  egendomen eller dess värde,
3. kan främja möjligheterna för någon att undandra sig  rättsliga påföljder, eller
4. innebär att någon förvärvar, innehar, hävdar rätt till  eller brukar egendomen.
Vid tillämpning av denna lag ska med penningtvätt jämställas  åtgärder med egendom som typiskt sett är ägnade att dölja att  någon avser att berika sig eller någon annan genom en  framtida brottslig handling.
7 §
Med finansiering av terrorism avses i denna lag sådan  insamling eller sådant mottagande eller tillhandahållande av  pengar eller annan egendom som avses i 6 §  terroristbrottslagen (2022:666).
Lag (2022:691)
.
8 §
I denna lag avses med
1. affärsförbindelse: en affärsmässig förbindelse som när den  etableras förväntas ha en viss varaktighet,
2. brevlådebank: ett utländskt institut som är registrerat  inom en jurisdiktion inom vilken institutet saknar verklig  etablering och ledning och där institutet inte heller ingår i  en finansiell grupp som omfattas av tillsyn,
3. EES: Europeiska ekonomiska samarbetsområdet,
4. kund: den som har trätt eller står i begrepp att träda i  avtalsförbindelse med sådan verksamhetsutövare som avses i  denna lag,
5. person i politiskt utsatt ställning: fysisk person som har  eller har haft en viktig offentlig funktion i en stat eller i  en internationell organisation,
6. verklig huvudman: detsamma som i 1 kap. 3-7 §§ lagen 
(2017:631) om registrering av verkliga huvudmän,
7. koncern, moderföretag och dotterföretag: detsamma som i 
1 kap. 4 § årsredovisningslagen (1995:1554) eller motsvarande  utländska företeelser,
8. verksamhetsutövare: en fysisk eller juridisk person som  utför verksamhet som omfattas av denna lag, och
9. behörig beslutsfattare: styrelseledamot, verkställande  direktör eller annan befattningshavare som har tillräckliga  kunskaper om verksamhetsutövarens riskexponering mot  penningtvätt och finansiering av terrorism och som har  tillräckliga befogenheter att fatta beslut som påverkar dess  riskexponering.
Lag (2020:51)
.
9 §
Med viktig offentlig funktion i en stat avses funktioner  som
1. stats- eller regeringschefer, ministrar samt vice och  biträdande ministrar,
2. parlamentsledamöter och ledamöter av liknande lagstiftande  organ,
3. ledamöter i styrelsen för politiska partier,
4. domare i högsta domstol, konstitutionell domstol eller  andra rättsliga organ på hög nivå vilkas beslut endast  undantagsvis kan överklagas,
5. högre tjänstemän vid revisionsmyndigheter och ledamöter i  centralbankers styrande organ,
6. ambassadörer, beskickningschefer samt höga officerare i  försvarsmakten, och
7. personer som ingår i statsägda företags förvaltnings-,  lednings- eller kontrollorgan.
Med viktig offentlig funktion i en internationell organisation  avses funktioner som direktörer, biträdande direktörer,  styrelseledamöter och innehavare av liknande poster.
Lag (2020:51)
.
10 §
Med familjemedlem till en person i politiskt utsatt  ställning avses make, registrerad partner, sambo, barn och  deras makar, registrerade partner eller sambor samt  föräldrar.
Med känd medarbetare till en person i politiskt utsatt  ställning avses
1. fysisk person som, enligt vad som är känt eller finns  anledning att förmoda, gemensamt med en person i politiskt  utsatt ställning är verklig huvudman till en juridisk person  eller juridisk konstruktion eller som på annat sätt har eller  har haft nära förbindelser med en person i politiskt utsatt  ställning, och
2. fysisk person som ensam är verklig huvudman till en  juridisk person eller juridisk konstruktion som, enligt vad  som är känt eller finns anledning att förmoda, egentligen har  upprättats till förmån för en person i politiskt utsatt  ställning.
Med nära förbindelser i andra stycket 1 avses nära  affärsförbindelser och andra förbindelser som kan medföra att  den kända medarbetaren kan förknippas med förhöjd risk för  penningtvätt eller finansiering av terrorism.
2 kap. Riskbedömning och rutiner
Allmän riskbedömning
1 §
En verksamhetsutövare ska göra en bedömning av hur de  produkter och tjänster som tillhandahålls i verksamheten kan  utnyttjas för penningtvätt eller finansiering av terrorism  och hur stor risken är för att detta sker (allmän  riskbedömning).
Vid den allmänna riskbedömningen ska det särskilt beaktas  vilka slags produkter och tjänster som tillhandahålls, vilka  kunder och distributionskanaler som finns och vilka  geografiska riskfaktorer som föreligger. Hänsyn ska också tas  till uppgifter som kommer fram vid verksamhetsutövarens  rapportering av misstänkta aktiviteter och transaktioner samt  till information om tillvägagångssätt för penningtvätt och  finansiering av terrorism och andra relevanta uppgifter som  myndigheter lämnar.
2 §
Omfattningen av den allmänna riskbedömningen ska  bestämmas med hänsyn till verksamhetsutövarens storlek och  art och de risker för penningtvätt eller finansiering av  terrorism som kan antas föreligga. Riskbedömningen ska  utformas så att den kan ligga till grund för  verksamhetsutövarens rutiner, riktlinjer och övriga åtgärder  mot penningtvätt och finansiering av terrorism.
Den allmänna riskbedömningen ska dokumenteras och hållas  uppdaterad.
Riskbedömning av kunder
3 §
En verksamhetsutövare ska bedöma den risk för  penningtvätt eller finansiering av terrorism som kan  förknippas med kundrelationen (kundens riskprofil). Kundens  riskprofil ska bestämmas med utgångspunkt i den allmänna  riskbedömningen och verksamhetsutövarens kännedom om  kunden.
När det behövs för att bestämma kundens riskprofil  ska verksamhetsutövaren beakta omständigheter som avses i 4  och 5 §§ och föreskrifter som meddelats med stöd av denna lag  samt andra omständigheter som i det enskilda fallet påverkar  risken som kan förknippas med kundrelationen.
Kundens riskprofil ska följas upp under pågående  affärsförbindelser och ändras när det finns anledning till  det.
4 §
Som omständigheter som kan tyda på att risken för  penningtvätt och finansiering av terrorism är låg kan  verksamhetsutövaren beakta bland annat att kunden
1. är en stat, en region, en kommun eller motsvarande eller en  juridisk person över vilken en stat, en region, en kommun  eller motsvarande, var för sig eller tillsammans, har ett  direkt eller indirekt rättsligt bestämmande inflytande,
2. har hemvist inom EES,
3. har hemvist i en stat som har bestämmelser om åtgärder mot  penningtvätt och finansiering av terrorism som motsvarar dem i  denna lag och som tillämpar dessa bestämmelser på ett  effektivt sätt,
4. har hemvist i en stat som har en låg nivå av korruption och  annan relevant brottslighet, och
5. är ett företag vars överlåtbara värdepapper är upptagna  till handel på en reglerad marknad inom EES eller på en  motsvarande marknad utanför EES.
Lag (2019:980)
.
5 §
Som omständigheter som kan tyda på att risken för  penningtvätt eller finansiering av terrorism är hög kan  verksamhetsutövaren beakta bland annat att
1. kundens ägarstruktur framstår som ovanlig eller alltför  komplicerad för dess verksamhet,
2. kunden bedriver kontantintensiv verksamhet,
3. kunden är en juridisk person som har nominella aktieägare  eller andelar utställda på innehavaren,
4. kunden är en juridisk person, en trust eller en liknande  juridisk konstruktion som har till syfte att förvalta en viss  fysisk persons tillgångar,
5. kunden har hemvist i en stat som saknar effektiva system  för bekämpning av penningtvätt eller finansiering av  terrorism,
6. kunden har hemvist i en stat med betydande korruption och  annan relevant brottslighet,
7. kunden har hemvist i en stat som är föremål för  sanktioner, embargon eller liknande åtgärder,
8. kunden har hemvist i en stat som finansierar eller stöder  terroristverksamhet eller där terroristorganisationer är  verksamma,
9. affärsrelationer eller transaktioner sker på distans, utan  användning av metoder som på ett tillförlitligt sätt kan  säkerställa kundens identitet, och
10. betalning av varor eller tjänster görs av någon som är  okänd eller saknar koppling till kunden.
Förbud mot anonyma tjänster och korrespondentförbindelser med  brevlådebanker
6 §
En verksamhetsutövare som avses i 1 kap. 2 § första  stycket 1-13 får inte tillhandahålla anonyma konton, motböcker  eller värdefack.
Lag (2021:903)
.
7 §
En verksamhetsutövare som avses i 1 kap. 2 § första  stycket 1-13 får inte etablera eller upprätthålla  korrespondentförbindelser med brevlådebanker och ska se till  att sådana förbindelser inte heller etableras eller  upprätthålls med institut som tillåter att deras konton  används av sådana banker.
Lag (2021:903)
.
Rutiner och riktlinjer
Interna rutiner och riktlinjer
8 §
En verksamhetsutövare ska ha dokumenterade rutiner och  riktlinjer avseende sina åtgärder för kundkännedom,  övervakning och rapportering samt för behandling av  personuppgifter.
Rutinerna och riktlinjerna ska fortlöpande anpassas efter nya  och förändrade risker för penningtvätt och finansiering av  terrorism.
Rutinernas och riktlinjernas omfattning och innehåll ska  bestämmas med hänsyn till verksamhetsutövarens storlek, art  och riskerna för penningtvätt och finansiering av terrorism  som identifierats i den allmänna riskbedömningen.
Rutiner och riktlinjer för koncerner
9 §
En verksamhetsutövare som är det yttersta moderföretaget  i en koncern ska fastställa gemensamma rutiner och riktlinjer  för koncernen.
De gemensamma rutinerna och riktlinjerna ska åtminstone  omfatta rutiner och riktlinjer för behandling av  personuppgifter och informationsutbyte inom koncernen för att  säkerställa att information om misstänkt penningtvätt och  finansiering av terrorism och andra relevanta uppgifter vid  behov sprids till berörda inom koncernen.
10 §
En verksamhetsutövare som avses i 9 § första stycket ska  se till att gemensamma rutiner och riktlinjer tillämpas inom  koncernen.
Särskilda krav i fråga om dotterföretag och filialer utanför  EES
11 §
En verksamhetsutövare som avses i 9 § första stycket ska  se till att dotterföretag med hemvist i ett land utanför EES 
(hemviststaten) tillämpar bestämmelserna i denna lag och  föreskrifter som meddelats med stöd av lagen, om  bestämmelserna för att förhindra penningtvätt och  finansiering av terrorism är mindre ingripande i det  landet.
Första stycket gäller även verksamhetsutövare som  har filialer i ett land utanför EES.
12 §
Om kraven i 10 eller 11 § inte kan uppfyllas i fråga om  ett dotterföretag utanför EES på grund av bestämmelser i  hemviststaten, ska en verksamhetsutövare som avses i 9 §  första stycket vidta åtgärder för att effektivt hantera den  ökade risken för penningtvätt och finansiering av terrorism  som därigenom uppkommer.
Första stycket gäller även verksamhetsutövare som har  filialer i ett land utanför EES.
Verksamhetsutövaren ska underrätta tillsynsmyndigheten om  kraven inte kan uppfyllas.
Verksamhetsutövarens anställda och uppdragstagare
Rutiner för lämplighetsprövning
13 §
En verksamhetsutövare ska ha rutiner för att säkerställa  lämpligheten hos anställda, uppdragstagare och andra som på  liknande grund deltar i verksamheten, om de utför  arbetsuppgifter av betydelse för att förhindra att  verksamheten utnyttjas för penningtvätt eller finansiering av  terrorism.
Utbildning
14 §
En verksamhetsutövare ska se till att anställda,  uppdragstagare och andra som på liknande grund deltar i  verksamheten och som utför arbetsuppgifter av betydelse för  att förhindra att verksamheten utnyttjas för penningtvätt  eller finansiering av terrorism fortlöpande får relevant  utbildning och information för att kunna fullgöra  verksamhetsutövarens skyldigheter enligt denna lag.
Utbildningen ska åtminstone avse relevanta delar av  innehållet i gällande regelverk, verksamhetsutövarens  allmänna riskbedömning, rutiner och riktlinjer samt  information som ska underlätta för personer som avses i  första stycket att upptäcka misstänkt penningtvätt och  finansiering av terrorism.
Skydd och förbud mot repressalier
15 §
En verksamhetsutövare ska ha rutiner och vidta de  åtgärder i övrigt som behövs för att skydda anställda,  uppdragstagare och andra som på liknande grund deltar i  verksamheten från hot, hämnd eller andra fientliga åtgärder  till följd av att de fullgör verksamhetsutövarens skyldigheter  enligt denna lag.
En verksamhetsutövare får inte utsätta en anställd, en  uppdragstagare eller någon annan som på liknande grund deltar  i verksamheten för repressalier på grund av att denne har  informerat om misstänkt penningtvätt eller finansiering av  terrorism, internt eller till Polismyndigheten.
Lag (2019:774)
.
Verksamhetsutövare som är anställda hos juridiska personer
16 §
Om en verksamhetsutövare som är en fysisk person driver  sin verksamhet som anställd hos en juridisk person, ska de  krav som avses i 1, 2, 8-12, 14 och 15 §§ samt 6 kap. 1 och 
2 §§ gälla den juridiska personen.
Lag (2021:517)
.
3 kap. Kundkännedom
Förbud mot affärsförbindelser och transaktioner
Otillräcklig kundkännedom
1 §
En verksamhetsutövare får inte etablera eller upprätthålla  en affärsförbindelse eller utföra en enstaka transaktion, om  verksamhetsutövaren inte har tillräcklig kännedom om kunden  för att kunna
1. hantera risken för penningtvätt eller finansiering av  terrorism som kan förknippas med kundrelationen, och
2. övervaka och bedöma kundens aktiviteter och transaktioner  enligt 4 kap. 1 och 2 §§.
Första stycket gäller inte advokater och advokatbolag, andra  oberoende jurister, auktoriserade och godkända revisorer samt  skatterådgivare, om affärsförbindelsen syftar till att  försvara eller företräda en klient i fråga om ett rättsligt  förfarande, inklusive rådgivning för att inleda eller undvika  ett rättsligt förfarande, eller till att bedöma klientens  rättsliga situation.
Lag (2019:608)
.
Misstanke om penningtvätt eller finansiering av terrorism
2 §
En affärsförbindelse får inte etableras om det finns  misstanke om att verksamhetsutövarens produkter eller  tjänster kommer att användas för penningtvätt eller  finansiering av terrorism.
3 §
En verksamhetsutövare får inte utföra en transaktion om  det på skälig grund kan misstänkas att den utgör ett led i  penningtvätt eller finansiering av terrorism. Om en rapport  har lämnats till Polismyndigheten enligt 4 kap. 3 § ska  verksamhetsutövaren även beakta den information som  Polismyndigheten kan lämna om hanteringen av ärendet.
Om det inte är möjligt att låta bli att utföra en misstänkt  transaktion, eller om ett avstående från att genomföra  transaktionen sannolikt skulle försvåra den vidare  utredningen, får transaktionen genomföras.
Situationer som kräver kundkännedom
4 §
En verksamhetsutövare ska vidta åtgärder för kundkännedom  vid etableringen av en affärsförbindelse.
Om verksamhetsutövaren inte har en affärsförbindelse med  kunden, ska åtgärder för kundkännedom vidtas
1. vid enstaka transaktioner som uppgår till ett belopp  motsvarande 15 000 euro eller mer,
2. vid transaktioner som understiger ett belopp motsvarande 
15 000 euro och som verksamhetsutövaren inser eller borde inse  har samband med en eller flera andra transaktioner och som  tillsammans uppgår till minst detta belopp, och
3. vid utförandet av sådana överföringar av medel eller  kryptotillgångar som avses i artikel 3.9 i Europaparlamentets  och rådets förordning (EU) 2023/1113 av den 31 maj 2023 om  uppgifter som ska åtfölja överföringar av medel och vissa  kryptotillgångar och ändring av direktiv (EU) 2015/849, om  överföringen överstiger ett belopp motsvarande 1 000 euro.
Lag (2024:1166)
.
5 §
En verksamhetsutövare som avses i 1 kap. 2 § första  stycket 15 ska, utöver vad som följer av 4 § första stycket,  vidta åtgärder för kundkännedom
1. vid enstaka transaktioner som avser utbetalning av vinster  eller betalning av insatser som uppgår till ett belopp  motsvarande 2 000 euro eller mer, och
2. vid transaktioner som understiger ett belopp motsvarande 
2 000 euro och som verksamhetsutövaren inser eller borde inse  har samband med en eller flera andra transaktioner som  tillsammans uppgår till minst detta belopp.
Lag (2021:903)
.
6 §
En verksamhetsutövare som avses i 1 kap. 2 § första  stycket 16 ska, i stället för vad som följer av 4 §, vidta  åtgärder för kundkännedom
1. vid etableringen av en affärsförbindelse, om det när  förbindelsen ingås är sannolikt eller under förbindelsens gång  står klart att utbetalt eller mottaget belopp i kontanter inom  ramen för affärsförbindelsen uppgår till motsvarande 
5 000 euro eller mer,
2. vid enstaka transaktioner där utbetalt eller mottaget  belopp i kontanter uppgår till ett belopp motsvarande 
5 000 euro eller mer, och
3. vid transaktioner där utbetalt eller mottaget belopp i  kontanter understiger ett belopp motsvarande 5 000 euro och  som verksamhetsutövaren inser eller borde inse har samband med  en eller flera andra transaktioner i kontanter som tillsammans  uppgår till minst detta belopp.
Lag (2021:903)
.
Åtgärder som ska vidtas för kundkännedom
Identifiering och kontroll av kunden
7 §
En verksamhetsutövare ska identifiera kunden och  kontrollera kundens identitet genom identitetshandlingar eller  registerutdrag eller genom andra uppgifter och handlingar från  en oberoende och tillförlitlig källa.
När första stycket tillämpas får man använda medel för  elektronisk identifiering och betrodda tjänster enligt  Europaparlamentets och rådets förordning (EU) nr 910/2014 av  den 23 juli 2014 om elektronisk identifiering och betrodda  tjänster för elektroniska transaktioner på den inre marknaden  och om upphävande av direktiv 1999/93/EG. Andra säkra  identifieringsprocesser på distans eller på elektronisk väg  som är reglerade, erkända, godkända eller accepterade av  relevanta myndigheter får också användas.
Om kunden företräds av en person som uppger sig handla på  kundens vägnar, ska verksamhetsutövaren kontrollera den  personens identitet och behörighet att företräda kunden.
Lag (2019:774)
.
8 §
En verksamhetsutövare ska utreda om kunden har en verklig  huvudman. En sådan utredning ska åtminstone avse sökning i  registret över verkliga huvudmän enligt lagen (2017:631) om  registrering av verkliga huvudmän. Om kunden är en juridisk  person, en trust eller en liknande juridisk konstruktion, ska  utredningen omfatta åtgärder för att förstå kundens  ägarförhållanden och kontrollstruktur. Om kunden har en verklig  huvudman, ska verksamhetsutövaren vidta åtgärder för att  kontrollera den verkliga huvudmannens identitet.
Första stycket gäller inte om kunden är ett aktiebolag vars  aktier är upptagna till handel på en reglerad marknad i  Sverige eller inom EES eller på en motsvarande marknad utanför  EES eller ett dotterföretag till ett sådant bolag.
Om kunden är en juridisk person och det efter åtgärder enligt  första stycket står klart att den juridiska personen inte har  en verklig huvudman, ska den person som är styrelseordförande,  verkställande direktör eller motsvarande befattningshavare  anses vara verklig huvudman. Detsamma gäller om verksamhets-
utövaren har anledning att anta att den person som  identifierats enligt första stycket inte är den verkliga  huvudmannen. (2019:1254).
8 a §
Bestämmelsen i 8 § tredje stycket gäller inte om
- kunden är en stat, en region, en kommun eller motsvarande,  och
- den risk som kan förknippas med kunden enligt 2 kap. 3 §  bedöms som låg.
Lag (2019:1254)
.
9 §
Kontroll av kundens och den verkliga huvudmannens  identitet ska slutföras innan en affärsförbindelse etableras  eller en enstaka transaktion utförs.
Om det är nödvändigt för att inte avbryta verksamhetens  normala gång, får identitetskontroll med anledning av en ny  affärsförbindelse göras senare än enligt första stycket, dock  senast när affärsförbindelsen etableras.
Andra stycket får endast tillämpas om risken för penningtvätt  eller finansiering av terrorism är låg.
10 §
En verksamhetsutövare ska bedöma om kunden eller kundens  verkliga huvudman är en person i politiskt utsatt ställning  eller en familjemedlem eller känd medarbetare till en sådan  person.
11 §
En verksamhetsutövare ska kontrollera om kunden är  etablerad i ett land utanför EES som av Europeiska  kommissionen har identifierats som ett högrisktredjeland.
Information om och uppföljning av affärsförbindelser
12 §
En verksamhetsutövare ska inhämta information om  affärsförbindelsens syfte och art.
Informationen ska ligga till grund för en bedömning av
1. vilka aktiviteter och transaktioner som kunden kan  förväntas vidta och genomföra inom ramen för  affärsförbindelsen, och
2. kundens riskprofil enligt 2 kap. 3 §.
13 §
En verksamhetsutövare ska löpande och vid behov följa upp  pågående affärsförbindelser i syfte att säkerställa att  kännedomen om kunden enligt 7, 8 och 10-12 §§ är aktuell och  tillräcklig för att hantera den bedömda risken för  penningtvätt eller finansiering av terrorism.
En verksamhetsutövare som är ett rapporteringsskyldigt  finansiellt institut ska vidta åtgärder som avses i första  stycket även när kontakt måste tas med kunden för att fullgöra  skyldigheterna att granska finansiella konton enligt lagen 
(2015:911) om identifiering av rapporteringspliktiga konton  vid automatiskt utbyte av upplysningar om finansiella konton.
Lag (2019:774)
.
Åtgärder som krävs för kundkännedom i det enskilda fallet
Utgångspunkter
14 §
Åtgärder för kontroll, bedömning och utredning enligt 7, 
8 och 10-13 §§ ska utföras i den omfattning det behövs med  hänsyn till kundens riskprofil och övriga omständigheter.
Förenklade åtgärder vid låg risk
15 §
Om risken för penningtvätt eller finansiering av  terrorism som kan förknippas med kundrelationen bedöms som  låg, får verksamhetsutövaren tillämpa förenklade åtgärder för  kundkännedom.
Förenklade åtgärder för kundkännedom innebär att kontroller,  bedömningar och utredningar som följer av 7, 8 och 10-13 §§  kan vara av mer begränsad omfattning och vidtas på annat  sätt.
Skärpta åtgärder vid hög risk
16 §
Om risken för penningtvätt eller finansiering av  terrorism som kan förknippas med kundrelationen bedöms som  hög, ska särskilt omfattande kontroller, bedömningar och  utredningar enligt 7, 8 och 10-13 §§ göras.
Åtgärderna ska i sådant fall kompletteras med de ytterligare  åtgärder som krävs för att motverka den höga risken för  penningtvätt eller finansiering av terrorism. Sådana åtgärder  kan avse inhämtande av ytterligare information om kundens  affärsverksamhet eller ekonomiska situation och uppgifter om  varifrån kundens ekonomiska medel kommer.
17 §
Skärpta åtgärder enligt 16 § ska vidtas vid  affärsförbindelser eller enstaka transaktioner när kunden är  etablerad i ett land utanför EES som har identifierats som ett  högrisktredjeland av Europeiska kommissionen.
Sådana åtgärder ska åtminstone avse skärpning av övervakningen  av pågående affärsförbindelser och bedömningen av enstaka  transaktioner enligt 4 kap. 1 § och omfatta inhämtande av
1. ytterligare information om kunden och den verkliga  huvudmannen,
2. ytterligare information om affärsförbindelsens eller den  enstaka transaktionens syfte och art,
3. information om kundens och den verkliga huvudmannens  ekonomiska situation och varifrån kundens och den verkliga  huvudmannens ekonomiska medel kommer, och
4. godkännande från en behörig beslutsfattare att etablera  eller upprätthålla en affärsförbindelse.
Skärpta åtgärder behöver inte vidtas i förhållande till  filialer eller dotterföretag till juridiska personer som är  etablerade inom EES, om
1. den juridiska personen omfattas av denna lag eller  motsvarande krav enligt utländsk rätt,
2. risken för penningtvätt eller finansiering av terrorism som  kan förknippas med kunden inte bedöms som hög vid  riskbedömning enligt 2 kap. 3 §, och
3. kunden tillämpar rutiner som fastställts enligt 2 kap. 8  eller 9 § eller motsvarande krav enligt lagstiftningen i det  land där kunden finns eller har hemvist.
Lag (2019:774)
.
18 §
När en korrespondentförbindelse som innefattar betalning  etableras mellan en verksamhetsutövare som avses i 1 kap. 2 §  första stycket 1-13 och ett kreditinstitut eller finansiellt  institut från ett land utanför EES, ska verksamhetsutövaren  utöver åtgärder enligt 7, 8 och 10-13 §§ åtminstone
1. inhämta tillräckligt med information om motparten för att  kunna förstå verksamheten och utifrån offentligt tillgänglig  information bedöma motpartens anseende och tillsynens  kvalitet,
2. bedöma motpartens kontroller för att förhindra penningtvätt  och finansiering av terrorism,
3. dokumentera respektive instituts ansvar att vidta  kontrollåtgärder och de åtgärder som det vidtar,
4. inhämta godkännande från en behörig beslutsfattare innan  korrespondentförbindelsen ingås, och
5. förvissa sig om att motparten har kontrollerat identiteten  på kunder som har direkt tillgång till konton hos  kreditinstitutet eller det finansiella institutet och  fortlöpande följer upp dessa kunder samt på begäran kan lämna  relevanta kunduppgifter.
Därutöver ska en leverantör av kryptotillgångstjänster  undersöka om motparten har tillstånd eller är registrerad för  att driva sin verksamhet.
Om en leverantör av kryptotillgångstjänster i enlighet med 1 §  första stycket avslutar en korrespondentförbindelse ska  beslutet dokumenteras.
Lag (2024:1166)
.
18 a §
Vid överföringar av kryptotillgångar till eller från en  fristående adress ska en leverantör av kryptotillgångstjänster  utöver åtgärder enligt 7, 8 och 10-13 §§
1. identifiera kundens motpart, kontrollera motpartens  identitet och utreda om motparten har en verklig huvudman,
2. inhämta ytterligare information om kryptotillgångarnas  ursprung och destination,
3. löpande och vid behov följa upp enstaka transaktioner för  att hantera den bedömda risken för penningtvätt eller  finansiering av terrorism, eller
4. vidta andra åtgärder för att hantera risken för  penningtvätt och finansiering av terrorism.
Lag (2024:1166)
.
Personer i politiskt utsatt ställning
19 §
Om kunden eller kundens verkliga huvudman är en person i  politiskt utsatt ställning, ska en verksamhetsutövare utöver  åtgärder enligt 7, 8 och 10-12 §§ alltid
1. vidta lämpliga åtgärder för att ta reda på varifrån de  tillgångar som hanteras inom ramen för affärsförbindelsen  eller den enstaka transaktionen kommer,
2. tillämpa skärpt fortlöpande uppföljning av  affärsförbindelsen enligt 13 § och övervaka aktiviteter och  transaktioner enligt 4 kap. 1 § i förhöjd omfattning, och
3. inhämta godkännande från behörig beslutsfattare inför  beslut om att ingå eller avbryta en affärsförbindelse.
Första stycket tillämpas också om kunden är en familjemedlem  eller känd medarbetare till en person i politiskt utsatt  ställning.
20 §
När en person i politiskt utsatt ställning upphör att  utöva en offentlig funktion enligt 1 kap. 8 § 5, ska 19 §  tillämpas i 18 månader. Därefter ska åtgärder enligt 19 §  tillämpas om risken för penningtvätt eller finansiering av  terrorism som kan förknippas med kundrelationen bedöms som  hög.
Om åtgärder enligt 19 § inte längre ska tillämpas på en  person som avses i första stycket, ska sådana åtgärder inte  heller tillämpas på familjemedlemmar eller kända medarbetare  till en person i politiskt utsatt ställning.
Åtgärder för kundkännedom som har utförts av utomstående
21 §
Vid tillämpningen av 7, 8 och 12 §§ får en  verksamhetsutövare förlita sig på åtgärder som har utförts av  en utomstående som anges i 22 §, om verksamhetsutövaren utan  dröjsmål
1. får del av de uppgifter som den utomstående har inhämtat,  och
2. på begäran kan få del av den dokumentation som ligger till  grund för uppgifterna.
Verksamhetsutövaren svarar för att de åtgärder för  kundkännedom som vidtagits av utomstående är tillräckliga.
22 §
Med utomstående enligt 21 § avses
1. fysiska eller juridiska personer med verksamhet som anges i 
1 kap. 2 § första stycket 1-3, 5-8 och 10-15 eller motsvarande  verksamhet, auktoriserade eller godkända revisorer och  advokater som är etablerade inom EES, och
2. fysiska eller juridiska personer med verksamhet som anges i 
1 kap. 2 § första stycket 1-3, 5-8 och 10-15 eller motsvarande  verksamhet, auktoriserade eller godkända revisorer och  advokater som är etablerade utanför EES, om de
a) tillämpar bestämmelser om kundkännedom och bevarande av  handlingar som motsvarar kraven i denna lag, och
b) står under tillsyn över att dessa bestämmelser följs.
Lag (2021:903)
.
23 §
En verksamhetsutövare får inte förlita sig på åtgärder  för kundkännedom som vidtagits av en utomstående med hemvist  i ett sådant land utanför EES som av Europeiska kommissionen  identifierats som ett högrisktredjeland.
Första stycket gäller inte om den utomstående är filial eller  dotterföretag till en juridisk person som anges i 22 § 1, om  filialen eller dotterföretaget tillämpar gemensamma rutiner  som fastställts enligt 2 kap. 8 eller 9 § eller motsvarande  krav enligt lagstiftningen i det land där kunden finns eller  har hemvist.
24 §
Kraven i 21-23 §§ ska inte tillämpas vid  utkontraktering, agenturförhållanden eller liknande  förhållanden där den utomstående tjänsteleverantören, agenten  eller motsvarande enligt avtal ska anses ingå i  verksamhetsutövaren.
Kundkontroll i särskilda fall
Konton med medel som tillhör någon annan
25 §
En verksamhetsutövare som tillhandahåller konto som  kunden innehar i syfte att förvalta medel som tillhör kundens  verkliga huvudman behöver inte vidta de åtgärder för  kundkännedom som avses i 8 § i fråga om den verkliga  huvudmannen, om kunden
1. är en fysisk eller juridisk person med verksamhet som anges  i 1 kap. 2 § första stycket 1-3 och 5-15 eller motsvarande  verksamhet, auktoriserad eller godkänd revisor, advokat eller  advokatbolag med hemvist inom EES,
2. är en fysisk eller juridisk person med verksamhet som anges  i 1 kap. 2 § första stycket 1-3 och 5-15 eller motsvarande  verksamhet, auktoriserad eller godkänd revisor, advokat eller  advokatbolag med hemvist utanför EES, och
a) tillämpar bestämmelser om kundkännedom och bevarande av  handlingar som motsvarar kraven i denna lag, och
b) står under tillsyn över att dessa bestämmelser följs, eller
3. till följd av föreskrift i lag eller annan författning är  skyldig att hålla medel som förvaltas för någon annans räkning  avskilda från egna tillgångar och medel.
Första stycket får tillämpas endast om den risk som kan  förknippas med kunden enligt 2 kap. 3 § bedöms som låg och om  verksamhetsutövaren utan dröjsmål på begäran kan få del av  uppgift om identiteten hos den för vars räkning kunden  förvaltar medlen och den dokumentation som ligger till grund  för uppgifterna.
Lag (2025:255)
.
Livförsäkringar och andra investeringsrelaterade försäkringar
26 §
En verksamhetsutövare som tillhandahåller livförsäkringar  eller andra investeringsrelaterade försäkringar ska
1. senast när försäkringsersättning betalas ut identifiera  förmånstagaren och förmånstagarens verkliga huvudman och  kontrollera identiteten på dessa samt vidta åtgärder för att  avgöra om någon av dem är en person i politiskt utsatt  ställning eller en familjemedlem eller känd medarbetare till  en sådan person,
2. när den får kännedom om att en försäkring har överlåtits  identifiera förvärvaren och förvärvarens verkliga huvudman och  kontrollera identiteten på dessa samt vidta åtgärder för att  avgöra om någon av dem är en person i politiskt utsatt  ställning eller en familjemedlem eller känd medarbetare till  en sådan person.
Lag (2020:51)
.
27 §
Om en person i politiskt utsatt ställning eller en  familjemedlem eller känd medarbetare till en sådan person har  identifierats enligt 26 § 1 och detta medför att risken för  penningtvätt eller finansiering av terrorism som kan  förknippas med kundrelationen bedöms som hög, ska  verksamhetsutövaren
1. inhämta godkännande från behörig beslutsfattare innan  försäkringsersättning betalas ut, och
2. tillämpa skärpt fortlöpande uppföljning av  affärsförbindelsen enligt 13 § och övervaka aktiviteter och  transaktioner enligt 4 kap. 1 § i förhöjd omfattning.
Lag (2020:51)
.
28 §
Kontroller och åtgärder enligt 26 och 27 §§ ska vidtas i  den omfattning det behövs med hänsyn till den risk som kan  förknippas med kundrelationen enligt 2 kap. 3 §. Om det  behövs för att bedöma risken, ska omständigheter hänförliga  till förmånstagaren också beaktas.
Truster och liknande juridiska konstruktioner utan utpekade  förmånstagare
29 §
Om kunden är eller företräder en trust eller liknande  juridisk konstruktion och trustens eller den juridiska  konstruktionens förmånstagare identifieras på annat sätt än  med namn, ska en verksamhetsutövare säkerställa att  förmånstagaren kan identifieras senast vid  utbetalningstillfället.
Förmånstagarens identitet ska kontrolleras senast vid  utbetalningen av förmånerna eller när förmånstagaren gör  gällande någon annan förvärvad rättighet.
30 §
Kontroller och åtgärder enligt 29 § ska vidtas i den  omfattning det behövs med hänsyn till den risk som kan  förknippas med kundrelationen enligt 2 kap. 3 §. När det  behövs för att bedöma risken ska omständigheter hänförliga  till förmånstagaren också beaktas.
Elektroniska pengar
31 §
En verksamhetsutövare får besluta att inte vidta de  åtgärder för kundkännedom som avses i 7, 8 och 10-13 §§ i  fråga om elektroniska pengar enligt lagen (2011:755) om  elektroniska pengar, om
1. betalningsinstrumentet inte kan återuppladdas eller har en  månatlig gräns för penningtransaktioner på ett belopp  motsvarande högst 150 euro och endast kan användas för  betalning i Sverige,
2. det högsta belopp som lagras elektroniskt inte överstiger  ett belopp motsvarande 150 euro,
3. betalningsinstrumentet kan användas uteslutande för inköp  av varor eller tjänster,
4. betalningsinstrumentet inte kan finansieras med anonyma  elektroniska pengar, och
5. kontantinlösen eller kontantuttag av de elektroniska  pengarnas penningvärde inte får ske med belopp som överstiger  motsvarande 50 euro.
Förenklade åtgärder för kundkännedom enligt första stycket får  tillämpas endast om
1. utgivaren av elektroniska pengar övervakar  affärsförbindelserna och transaktionerna så noga att ovanliga  eller misstänkta transaktioner kan upptäckas enligt 4 kap. 
1 §, eller
2. en betalningstransaktion som initieras via internet eller  genom något annat medel för distanskommunikation avser ett  belopp som uppgår till motsvarande högst 50 euro.
Lag (2019:774)
.
32 §
Verksamhetsutövare som avses i 1 kap. 2 § första  stycket 1-13 får ta emot betalning med ett anonymt  betalningsinstrument som getts ut i ett land utanför EES bara  om instrumentet uppfyller kraven i 31 §.
Lag (2021:903)
.
4 kap. Övervakning och rapportering
Övervaknings- och rapporteringsskyldighet
1 §
En verksamhetsutövare ska övervaka pågående  affärsförbindelser och bedöma enstaka transaktioner i syfte  att upptäcka aktiviteter och transaktioner som
1. avviker från vad verksamhetsutövaren har anledning att  räkna med utifrån den kännedom om kunden som  verksamhetsutövaren har,
2. avviker från vad verksamhetsutövaren har anledning att  räkna med utifrån den kännedom som verksamhetsutövaren har om  sina kunder, de produkter och tjänster som tillhandahålls, de  uppgifter som kunden lämnar och övriga omständigheter,  eller
3. utan att vara avvikande enligt 1 eller 2 kan antas  ingå som ett led i penningtvätt eller finansiering av  terrorism.
Inriktningen och omfattningen av övervakningen ska bestämmas  med beaktande av de risker som identifierats i den allmänna  riskbedömningen, den risk för penningtvätt och finansiering  av terrorism som kan förknippas med kundrelationen och annan  information om tillvägagångssätt för penningtvätt eller  finansiering av terrorism.
2 §
Om avvikelser eller misstänkta aktiviteter eller  transaktioner uppmärksammas enligt 1 § eller på annat sätt,  ska en verksamhetsutövare genom skärpta åtgärder för  kundkännedom enligt 3 kap. 16 § och andra nödvändiga åtgärder  bedöma om det finns skälig grund att misstänka att det är  fråga om penningtvätt eller finansiering av terrorism eller  att egendom annars härrör från brottslig handling.
När en verksamhetsutövare anser att det finns skälig grund  att misstänka att det är fråga om penningtvätt eller  finansiering av terrorism eller att egendom annars härrör  från brottslig handling, behöver ytterligare åtgärder enligt  första stycket inte vidtas.
3 §
Om en verksamhetsutövare efter en bedömning enligt 2 §  har skälig grund att misstänka penningtvätt eller  finansiering av terrorism eller att egendom annars härrör  från brottslig handling, ska uppgifter om alla omständigheter  som kan tyda på detta utan dröjsmål rapporteras till  Polismyndigheten.
En sådan rapport ska göras även om transaktioner inte  genomförs liksom om det före ingåendet av en  affärsförbindelse eller utförandet av en transaktion  uppkommer misstanke om att kunden avser att använda  verksamhetsutövarens produkter eller tjänster för  penningtvätt eller finansiering av terrorism.
Om den egendom som avses i rapporten till Polismyndigheten  finns hos verksamhetsutövaren ska detta anges särskilt,  liksom i förekommande fall uppgifter om
1. vilka tillgodohavanden kunden har hos verksamhetsutövaren,
2. huruvida verksamhetsutövaren avstått från att genomföra en  misstänkt transaktion, och
3. mottagare av en misstänkt transaktion.
3 a §
Ett clearingbolag ska i sin clearingverksamhet övervaka  transaktioner mellan clearingdeltagare som är  verksamhetsutövare i syfte att upptäcka transaktioner som kan  antas ingå som led i penningtvätt eller finansiering av  terrorism.
Om det kan antas att transaktioner mellan clearingdeltagare  som är verksamhetsutövare ingår som led i penningtvätt eller  finansiering av terrorism, ska clearingbolaget lämna uppgifter  om transaktionerna till clearingdeltagarna.
Om det finns skälig grund att misstänka penningtvätt eller  finansiering av terrorism eller att egendom annars härrör från  brottslig handling, ska clearingbolaget utan dröjsmål  rapportera uppgifter om alla omständigheter som kan tyda på  detta till Polismyndigheten.
Lag (2025:636)
.
3 b §
Polismyndigheten ska i de fall det är möjligt ge lämplig  återkoppling till
1. verksamhetsutövare om effektiviteten och uppföljningen av  rapporter enligt 3 §, och
2. clearingbolag om effektiviteten och uppföljningen av  rapporter enligt 3 a §.
Lag (2025:636)
.
4 §
Om en tillsynsmyndighet vid inspektion eller på annat  sätt har upptäckt en omständighet som kan antas ha samband  med eller utgöra penningtvätt eller finansiering av  terrorism, ska myndigheten utan dröjsmål underrätta  Polismyndigheten om detta.
En sådan underrättelse ska även göras av andra myndigheter  som i sin verksamhet upptäcker sådana omständigheter som  avses i första stycket i samband med att de hanterar  kontanter, om det inte hindras av sekretess enligt  offentlighets- och sekretesslagen (2009:400).
5 §
Vid tillämpning av artikel 32.1 i Europaparlamentets och  rådets direktiv (EU) 2015/849 av den 20 maj 2015 om åtgärder  för att förhindra att det finansiella systemet används för  penningtvätt eller finansiering av terrorism, om ändring av  Europaparlamentets och rådets förordning (EU) nr 648/2012 och  om upphävande av Europaparlamentets och rådets direktiv 
2005/60/EG och kommissionens direktiv 2006/70/EG, i den  ursprungliga lydelsen, och av artikel 55.2 i förordning (EU)  nr 1031/2010 är Polismyndigheten finansunderrättelseenhet.
Uppgiftsskyldighet
6 §
Följande fysiska eller juridiska personer ska på begäran  av Polismyndigheten eller Säkerhetspolisen utan dröjsmål lämna  alla uppgifter som behövs för en utredning om penningtvätt  eller finansiering av terrorism:
1. en verksamhetsutövare,
2. ett clearingbolag,
3. den som tillhandahåller finansiell infrastruktur som avser  omedelbara betalningar, och
4. den som bedriver eller under de senaste fem åren har  bedrivit penninginsamling för humanitärt, välgörande,  kulturellt eller något annat allmännyttigt ändamål.
När uppgifter har lämnats enligt 3 §, ska även andra fysiska  eller juridiska personer som avses i 1 kap. 2-5 §§ lämna de  uppgifter för utredningen som Polismyndigheten eller  Säkerhetspolisen begär.
Lag (2024:125)
.
7 §
En verksamhetsutövare ska ha ett system för att snabbt  och fullständigt kunna lämna uppgifter om huruvida  verksamhetsutövaren under de senaste fem åren har haft en  affärsförbindelse med en viss person och, om så skulle vara  fallet, om förbindelsens art.
Undantag från rapporterings- och uppgiftsskyldighet
8 §
Advokater och andra oberoende jurister, auktoriserade och  godkända revisorer samt skatterådgivare är inte skyldiga att  lämna uppgifter enligt 3 eller 6 § om vad som anförtrotts dem  när de försvarar eller företräder en klient i fråga om ett  rättsligt förfarande, inklusive rådgivning för att inleda  eller undvika ett rättsligt förfarande. Detsamma gäller  information som avser en klient och som de har fått del av i  samband med att de bedömer klientens rättsliga situation.
Lag (2019:608)
.
Tystnadsplikt
9 §
En verksamhetsutövare eller den som är verksam hos  verksamhetsutövaren får inte för en kund eller någon  utomstående obehörigen röja att en bedömning enligt 2 §  utförs, har utförts eller kommer att utföras eller att  uppgifter har lämnats enligt 3 eller 6 §.
Som obehörigt röjande avses inte att
1. uppgifter lämnas till en tillsynsmyndighet eller en  brottsbekämpande myndighet,
2. uppgifter lämnas mellan verksamhetsutövare som avses i 
1 kap. 2 § första stycket 1-13 med hemvist i EES och som ingår  i samma koncern eller mellan sådana verksamhetsutövare och  deras filialer och dotterföretag belägna i ett land utanför  EES, förutsatt att filialerna och dotterföretagen utanför EES  tillämpar gemensamma rutiner som fastställts enligt 2 kap. 8  eller 9 § eller motsvarande krav enligt lagstiftningen i det  land där filialen finns eller dotterföretaget har hemvist,
3. uppgifter lämnas mellan advokater, andra oberoende  jurister, revisorer, tillhandahållare av bokföringstjänster,  skatterådgivare och fastighetsmäklare som omfattas av  Europaparlamentets och rådets direktiv (EU) 2015/849, i den  ursprungliga lydelsen, eller likvärdiga bestämmelser i ett  land utanför EES och som är anställda eller på annat sätt  verksamma inom samma juridiska person eller olika juridiska  personer med gemensamt ägande, gemensam ledning eller gemensam  efterlevnadskontroll,
4. uppgifter som rör samma kund och samma transaktion och som  omfattar fler än en verksamhetsutövare lämnas mellan sådana  juridiska och fysiska personer som anges i 1 kap. 2 § första  stycket 1-13 och 18-22, förutsatt att de tillhör samma  verksamhets- eller yrkeskategori och omfattas av skyldigheter  i fråga om tystnadsplikt och skydd för personuppgifter som  följer av denna lag,
5. en kund får kännedom om att åtgärder enligt första stycket  vidtas eller kan komma att vidtas, när ett röjande inte kan  undvikas till följd av verksamhetsutövarens skyldighet att  avstå från en transaktion, att avstå från att inleda en  affärsförbindelse eller att avsluta en affärsförbindelse  enligt 3 kap. 1-3 §§, och
6. uppgifter lämnas i samverkan enligt 4 a kap.
Bestämmelser om ansvar för den som bryter mot tystnadsplikten  enligt första stycket finns i 20 kap. 3 § brottsbalken.
Lag (2022:1537)
.
9 a §
Ett clearingbolag eller den som tillhandahåller  finansiell infrastruktur som avser omedelbara betalningar får  inte för någon utomstående obehörigen röja att uppgifter har  lämnats enligt 3 a eller 6 §. Detsamma gäller den som är  verksam hos ett sådant företag.
Bestämmelser om ansvar för den som bryter mot tystnadsplikten  enligt första stycket finns i 20 kap. 3 § brottsbalken.
Lag (2025:636)
.
10 §
En verksamhetsutövare eller den som är verksam hos  verksamhetsutövaren får inte göras ansvarig för att ha  åsidosatt tystnadsplikt för uppgifter som lämnas med stöd av 3  eller 6 §, om personen hade anledning att räkna med att  uppgiften borde lämnas.
I fråga om europabolag och europakooperativ som har ett sådant  förvaltningssystem som avses i artiklarna 39-42 i rådets  förordning (EG) nr 2157/2001 av den 8 oktober 2001 om stadga  för europabolag respektive artiklarna 37-41 i rådets  förordning (EG) nr 1435/2003 av den 22 juli 2003 om stadga för  europeiska kooperativa föreningar (SCE-föreningar) ska  bestämmelserna i första stycket och i 9 § tillämpas på en  ledamot i tillsynsorganet.
Av 16 § andra stycket och 22 § lagen (2004:575) om europabolag  samt 21 § andra stycket och 26 § lagen (2006:595) om  europakooperativ framgår att bestämmelserna i andra stycket  ska tillämpas också på ledamöter i ett europabolags eller ett  europakooperativs lednings- eller förvaltningsorgan.
Särskilda bestämmelser om ansvar för revisorer i aktiebolag,  ekonomiska föreningar, stiftelser och vissa andra företag  finns i 5 kap. 2 § stiftelselagen (1994:1220), 37 §  revisionslagen (1999:1079), 29 kap. 2 § aktiebolagslagen 
(2005:551) och 21 kap. 2 § lagen (2018:672) om ekonomiska  föreningar.
Lag (2022:1537)
.
Dispositionsförbud
11 §
Om det finns skäl att misstänka att egendom i form av  pengar, fordran eller någon annan rättighet är föremål för  penningtvätt eller avsedd för finansiering av terrorism och  egendomen finns hos en verksamhetsutövare, får  Polismyndigheten eller Säkerhetspolisen besluta att egendomen  eller ett motsvarande värde tills vidare inte får flyttas  eller disponeras på annat sätt (dispositionsförbud).
Beslut om dispositionsförbud får meddelas endast om det är  fara i dröjsmål och det skäligen kan befaras att egendomen  annars kommer att undanskaffas och skälen för åtgärden  uppväger det intrång eller men i övrigt som den innebär.
Om förutsättningarna enligt första och andra styckena är  uppfyllda, får Polismyndigheten fatta beslut om  dispositionsförbud även på begäran av en utländsk  finansunderrättelseenhet.
12 §
Ett beslut om dispositionsförbud ska så snart som  möjligt anmälas till åklagare, som skyndsamt ska pröva om  åtgärden ska bestå. Åklagarens beslut får inte överklagas.
Finns det inte längre skäl för åtgärden ska den hävas.  Åtgärden upphör att gälla när två arbetsdagar har gått från  Polismyndighetens eller Säkerhetspolisens beslut, om den inte  hävts före det.
En verksamhetsutövare ska omedelbart underrättas om att en  åtgärd har beslutats eller hävts.
Den som har drabbats av ett beslut om dispositionsförbud ska  underrättas om beslutet när det kan antas att syftet med en  beslutad eller förutsedd åtgärd inte motverkas och den  framtida utredningen inte skadas om uppgiften röjs. Beslut om  underrättelse meddelas av åklagare. En underrättelse behöver  inte lämnas, om den med hänsyn till omständigheterna  uppenbart är utan betydelse.
13 §
Beslut om dispositionsförbud med anledning av misstänkt  penningtvätt får endast avse sådan egendom som härrör från  brott eller brottslig verksamhet som avses i 1 kap. 6 §  första stycket.
4 a kap. Samverkan mot penningtvätt och finansiering av  terrorism
Ändamål för och deltagare i samverkan
1 §
Samverkan enligt detta kapitel får ske för att förebygga,  förhindra eller upptäcka penningtvätt och finansiering av  terrorism. I samverkan får delta
1. brottsbekämpande myndigheter, Finansinspektionen och  verksamhetsutövare som avses i 1 kap. 2 § första stycket 1 
(kreditinstitut), eller
2. brottsbekämpande myndigheter och tillsynsmyndigheter.
Med brottsbekämpande myndigheter avses Ekobrottsmyndigheten,  Polismyndigheten, Skatteverket, Säkerhetspolisen, Tullverket  och Åklagarmyndigheten.
Med tillsynsmyndigheter avses myndigheter som utövar tillsyn  enligt denna lag.
Lag (2022:1537)
.
Förutsättningar för samverkan
2 §
Samverkan får ske endast för att förebygga, förhindra  eller upptäcka sådan penningtvätt och finansiering av  terrorism som till sin karaktär, komplexitet eller omfattning  är allvarlig.
Samverkan ska anordnas så att den inte blir mer långtgående än  vad som behövs med hänsyn till ändamålet för samverkan och så  att det avsedda resultatet står i rimligt förhållande till de  olägenheter som kan antas uppstå för enskilda som berörs av  samverkan.
I samverkan enligt 1 § första stycket 1 ska minst en myndighet  delta.
Lag (2022:1537)
.
Uppgiftsskyldighet
3 §
Den som deltar i samverkan ska trots sekretess eller  tystnadsplikt lämna en uppgift till en annan deltagare om det  behövs för mottagarens deltagande i samverkan.
En uppgift ska inte lämnas om det finns en bestämmelse om  sekretess eller tystnadsplikt som är tillämplig på uppgiften  och om övervägande skäl talar för att det intresse som  sekretessen eller tystnadsplikten ska skydda har företräde  framför intresset av att uppgiften lämnas ut. En uppgift ska  heller inte lämnas i den utsträckning uppgiftslämnandet skulle  strida mot den i lag reglerade tystnadsplikten för advokater.
Åklagarmyndigheten och Ekobrottsmyndigheten, när den bedriver  åklagarverksamhet, är inte skyldiga att lämna en uppgift  enligt första stycket men får trots sekretess lämna en uppgift  till en annan myndighet eller enskild.
Lag (2022:1537)
.
Beslut om samverkan
4 §
Beslut om samverkan fattas av den myndighet eller de  myndigheter som deltar i samverkan. Ett beslut får omfatta  kreditinstitut som samtycker till det.
Ett beslut om samverkan ska vara skriftligt. I beslutet ska  följande anges:
1. föremålet för samverkan,
2. vilka som deltar i samverkan, och
3. den tid som samverkan ska gälla.
När det inte längre finns skäl för samverkan ska den avslutas.
Lag (2022:1537)
.
Tystnadsplikt
5 §
Ett kreditinstitut eller den som är verksam hos institutet  får inte för en kund eller utomstående obehörigen röja ett  beslut om samverkan eller en uppgift som tagits emot i  samverkan.
Bestämmelser om ansvar för den som bryter mot tystnadsplikten  enligt första stycket finns i 20 kap. 3 § brottsbalken.
Lag (2022:1537)
.
5 kap. Behandling av personuppgifter
Tillämpningsområde
1 §
I detta kapitel finns bestämmelser om behandling av  personuppgifter enligt denna lag för
1. verksamhetsutövare (2-11 §§ ), och
2. andra än verksamhetsutövare (12 och 13 §§ ).
Kapitlet gäller om behandlingen helt eller delvis är  automatiserad eller om personuppgifterna ingår i eller är  avsedda att ingå i en strukturerad samling av personuppgifter  som är tillgängliga för sökning eller sammanställning enligt  särskilda kriterier.
Lag (2022:1537)
.
Tillåtna ändamål för behandling av personuppgifter
2 §
En verksamhetsutövare får behandla personuppgifter i  syfte att kunna fullgöra sina skyldigheter enligt denna lag.
Bevarande av handlingar och uppgifter
3 §
En verksamhetsutövare ska i fem år bevara handlingar och  uppgifter, om handlingarna och uppgifterna avser
1. åtgärder som har vidtagits för kundkännedom enligt 3 kap.  och 4 kap. 2 §, eller
2. transaktioner som genomförts med kunder inom ramen för  affärsförbindelser eller vid enstaka transaktioner som  omfattas av krav på åtgärder för kundkännedom enligt 3 kap. 
4-6 §§.
Tiden ska räknas från det att åtgärderna eller  transaktionerna utfördes eller, i de fall då en  affärsförbindelse har etablerats, affärsförbindelsen  upphörde. Om en enstaka transaktion inte har genomförts till  följd av misstanke om penningtvätt eller finansiering av  terrorism, ska tiden räknas från det att avståendet skedde.
4 §
Om det är nödvändigt för att förebygga, upptäcka eller  utreda penningtvätt eller finansiering av terrorism får  verksamhetsutövare bevara handlingar och uppgifter enligt 3 §  under en längre tid än fem år. Den sammanlagda tiden får dock  inte överstiga tio år.
Första stycket gäller också i fråga om handlingar och  uppgifter som ska bevaras enligt artikel 16 i  Europaparlamentets och rådets förordning (EU) 2023/1113.
Lag (2024:1166)
.
Behandling av känsliga personuppgifter
5 §
Personuppgifter som avses i artikel 9.1 i  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning), här benämnd EU:s dataskyddsförordning,  får behandlas endast om det är nödvändigt för att
1. bedöma om kunden är en person i politiskt utsatt ställning  eller familjemedlem eller känd medarbetare till en sådan  person enligt 1 kap. 8-10 §§,
2. bedöma den risk som kan förknippas med kundrelationen  enligt 2 kap. 3 §,
3. uppfylla övervakningsskyldigheten enligt 4 kap. 1 §,
4. bedöma misstänkta transaktioner och aktiviteter enligt 
4 kap. 2 §,
5. lämna uppgifter enligt 4 kap. 3 och 6 §§, och
6. lämna uppgifter i samverkan enligt 4 a kap.
Personuppgifterna får också behandlas vid bevarande av  handlingar och uppgifter enligt 3 och 4 §§, om det är tillåtet  att behandla uppgifterna enligt första stycket.
Lag (2022:1537)
.
Behandling av personuppgifter om lagöverträdelser
6 §
Personuppgifter som avses i artikel 10 i EU:s  dataskyddsförordning får behandlas endast om det är nödvändigt  för att
1. bedöma den risk som kan förknippas med kundrelationen  enligt 2 kap. 3 §,
2. uppfylla övervakningsskyldigheten enligt 4 kap. 1 §,
3. bedöma misstänkta transaktioner och aktiviteter enligt 
4 kap. 2 §,
4. lämna uppgifter enligt 4 kap. 3 och 6 §§, och
5. lämna uppgifter i samverkan enligt 4 a kap.
Personuppgifterna får också behandlas vid bevarande av  handlingar och uppgifter enligt 3 och 4 §§, om det är tillåtet  att behandla uppgifterna enligt första stycket.
Lag (2022:1537)
.
Information till den registrerade
7 §
Besked om att personuppgifter behandlas enligt 4 kap. 2, 
3 eller 6 § och om att sådana uppgifter lagras enligt 3 eller 
4 § får inte lämnas ut till den registrerade.
Samkörning av register
8 §
En verksamhetsutövares register med uppgifter om  misstänkt penningtvätt eller finansiering av terrorism får  inte samköras med motsvarande register hos någon annan.
9 §
Förbudet i 8 § gäller inte samkörning av register med en  filial till en verksamhetsutövare som avses i 1 kap. 2 §  första stycket 1-13 som är etablerad i ett land utanför EES,  om kraven enligt 2 kap. 10 och 11 §§ är uppfyllda i fråga om  filialen.
Förbudet i 8 § gäller inte heller samkörning av register som  sker mellan verksamhetsutövare som avses i 1 kap. 2 § första  stycket 1-13 och som ingår i samma koncern, om  verksamhetsutövarna har hemvist i Sverige eller inom EES.
Om en verksamhetsutövare som avses i andra stycket har hemvist  i ett land utanför EES gäller andra stycket om kraven enligt 
2 kap. 10 och 11 §§ är uppfyllda i fråga om den  verksamhetsutövaren.
Lag (2021:903)
.
10 §
Har upphävts genom
lag (2018:332)
.
Tystnadsplikt
11 §
Den som är verksam hos en verksamhetsutövare får inte  obehörigen röja att personuppgifter behandlas enligt 5 och 
6 §§ eller 4 kap. 2, 3 och 6 §§ och att sådana uppgifter  bevaras enligt 3 och 4 §§.
Ansvar enligt 20 kap. 3 § brottsbalken ska inte följa för den  som bryter mot förbudet i första stycket.
Andra än verksamhetsutövare
12 §
Besked om att personuppgifter behandlas enligt 4 kap. 3 a  eller 6 § får inte lämnas ut till den registrerade av
1. ett clearingbolag, eller
2. den som tillhandahåller finansiell infrastruktur som avser  omedelbara betalningar.
Lag (2025:636)
.
13 §
Uppgift om att personuppgifter behandlas enligt 4 kap. 
3 a eller 6 § får inte obehörigen röjas av någon som är  verksam hos
1. ett clearingbolag, eller
2. den som tillhandahåller finansiell infrastruktur som avser  omedelbara betalningar.
Ansvar enligt 20 kap. 3 § brottsbalken ska inte följa för den  som bryter mot förbudet i första stycket.
Lag (2025:636)
.
6 kap. Intern kontroll och anmälningar om misstänkta  överträdelser
1 §
En verksamhetsutövare ska ha rutiner och riktlinjer för  intern kontroll.
Om en verksamhetsutövare använder modeller för riskbedömning,  riskklassificering, övervakning eller andra förfaranden, ska  verksamhetsutövaren ha rutiner för modellriskhantering.  Rutinerna för modellriskhantering ska syfta till att  utvärdera och kvalitetssäkra de modeller som  verksamhetsutövaren använder.
Omfattningen av och innehållet i rutinerna och riktlinjerna  ska bestämmas med hänsyn till verksamhetsutövarens storlek  och art samt den risk för penningtvätt och finansiering av  terrorism som identifierats i den allmänna riskbedömningen.
2 §
När det är motiverat med hänsyn till verksamhetens  storlek och art, ska en verksamhetsutövare
1. utse en medlem av ledningsgruppen, verkställande  direktören eller motsvarande befattningshavare som ska  ansvara för att verksamhetsutövaren genomför de åtgärder som  krävs för att följa denna lag och de föreskrifter som  meddelats med stöd av lagen,
2. utse en person att löpande kontrollera att  verksamhetsutövaren fullgör sina skyldigheter enligt denna  lag eller föreskrifter som meddelats med stöd av lagen 
(centralt funktionsansvarig), och
3. inrätta en oberoende granskningsfunktion med ansvar för  att granska de interna riktlinjer, kontroller och förfaranden  som syftar till att verksamhetsutövaren ska fullgöra sina  skyldigheter enligt denna lag eller föreskrifter som  meddelats med stöd av lagen.
Den som är centralt funktionsansvarig ska ansvara för  rapporter till Polismyndigheten enligt 4 kap. 3 §.
3 §
Om en verksamhetsutövare med huvudkontor i en annan stat  inom EES tillhandahåller tjänster som avses i 1 kap. 2 §  första stycket 6, 8 eller 13 b i Sverige, får  Finansinspektionen besluta att verksamhetsutövaren ska utse en  central kontaktpunkt i Sverige med ansvar för att säkerställa  att bestämmelserna i denna lag följs.
Första stycket gäller inte om tjänsterna tillhandahålls genom  en filial eller ett dotterföretag här i landet.
Lag (2024:1166)
.
4 §
En verksamhetsutövare ska tillhandahålla ändamålsenliga  rapporteringssystem för anställda, uppdragstagare och andra  som på liknande grund deltar i verksamheten och som vill göra  anmälningar om misstänkta överträdelser av bestämmelserna i  denna lag eller föreskrifter som meddelats med stöd av lagen.
För verksamhetsutövare som omfattas av Europaparlamentets och  rådets förordning (EU) 2023/1113 ska rapporteringssystemen  även möjliggöra anmälningar av misstänkta överträdelser av  bestämmelserna i den förordningen.
Lag (2024:1166)
.
4 a §
En verksamhetsutövare ska ha rutiner och vidta de  åtgärder i övrigt som behövs för att skydda anställda,  uppdragstagare och andra som på liknande grund deltar i  verksamheten från hot, hämnd eller andra fientliga åtgärder  till följd av att de gjort en anmälan om misstänkta  överträdelser av bestämmelserna i denna lag eller i  föreskrifter som meddelats med stöd av lagen.
En verksamhetsutövare får inte utsätta en anställd, en  uppdragstagare eller någon annan som på liknande grund deltar  i verksamheten för repressalier på grund av att denne har  gjort en anmälan.
Lag (2019:774)
.
5 §
Uppgift i en anmälan om en misstänkt överträdelse enligt 
4 § får inte obehörigen röjas, om uppgiften kan avslöja  anmälarens identitet.
Ansvar enligt 20 kap. 3 § brottsbalken ska inte följa för den  som bryter mot förbudet i första stycket.
I det allmännas verksamhet tillämpas i stället bestämmelserna  i offentlighets- och sekretesslagen (2009:400).
Om det i lag finns bestämmelser som avviker från första eller  andra stycket, gäller de bestämmelserna.
6 a kap. Skadestånd
1 §
En verksamhetsutövare som bryter mot 2 kap. 15 § andra  stycket eller 6 kap. 4 a § andra stycket ska betala ersättning  för den skada som uppkommer. Skadeståndet kan avse både  ersättning för den förlust som uppkommer och ersättning för  den kränkning som lagbrottet innebär.
Ersättning som avser en förlust som uppkommit efter det att en  anställning upphört får bestämmas till högst det belopp som  anges i 39 § lagen (1982:80) om anställningsskydd.
Om det är skäligt får skadeståndet sättas ned eller helt falla  bort.
Lag (2019:774)
.
2 §
Om den som anser sig ha blivit utsatt för repressalier  visar omständigheter som ger anledning att anta att han eller  hon har blivit utsatt för repressalier, är det  verksamhetsutövaren som ska visa att några repressalier inte  har förekommit.
Lag (2019:774)
.
3 §
Mål enligt 1 § som rör en anställd eller någon som fullgör  praktik hos verksamhetsutövaren eller som utför arbete som  inhyrd eller inlånad arbetskraft ska handläggas enligt lagen 
(1974:371) om rättegången i arbetstvister. I sådana mål ska  även den som fullgör praktik eller som utför arbete som inhyrd  eller inlånad arbetskraft anses som arbetstagare. Den  verksamhetsutövare hos vilken praktiken eller arbetet utförs  ska anses som arbetsgivare. Detta gäller också när reglerna om  tvisteförhandling i lagen (1976:580) om medbestämmande i  arbetslivet tillämpas.
Mål enligt 1 § som rör någon annan än den som avses i första  stycket ska prövas av allmän domstol och handläggas enligt  rättegångsbalkens bestämmelser om rättegången i tvistemål där  förlikning om saken är tillåten.
Lag (2019:774)
.
4 §
I mål som avses i 3 § första stycket ska följande  bestämmelser i lagen (1976:580) om medbestämmande i  arbetslivet tillämpas:
- 64 § om tidsfrist för att påkalla förhandling,
- 65 § om tidsfrist för att väcka talan,
- 66 § om förlängd tidsfrist för den som inte företräds av en  arbetstagarorganisation, och
- 68 § om förlorad talerätt på grund av preskription.
Lag (2019:774)
.
7 kap. Tillsyn och ingripanden
Tillämpningsområde
1 §
Detta kapitel tillämpas i fråga om tillsyn över och  ingripanden mot verksamhet som avses i 1 kap. 2 § första  stycket 16, 19, 20 och 22-24. Regeringen kan med stöd av 
8 kap. 7 § regeringsformen meddela föreskrifter om vilka  myndigheter som utövar tillsyn enligt detta kapitel.
Bestämmelser om tillsyn över och ingripanden mot verksamhet  som avses i 1 kap. 2 § första stycket 21 finns i 8 kap.  rättegångsbalken och i 7 a kap. denna lag.
Bestämmelser om tillsyn över och ingripanden mot annan  verksamhet som avses i 1 kap. 2 § första stycket finns i de  lagar som reglerar dessa verksamhetsutövare.
Lag (2021:903)
.
Tillsyn
2 §
Genom tillsynen kontrolleras att verksamheten drivs  enligt denna lag och föreskrifter som meddelats med stöd av  lagen.
3 §
Den som avser att driva verksamhet som anges i 1 § första  stycket ska anmäla detta till Bolagsverket. Sådan verksamhet  får inte drivas om anmälan inte har gjorts.
Om en fysisk eller juridisk person som är antecknad i  Bolagsverkets register anmäler att verksamheten har upphört  eller om det på annat sätt framgår att så är fallet, ska  verket ta bort personen ur registret.
4 §
Tillsynsmyndigheten får förelägga den som driver  verksamhet som anges i 1 § första stycket utan att ha anmält  detta att göra anmälan. Är det osäkert om en verksamhet är  anmälningspliktig enligt 3 §, får tillsynsmyndigheten  förelägga personen att lämna de upplysningar om verksamheten  som behövs för att bedöma om så är fallet.
5 §
Tillsynsmyndigheten får förelägga den som driver  verksamhet som omfattas av detta kapitel att lämna de  upplysningar och ge tillgång till de handlingar som behövs  för tillsynen.
Tillsynsmyndigheten får, när den anser det nödvändigt,  genomföra en undersökning på plats hos en verksamhetsutövare  som är föremål för tillsyn enligt detta kapitel.
6 §
Den som i väsentlig utsträckning har åsidosatt  skyldigheter i näringsverksamhet eller som har gjort sig  skyldig till allvarlig brottslighet får inte ägna sig åt  verksamhet som är anmälningspliktig enligt 3 §.
Om verksamhetsutövaren är en juridisk person, gäller första  stycket den som är verklig huvudman i den juridiska personen  eller ingår i dess ledning.
Verksamhetsutövaren ska anmäla förändringar i ledningen till  tillsynsmyndigheten.
Lag (2022:1537)
.
7 §
Har upphävts genom
lag (2022:1537)
.
Ingripanden
8 §
Om ett föreläggande enligt 4 § eller 5 § första stycket  inte följs, får tillsynsmyndigheten förelägga den fysiska  eller juridiska personen att upphöra med verksamheten.
9 §
Tillsynsmyndigheten ska förelägga en verksamhetsutövare  som omfattas av ett förbud enligt 6 § första stycket att
1. upphöra med verksamheten, om verksamhetsutövaren är en  fysisk person, eller
2. vidta rättelse och, om rättelse inte vidtas, upphöra med  verksamheten, om verksamhetsutövaren är en juridisk person.
Tillsynsmyndigheten får förelägga den som omfattas av ett  förbud enligt 6 § andra stycket att vidta de åtgärder som  behövs för att personen inte längre ska vara verklig huvudman.
Lag (2022:1537)
.
10 §
Tillsynsmyndigheten får ingripa mot en  verksamhetsutövare som överträder en bestämmelse i 2-6 kap.  eller föreskrifter som meddelats med stöd av lagen.
11 §
Vid en överträdelse som avses i 10 § får  tillsynsmyndigheten ingripa mot en verksamhetsutövare genom  att utfärda ett föreläggande att göra rättelse eller, vid  överträdelser som inte är ringa, genom beslut om  sanktionsavgift.
Om verksamhetsutövaren är en fysisk person får  sanktionsavgift enligt första stycket beslutas endast om  överträdelsen är allvarlig, upprepad eller systematisk och  personen i fråga uppsåtligen eller av grov oaktsamhet orsakat  överträdelsen.
Om överträdelsen är allvarlig, upprepad eller systematisk får  tillsynsmyndigheten förelägga verksamhetsutövaren att upphöra  med verksamheten.
12 §
Om verksamhetsutövaren är en juridisk person får  tillsynsmyndigheten även ingripa mot någon som ingår i  verksamhetsutövarens styrelse, är dess verkställande direktör  eller på motsvarande sätt företräder verksamhetsutövaren,  eller är ersättare för någon av dem, om verksamhetsutövaren  har befunnits ansvarig för en överträdelse som avses i 10 §.
Ett ingripande får ske endast om verksamhetsutövarens  överträdelse är allvarlig, upprepad eller systematisk och  personen i fråga uppsåtligen eller av grov oaktsamhet orsakat  överträdelsen.
Ingripande sker genom
1. beslut att personen i fråga under en viss tid, lägst tre  år och högst tio år, inte får upprätthålla en funktion som  avses i första stycket hos verksamhetsutövare som anges i 1 §  första stycket, eller
2. beslut om sanktionsavgift.
13 §
Vid valet av ingripande ska tillsynsmyndigheten ta  hänsyn till hur allvarlig överträdelsen är och hur länge den  har pågått. Särskild hänsyn ska tas till skador som har  uppstått och graden av ansvar.
I försvårande riktning ska det beaktas om verksamhetsutövaren  tidigare har begått en överträdelse eller om den fysiska  personen i verksamhetsutövarens ledning tidigare orsakat en  sådan överträdelse.
I förmildrande riktning ska det beaktas om
1. verksamhetsutövaren eller den fysiska personen i  verksamhetsutövarens ledning i väsentlig utsträckning genom  ett aktivt samarbete har underlättat tillsynsmyndighetens  utredning, och
2. om verksamhetsutövaren snabbt upphört med överträdelsen  eller den fysiska personen i verksamhetsutövarens ledning  snabbt verkat för att överträdelsen ska upphöra, sedan den  anmälts till eller påtalats av tillsynsmyndigheten.
Sanktionsavgift
14 §
Sanktionsavgiften för en verksamhetsutövare som är en  juridisk person ska som högst fastställas till det högsta av
1. två gånger den vinst som verksamhetsutövaren gjort till  följd av överträdelsen, om beloppet går att fastställa,  eller
2. ett belopp i kronor motsvarande en miljon euro.
Sanktionsavgiften får inte bestämmas till ett lägre belopp än 
5 000 kronor.
Avgiften tillfaller staten.
15 §
Sanktionsavgiften för en fysisk person ska som högst  fastställas till det högsta av
1. två gånger den vinst som den fysiska personen gjort till  följd av överträdelsen, om beloppet går att fastställa,  eller
2. ett belopp i kronor motsvarande en miljon euro.
Avgiften tillfaller staten.
16 §
När sanktionsavgiftens storlek fastställs, ska särskild  hänsyn tas till sådana omständigheter som anges i 13 § samt  till den juridiska eller fysiska personens finansiella  ställning och, om det går att fastställa, den vinst som  gjorts till följd av överträdelsen.
Sanktionsföreläggande
17 §
Beslut om ingripande enligt 11 § andra stycket och 12 §  tas upp av tillsynsmyndigheten genom sanktionsföreläggande.
Ett sanktionsföreläggande innebär att den fysiska personen  föreläggs att inom en viss tid godkänna en sanktion som är  bestämd till tid eller belopp.
När föreläggandet har godkänts, gäller det som ett  domstolsavgörande som fått laga kraft. Ett godkännande som  görs efter den tid som angetts i föreläggandet är utan  verkan.
18 §
Ett sanktionsföreläggande ska innehålla uppgift om
1. den fysiska person som föreläggandet avser,
2. överträdelsen och de omständigheter som behövs för att  känneteckna den,
3. de bestämmelser som är tillämpliga på överträdelsen, och
4. den sanktion som föreläggs personen.
Föreläggandet ska också innehålla en upplysning om att  ansökan om sanktion kan komma att ges in till domstol, om  föreläggandet inte godkänns inom den tid som  tillsynsmyndigheten anger.
19 §
Om ett sanktionsföreläggande inte har godkänts inom  angiven tid, får tillsynsmyndigheten ansöka hos domstol om  att sanktion ska beslutas. En sådan ansökan ska göras hos den  förvaltningsrätt som är behörig att pröva ett överklagande av  tillsynsmyndighetens beslut om ingripande mot  verksamhetsutövaren.
Prövningstillstånd krävs vid överklagande till  kammarrätten.
20 §
Ett sanktionsföreläggande enligt 17 § är utan verkan, om  föreläggandet inte har delgetts den som det riktas mot inom  två år från den tidpunkt då överträdelsen ägde rum. I ett  sådant fall får inte heller någon sanktion enligt 19 § första  stycket beslutas.
Lag (2023:831)
.
Verkställighet av beslut om sanktionsavgift
21 §
Sanktionsavgiften ska betalas till tillsynsmyndigheten  inom trettio dagar efter det att beslutet om den fått laga  kraft eller sanktionsföreläggandet godkänts eller den längre  tid som anges i beslutet eller föreläggandet.
22 §
Om sanktionsavgiften inte betalas inom den tid som anges  i 21 §, ska tillsynsmyndigheten lämna den obetalda avgiften  för indrivning. Bestämmelser om indrivning av statliga  fordringar finns i lagen (1993:891) om indrivning av statliga  fordringar m.m. Vid indrivning får verkställighet enligt  utsökningsbalken ske.
23 §
En sanktionsavgift som har beslutats faller bort i den  utsträckning verkställighet inte har skett inom fem år från  det att beslutet fick laga kraft eller sanktionsföreläggandet  godkändes.
Vite
24 §
Föreläggande enligt denna lag får förenas med vite.
Överklagande
25 §
Beslut om föreläggande att lämna uppgifter enligt 4 §  andra meningen och 5 § första stycket samt beslut om att  meddela ett sanktionsföreläggande enligt 17 § får inte  överklagas.
Övriga beslut som meddelas enligt detta kapitel får  överklagas till allmän förvaltningsdomstol. I sådana ärenden  får tillsynsmyndigheten bestämma att beslutet ska gälla  omedelbart, dock inte i fråga om beslut om sanktionsavgift.
Prövningstillstånd krävs vid överklagande till  kammarrätten.
7 a kap. Särskilda bestämmelser om tillsyn över och  ingripanden mot advokater och advokatbolag
Advokater
1 §
Vid tillämpningen av denna lag gäller för advokater de  grundläggande bestämmelserna om tillsyn och ingripanden i 
8 kap. rättegångsbalken och 4-11 §§ i detta kapitel.
Lag (2019:608)
.
Advokatbolag
2 §
Sveriges advokatsamfunds styrelse och disciplinnämnd  utövar tillsyn över att advokatbolag följer denna lag.
Advokatbolag ska lämna samfundets styrelse och disciplinnämnd  de uppgifter som behövs för tillsynen.
Om ett advokatbolag överträder en bestämmelse i 2-6 kap. får  samfundets styrelse och disciplinnämnd ingripa mot  advokatbolaget genom beslut om uttalande, erinran eller  varning.
Lag (2019:608)
.
3 §
Den som i väsentlig utsträckning har åsidosatt  skyldigheter i näringsverksamhet eller som har gjort sig  skyldig till allvarlig brottslighet får inte ha ett  kvalificerat innehav av andelar i ett advokatbolag eller ingå  i dess ledning.
Med kvalificerat innehav avses detsamma som i 1 kap. 5 § 15  lagen (2004:297) om bank- och finansieringsrörelse.
Lag (2019:608)
.
Platsundersökning
4 §
Sveriges advokatsamfunds styrelse och disciplinnämnd får,  när det är nödvändigt för tillsynen över att advokater och  advokatbolag följer denna lag, genomföra en undersökning hos  en advokat eller ett advokatbolag.
Lag (2019:608)
.
Omständigheter som ska beaktas vid val av ingripande
5 §
Vid valet av ingripande vid en överträdelse av en  bestämmelse i 2-6 kap. ska hänsyn tas till hur allvarlig  överträdelsen är och hur länge den har pågått. Särskild  hänsyn ska tas till skador som har uppstått och graden av  ansvar.
I försvårande riktning ska det beaktas om advokaten eller  advokatbolaget tidigare har begått en överträdelse eller om  personen i advokatbolagets ledning tidigare orsakat en sådan  överträdelse.
I förmildrande riktning ska det beaktas om
1. advokaten, advokatbolaget eller personen i advokatbolagets  ledning i väsentlig utsträckning genom ett aktivt samarbete  har underlättat utredningen, och
2. advokaten eller advokatbolaget snabbt upphört med  överträdelsen eller personen i advokatbolagets ledning snabbt  verkat för att överträdelsen ska upphöra, sedan den anmälts  till eller påtalats av Sveriges advokatsamfund.
Lag (2019:608)
.
Sanktionsavgift och tillfälligt förbud att ingå i  advokatbolags ledning
6 §
En varning enligt 8 kap. 7 § rättegångsbalken som avser en  överträdelse av en bestämmelse i 2-6 kap. och en varning  enligt 2 § tredje stycket får förenas med ett ingripande  enligt 7 §.
Om Sveriges advokatsamfunds styrelse eller disciplinnämnd  anser att det finns skäl att överväga ett sådant ingripande,  ska ärendet överlämnas till Länsstyrelsen i Stockholms län,  som beslutar i frågan.
Samfundets styrelse eller disciplinnämnd ska lämna de  uppgifter till länsstyrelsen som behövs för prövningen.
Lag (2019:608)
.
7 §
Om en advokat har meddelats en varning får ingripande ske  mot advokaten genom beslut om sanktionsavgift.
Om ett advokatbolag har meddelats en varning får ingripande  ske mot
1. advokatbolaget genom beslut om sanktionsavgift, och
2. en person som ingår i advokatbolagets styrelse, är dess  verkställande direktör eller på motsvarande sätt företräder  advokatbolaget, eller är ersättare för någon av dem, genom
a) beslut att personen i fråga under en viss tid, lägst tre år  och högst tio år, inte får upprätthålla en sådan funktion hos  ett advokatbolag, eller
b) beslut om sanktionsavgift.
Ett ingripande enligt andra stycket 2 får endast ske om  överträdelsen är allvarlig, upprepad eller systematisk och  personen i fråga uppsåtligen eller av grov oaktsamhet orsakat  överträdelsen.
Lag (2019:608)
.
8 §
En sanktionsavgift enligt 7 § ska som högst fastställas  till det högsta av
1. två gånger den vinst som gjorts till följd av  regelöverträdelsen, om beloppet går att fastställa, eller
2. ett belopp i kronor motsvarande en miljon euro.
En sanktionsavgift enligt 7 § första stycket och andra  stycket 1 får inte bestämmas till ett lägre belopp än 
5 000 kronor.
Sanktionsavgiften tillfaller staten.
Lag (2019:608)
.
9 §
När sanktionsavgiftens storlek fastställs, ska särskild  hänsyn tas till sådana omständigheter som anges i 5 § samt  till den berördes finansiella ställning och, om det går att  fastställa, den vinst som gjorts till följd av överträdelsen.
Lag (2019:608)
.
10 §
Beslut om ingripande enligt 7 § andra stycket 2 tas upp  av Länsstyrelsen i Stockholms län genom sanktionsföreläggande  enligt 7 kap. 17-20 §§.
I fråga om verkställighet av beslut om sanktionsavgift  tillämpas 7 kap. 21-23 §§.
Det som sägs om tillsynsmyndigheten i de bestämmelserna ska  i stället gälla länsstyrelsen.
Lag (2019:608)
.
Överklagande
11 §
Beslut enligt 7 § av länsstyrelsen får överklagas till  allmän förvaltningsdomstol.
Prövningstillstånd krävs vid överklagande till kammarrätten.
Beslut om att meddela ett sanktionsföreläggande får inte  överklagas.
Lag (2019:608)
.
8 kap. Bemyndiganden
1 §
Regeringen eller den myndighet som regeringen bestämmer  får meddela föreskrifter om
1. undantag för vissa speltjänster från tillämpning av lagen  eller bestämmelser i den,
2. innehållet i och omfattningen av den allmänna  riskbedömningen enligt 2 kap. 1 § och om faktorer som kan tyda  på låg eller hög risk för penningtvätt eller finansiering av  terrorism,
3. undantag från kravet på dokumenterade riskbedömningar  enligt 2 kap. 2 §,
4. riskklassificering av kunder enligt 2 kap. 3 §, inbegripet  faktorer som kan tyda på låg eller hög risk för penningtvätt  eller finansiering av terrorism,
5. innehållet i och omfattningen av interna och gemensamma  rutiner enligt 2 kap. 8 och 9 §§,
6. innehållet i rutiner för lämplighetsprövning enligt 2 kap. 
13 §,
7. dokumentation av genomförda utbildningar och vilken  information och utbildning som ska tillhandahållas anställda  enligt 2 kap. 14 §,
8. nödvändiga åtgärder och rutiner enligt 2 kap. 15 § och 6  kap. 4 a §,
9. åtgärder för identitetskontroll enligt 3 kap. 7 och 8 §§,
10. vad som avses med förenklade åtgärder för kundkännedom och  i vilka situationer som förenklade åtgärder är tillåtna enligt 
3 kap. 15 §,
11. vad som avses med skärpta åtgärder för kundkännedom och i  vilka situationer som skärpta åtgärder ska vidtas enligt 3  kap. 16 och 17 §§,
12. hur rapportering till Polismyndigheten ska göras enligt 
4 kap. 3 och 3 a §§,
13. hur uppgifter ska lämnas enligt 4 kap. 6 §,
14. system för uppgiftslämning enligt 4 kap. 7 §,
15. bevarande av handlingar och uppgifter enligt 5 kap. 3 §,
16. förutsättningarna för förlängt bevarande av handlingar och  uppgifter enligt 5 kap. 4 §,
17. innehållet i och omfattningen av rutiner för intern  kontroll och modellriskhantering enligt 6 kap. 1 §,
18. kriterierna för när funktioner som avses i 6 kap. 2 §  första stycket ska inrättas samt de krav som ska gälla i fråga  om funktionernas organisation, befogenheter och oberoende,
19. organisation, kompetens, befogenheter, funktion och  oberoende för den centrala kontaktpunkten enligt 6 kap. 3 §,
20. det särskilda rapporteringssystemet enligt 6 kap. 4 §, och
21. skyldighet för verksamhetsutövare som avses i 1 kap. 2 §  första stycket 1-13, 15-17, 19, 20 och 22-24 att periodiskt  eller på begäran lämna uppgifter om sin verksamhet, sina  kunder och andra förhållanden som är nödvändiga för att  tillsynsmyndigheter ska kunna bedöma den risk som kan  förknippas med de verksamhetsutövare som står under tillsyn.
Lag (2025:637)
.
Övergångsbestämmelser
2017:630
1. Denna lag träder i kraft den 1 augusti 2017.
2. Genom lagen upphävs lagen (2009:62) om åtgärder mot  penningtvätt och finansiering av terrorism.
3. Den upphävda lagen gäller dock fortfarande för  överträdelser som inträffat före ikraftträdandet.
2019:608
1. Denna lag träder i kraft den 1 november 2019.
2. Äldre bestämmelser gäller för överträdelser som har  inträffat före ikraftträdandet.
2019:774
Denna lag träder i kraft den 1 juli 2020 i fråga om 3 kap. 
32 § och i övrigt den 1 januari 2020.
2020:1039
1. Denna lag träder i kraft den 1 januari 2021.
2. Äldre bestämmelser gäller dock fortfarande för aktiebolag  och ekonomiska föreningar som omfattas av punkt 2 och 3 i  ikraftträdande- och övergångsbestämmelserna till lagen 
(2020:1026) om upphävande av lagen (2004:299) om  inlåningsverksamhet.
2025:255
1. Denna lag träder i kraft den 1 juli 2025.
2. Äldre lydelse av 1 kap. 2 § gäller dock fortfarande för  företag som omfattas av punkt 2 i ikraftträdande- och  övergångsbestämmelserna till lagen (2025:596) om upphävande av  lagen (2014:275) om viss verksamhet med konsumentkrediter.
Lag (2025:603)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.