Title: Förordning (2011:715) om certifiering av vissa naturgasföretag
SFS Number: Svensk författningssamling 2011:715
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011715-om-certifiering-av-vissa_sfs-2011-715/
Source Link: http://rkrattsbaser.gov.se/sfst?bet=2011:715
Amendment Register Link: http://rkrattsbaser.gov.se/sfsr?bet=2011:715
Ministry/Authority: Klimat- och näringslivsdepartementet RSE
Issued: 2011-06-09
Metadata: {"Utfärdad": "2011-06-09", "Ändrad": "t.o.m. SFS 2023:384"}

==================================================

Förordning (2011:715) om certifiering av vissa naturgasföretag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:715
Departement/myndighet
:   
Klimat- och näringslivsdepartementet RSE
Utfärdad
:   
2011-06-09
Ändrad
:   
t.o.m. SFS 2023:384
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser som ansluter till  lagen (2011:711) om certifiering av vissa naturgasföretag och  som kompletterar Europaparlamentets och rådets förordning (EG)  nr 715/2009 av den 13 juli 2009 om villkor för tillträde till  naturgasöverföringsnäten och om upphävande av förordning (EG)  nr 1775/2005. Förordning (2023:384).
2 §
I denna förordning avses med transmissionsnät högtrycksledning för överföring av naturgas eller ett nät som i huvudsak består av sådan ledning med undantag för högtrycksledning som huvudsakligen används i samband med lokal distribution av naturgas.
Tillsynsmyndighet
2 a §
Energimarknadsinspektionen är tillsynsmyndighet enligt  lagen (2011:711) om certifiering av vissa naturgasföretag.
Förordning (2023:384).
Ansökan om certifiering
3 §
En ansökan om certifiering av en transmissionsnätsoperatör  ska vara skriftlig och ges in till tillsynsmyndigheten.
Ansökan ska innehålla uppgifter om
1. ledning som sökanden använder eller avser att använda för  överföring av naturgas,
2. sökandens organisation och ägarförhållanden,
3. huruvida någon på grund av avtal, bolagsordning, stadgar  eller jämförbara handlingar har rätt att utöva ett bestämmande  inflytande över sökanden eller att utse eller avsätta  ledamöter i sökandens styrelse eller motsvarande  ledningsorgan,
4. huruvida någon annan än sökanden äger eller på annat sätt  förfogar över tillgångar som används i den verksamhet som rör  överföring av naturgas,
5. företag som sökanden äger aktier eller andelar i eller på  annat sätt har ett bestämmande inflytande över,
6. namn och personnummer eller, om personnummer saknas,  födelsedatum för styrelseledamöter, verkställande direktör,  firmatecknare och andra personer med liknande ställning hos  sökanden,
7. huruvida styrelseledamot, verkställande direktör,  firmatecknare eller annan person med liknande ställning hos  sökanden har en motsvarande ställning i ett företag som  bedriver produktion av eller handel med naturgas eller el  eller annars utövar inflytande över ett sådant företag, och
8. huruvida sökanden kontrolleras av eller kan antas komma att  kontrolleras av en eller flera personer från ett tredjeland.
Förordning (2023:384).
3 a §
En ansökan om certifiering av en innehavare av en  lagringsanläggning ska vara skriftlig och ges in till  tillsynsmyndigheten.
Ansökan ska innehålla uppgifter om
1. den lagringsanläggning som sökanden innehar eller avser att  ta i drift,
2. sökandens organisation och ägarförhållanden,
3. huruvida någon på grund av avtal, bolagsordning, stadgar  eller jämförbara handlingar har rätt att utöva ett bestämmande  inflytande över sökanden eller att utse eller avsätta  ledamöter i sökandens styrelse eller motsvarande  ledningsorgan,
4. huruvida någon annan än sökanden äger eller på annat sätt  förfogar över tillgångar som används i den verksamhet som rör  lagring av gas,
5. namn och personnummer eller, om personnummer saknas,  födelsedatum för styrelseledamöter, verkställande direktör,  firmatecknare och andra personer med liknande ställning hos  sökanden, och
6. leveranser eller andra affärsförbindelser som skulle kunna  inverka negativt på incitament och förmåga att fylla  lagringsanläggningen med gas. Förordning (2023:384).
4 §
Till ansökan enligt 3 eller 3 a § ska registreringsbevis  och sökandens bolagsordning eller jämförbara stadgar bifogas.  Sökanden ska även ge in registreringsbevis för företag som  sökanden äger aktier eller andelar i eller på annat sätt har  ett bestämmande inflytande över.
Om sökanden inte är skyldig att upprätta en årsrapport enligt  förordningen (2006:1051) om redovisning och revision av  överföring av naturgas, lagring av naturgas och drift av  förgasningsanläggning, ska även balansräkning,  resultaträkning, noter och förvaltningsberättelse för det  senaste räkenskapsåret bifogas. Förordning (2023:384).
Tillsynsmyndighetens beslut vid certifiering av en innehavare  av en lagringsanläggning
4 a §
I ett beslut om certifiering av en innehavare av en  lagringsanläggning ska det anges att beslutet kan komma att  ändras eller upphävas om tillsynsmyndigheten omprövar  certifieringen enligt artikel 3a.10 i förordning (EG)  nr 715/2009. Förordning (2023:384).
Tillsynsmyndighetens slutliga beslut vid certifiering av en  transmissionsnätsoperatör
5 §
Tillsynsmyndigheten ska anmäla ett slutligt beslut om  certifiering av en transmissionsnätsoperatör till Europeiska  kommissionen. Anmälan ska innehålla en uppgift om det  certifierade företagets transmissionsnät.  Förordning (2023:384).
Certifiering av transmissionsnätsoperatörer i förhållande till tredjeland
Anmälan till Europeiska kommissionen
6 §
Tillsynsmyndigheten ska anmäla till Europeiska  kommissionen, om
1. certifiering av en transmissionsnätsoperatör begärs av ett  företag som kontrolleras av en eller flera personer från ett  tredjeland, om sökanden äger ett transmissionsnät eller annars  ansvarar för drift och underhåll av ett sådant nät, eller
2. myndigheten får kännedom om en omständighet som kan leda  till att en eller flera personer från ett tredjeland får  kontroll över ett transmissionsnät eller en  transmissionsnätsoperatör. Förordning (2023:384).
Yttrande från Statens energimyndighet
7 §
Tillsynsmyndigheten ska inhämta ett yttrande från Statens  energimyndighet när den prövar ett ärende om certifiering  enligt 4 eller 4 a kap. lagen (2011:711) om certifiering av  vissa naturgasföretag. Förordning (2023:384).
Särskilda krav i fråga om en trygg energiförsörjning
8 §
När tillsynsmyndigheten prövar en fråga om certifiering enligt 4 kap. lagen (2011:711) om certifiering av vissa naturgasföretag, ska myndigheten särskilt ta hänsyn till
1. Europeiska unionens rättigheter och skyldigheter enligt internationell rätt när det gäller berört tredje land, inbegripet avtal som unionen är part i och som rör trygg energiförsörjning, och
2. Sveriges rättigheter och skyldigheter enligt avtal som har ingåtts med berört tredje land, i den utsträckning avtalet är förenligt med EU-rätten.
Offentliggörande av beslut
9 §
Tillsynsmyndighetens slutliga beslut i ett ärende om certifiering enligt 4 kap. lagen (2011:711) om certifiering av vissa naturgasföretag ska offentliggöras tillsammans med Europeiska kommissionens yttrande i ärendet.
Tillsynsmyndigheten bestämmer hur detta ska ske.
Övergångsbestämmelser
2011:715
1. Denna förordning träder i kraft den 1 augusti 2011.
2. Bestämmelserna i 6-9 §§ tillämpas för tid från och med den 3 mars 2013.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.