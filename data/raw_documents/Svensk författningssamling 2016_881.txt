Title: Förordning (2016:881) om statligt investeringsstöd för hyresbostäder och bostäder för studerande
SFS Number: Svensk författningssamling 2016:881
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016881-om-statligt-investeringsstod_sfs-2016-881/
Source Link: http://rkrattsbaser.gov.se/sfst?bet=2016:881
Amendment Register Link: http://rkrattsbaser.gov.se/sfsr?bet=2016:881
Ministry/Authority: Landsbygds- och infrastrukturdepartementet BB
Issued: 2016-09-29
Metadata: {"Utfärdad": "2016-09-29", "Ändrad": "t.o.m. SFS 2025:498"}

==================================================

Förordning (2016:881) om statligt investeringsstöd för hyresbostäder och bostäder för studerande
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:881
Departement/myndighet
:   
Landsbygds- och infrastrukturdepartementet BB
Utfärdad
:   
2016-09-29
Ändrad
:   
t.o.m. SFS 2025:498
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förutsättningar för stöd
1 §
Stöd enligt denna förordning får, i mån av tillgång på  medel, lämnas för att anordna hyresbostäder och bostäder för  studerande. Stöd får endast lämnas för ansökningar som har  beviljats enligt 16 § före utgången av 2022. Beviljade  preliminära stödbelopp får inte höjas.
Stödet lämnas som ett investeringsstöd för att anordna  bostäder i enlighet med Europeiska kommissionens beslut  C(2020)6165 final av den 11 september 2020 i ärende SA.56305 
(2020/NN) genom vilket stödordningen för investeringsstöd för  anordnande av hyresbostäder och bostäder för studerande  förklaras förenligt med den inre marknaden i enlighet med  artikel 107.3 c i fördraget om Europeiska unionens  funktionssätt.
Stödet lämnas till fastighetsägare, tomträttshavare eller  någon som anordnar bostäder på ofri grund.  Förordning (2024:138).
1 a §
Stöd får lämnas om stödmottagaren
1. tillåter Europeiska kommissionen, Europeiska byrån för  bedrägeribekämpning och Europeiska revisionsrätten att utöva  sina rättigheter, däribland att genomföra utredningar,  kontroller på plats och inspektioner, i enlighet med  artikel 129.1 i Europaparlamentets och rådets förordning (EU,  Euratom) 2018/1046 av den 18 juli 2018 om finansiella regler  för unionens allmänna budget, om ändring av förordningarna 
(EU) nr 1296/2013, (EU) nr 1301/2013, (EU) nr 1303/2013, (EU)  nr 1304/2013, (EU) nr 1309/2013, (EU) nr 1316/2013, (EU)  nr 223/2014, (EU) nr 283/2014 och beslut nr 541/2014/EU samt  om upphävande av förordning (EU, Euratom) nr 966/2012,
2. ser till att kraven i 1 även följs av den som utför eller  medverkar till arbetet med projektet, och
3. ger Ekonomistyrningsverket möjlighet att besöka  stödmottagaren och där ta del av ytterligare nödvändig  information. Förordning (2021:1294).
1 b §
Stöd som överstiger ett belopp motsvarande 500 000 euro  får lämnas endast under förutsättning att stödmottagaren  samtycker till att uppgifter om stödet offentliggörs enligt  artikel 9.1 c i kommissionens förordning (EU) nr 651/2014 av  den 17 juni 2014 genom vilken vissa kategorier av stöd  förklaras förenliga med den inre marknaden enligt  artiklarna 107 och 108 i fördraget. Förordning (2021:1294).
2 §
Stöd får lämnas
1. för bostäder som upplåts med hyresrätt i områden med  bostadsbrist,
2. för bostäder för studerande i eller i anslutning till  kommuner där det finns universitet, högskola eller annan  eftergymnasial utbildning eller folkhögskola, eller
3. om det i en kommun finns brist på en viss typ av bostäder  och behovet inte kan tillgodoses på annat sätt.
Stöd får också lämnas om det finns behov av att bygga  hyresbostäder och bostäder för studerande på grund av  omfattande förändringar i en kommuns fysiska samhällsstruktur  som har sin grund i omständigheter utanför kommunens kontroll.
Förordning (2019:1302).
3 §
Stöd får lämnas för att anordna hyresbostäder som är  avsedda för permanent bruk och självständigt boende som  garanteras genom hyresavtal utan inskränkningar i  besittningsskyddet eller hyresavtal om kooperativ hyresrätt.
Stöd får lämnas för bostäder för studerande och bostäder som  anordnas i syfte att underlätta inträde på den ordinarie  bostadsmarknaden för personer med socialt utsatt situation  även om hyresavtalen för bostäderna innehåller begränsningar  i besittningsskyddet.
Stöd får lämnas för bostäder som inryms i småhus eller  flerbostadshus.
4 §
Stöd får lämnas enbart till bostäder som anordnas genom  nybyggnad, tillbyggnad eller ombyggnad av hel eller del av  byggnad som inte har använts till bostäder under de senaste  åtta åren.
5 §
Ett byggnadsprojekt, genom vilket bostäder anordnas  enligt 4 §, anses vara påbörjat när byggnadsarbetet har  påbörjats. Med byggnadsarbete avses vid nybyggnad och  tillbyggnad grundläggningsarbete och vid ombyggnad rivnings-  eller röjningsarbete.
Ett byggnadsprojekt anses färdigställt när det finns ett  slutbesked enligt 10 kap. 34 § plan- och bygglagen (2010:900)  eller ett interimistiskt slutbesked enligt 10 kap. 36 § samma  lag.
6 §
Stödet beräknas på
1. boarea, och
2. areor för gemensamma aktiviteter, såsom utrymmen för de  boendes måltider, samvaro, hobby och rekreation.
7 §
Vid prövning av frågor om stöd indelas landet i följande  regioner:
1. Stockholmsregionen, som utgörs av kommunerna i Stockholms  FA-region, utom de kommuner som gränsar mot kommuner utanför  regionen,
2. regionen kommuner nära Stockholm, som utgörs av de  kommuner i Stockholms FA-region som gränsar mot kommuner  utanför regionen,
3. Göteborgsregionen, som utgörs av kommunerna i Göteborgs  FA-region,
4. Malmöregionen, som utgörs av kommunerna i Malmös  FA-region,
5. regionen övriga kommuner med hög och varaktig  befolkningstillväxt, som utgörs av kommuner som årligen ökat  befolkningsmässigt under de senaste tre till fem åren med  sammantaget minst fem procent,
6. regionen övriga stora kommuner, som utgörs av de kommuner  utanför Stockholms, Göteborgs respektive Malmös FA-region som  har fler än 75 000 invånare och som inte ingår i någon av  ovanstående regioner, och
7. regionen övriga landet.
Med FA-region avses den indelning av Sverige i funktionella  analysregioner som Myndigheten för tillväxtpolitiska  utvärderingar och analyser beslutar om.
8 §
Stöd får lämnas om
1. en ansökan om stöd har kommit in innan projektet påbörjas,
2. projektet kommer att påbörjas inom ett år från det att  beslut om stöd enligt 16 § har fattats och färdigställas inom  två år från den dag det har påbörjats,
3. projektet till sin karaktär är ägnat att säkerställa  relativt lägre boendekostnader genom att normhyran per  kvadratmeter boarea per år, i förekommande fall inklusive  bostadens andel i sådana areor för gemensamma aktiviteter som  avses i 6 § 2, vid tillträdet inte får överstiga
a) 1 550 kronor i Stockholmsregionen,
b) 1 450 kronor i regionen kommuner nära Stockholm, i  Göteborgs- och Malmöregionerna, i regionen övriga kommuner med  hög och varaktig befolkningstillväxt, i regionen övriga stora  kommuner samt, utanför Stockholmsregionen, för bostäder för  studerande, och
c) 1 350 kronor i övriga fall,
4. den i 3 angivna hyran, när det är fråga om kooperativ  hyresrätt, även omfattar värdet av hyresgästens egen insats,
5. projektet bidrar till ett långsiktigt hållbart byggande  genom att byggnaden har låg energianvändning, motsvarande  högst 88 procent av vad som krävs för att byggnaden ska anses  vara en nära-nollenergibyggnad enligt 3 kap. 14 § plan- och  byggförordningen (2011:338),
6. projektet innehåller en blandning av lägenhetsstorlekar,  med minst en lägenhet med tre eller fler rum och kök, och, i  projekt som omfattar tio lägenheter eller fler, minst tio  procent av lägenheterna har högst ett rum och kök eller annat  utrymme för matlagning,
7. den som utför arbetet medverkar till utbildningen av nya  yrkesarbetande inom byggsektorn genom aktiv samverkan med  relevanta gymnasieskolor och Arbetsförmedlingen samt genom att  ta emot lärlingar i färdigutbildning,
8. den som utför arbetet tar ett huvudentreprenörsansvar som  motsvarar vad som gäller enligt kollektivavtal,
9. den som utför arbetet eller tillverkar byggelement är  godkänd för F-skatt eller, i fråga om utländska företagare  eller företag, visar upp ett intyg eller någon annan handling  som visar att företagaren eller företaget i sitt hemland genom  registrering eller på annat sätt genomgår motsvarande kontroll  i fråga om skatter och avgifter,
10. projektet har beviljats bygglov som fått laga kraft, och
11. byggnaden kommer att uppfylla de krav på permanentbostäder  som följer av 8 kap. plan- och bygglagen (2010:900).
Första stycket 6 tillämpas inte i fråga om bostäder för  studerande eller bostäder som anordnas i syfte att underlätta  ett inträde på den ordinarie bostadsmarknaden för personer med  socialt utsatt situation eller om det aktuella byggsystemet  inte medger den eftersträvade blandningen av lägen-
hetsstorlekar.
Om det finns särskilda skäl, får länsstyrelsen i ett enskilt  fall besluta om undantag från första stycket 2, 3, 6 och 7.  Ett beslut om undantag från första stycket 2 får dock inte  innebära att projektet ska färdigställas senare än att en  komplett ansökan om utbetalning har kommit in till  länsstyrelsen senast den 1 september 2027 i enlighet med 
17 a § första stycket. Förordning (2024:138).
8 a §
Stöd får lämnas om stödmottagaren, i projekt med minst  tio lägenheter, förbinder sig att erbjuda kommunen minst 
12,5 procent av lägenheterna i projektet att
1. hyra i syfte att underlätta inträde på den ordinarie  bostadsmarknaden för personer i en socialt utsatt situation  som behöver en boendeinsats beslutad med stöd av 11 kap. 1  eller 4 § socialtjänstlagen (2025:400),
2. vid den initiala inflyttningen förmedla till personer under 
31 år, eller
3. utnyttja genom en kombination av 1 och 2.
Kommunen ska ha rätt att hyra lägenheterna enligt första  stycket 1 i fem år, eller fram till dess att kommunens  hyresgäst dessförinnan har övertagit hyresrätten.
Erbjudandet enligt första stycket får även avse motsvarande  antal lägenheter i stödmottagarens befintliga bestånd inom  samma kommun. Lägenheterna ska om möjligt vara fördelade  mellan flera bostadshus.
Erbjudandet ska lämnas tillsammans med ansökan om stöd.  Kommunen ska ha möjlighet att utnyttja erbjudandet, med den  fördelning av lägenheter enligt andra stycket 1-3 som kommunen  finner lämplig, fram till fem månader före planerat  inflyttningsdatum. Förordning (2025:498).
8 b §
Om stödmottagaren redan har ett avtal med kommunen som  innebär en skyldighet att tillhandahålla ett visst antal  lägenheter i projektet för något av de syften som anges i 
8 a § första stycket, ska dessa lägenheter anses ingå och  räknas av vid bedömningen av om villkoret i den bestämmelsen  är uppfyllt.
Kravet på erbjudande till kommunen enligt 8 a § gäller inte  för projekt avsedda för anordnande av kooperativ hyresrätt  eller av bostäder för studerande eller bostäder i syfte att  underlätta inträde på bostadsmarknaden för personer med en  socialt utsatt situation enligt 3 § andra stycket.
Förordning (2019:1302).
9 §
Stöd får lämnas om stödmottagaren förbinder sig att under  femton års tid från det att ett utbetalningsbeslut enligt 17 §  har fattats
1. när det gäller bostäder enligt 2 § 1 och 3, genom  överenskommelse med den kommunala bostadsförmedlingen eller på  annat sätt se till att de bostäder som anordnas med stödet  förmedlas enligt öppna och transparenta allmännyttiga  principer eller, om det är fråga om kooperativ hyresrätt,  enligt ett öppet och transparent kösystem,
2. ställa rimliga krav på bostadssökandens ekonomi och inte  tillämpa andra inkomstkrav än vad som följer av föreskrifter  som har meddelats av Boverket med stöd av 29 §,
3. använda bostäderna för de ändamål och i enlighet med de  villkor som förutsattes när stödet beviljades,
4. inte överlåta den byggnad eller de byggnader som innehåller  bostäderna till någon som avser att använda bostäderna för  annat ändamål eller med andra villkor än vad som förutsattes  när stödet beviljades,
5. vid en överlåtelse, i överlåtelseavtalet ange att  bostäderna har anordnats med stöd enligt denna förordning och  att de inte får användas för annat ändamål eller upplåtas på  villkor som avviker från denna förordning eller ett beslut som  har meddelats med stöd av förordningen och att köparen vid en  eventuell framtida överlåtelse inom femtonårsperioden ska ange  samma information, och
6. säkerställa relativt lägre hyresnivåer genom att hyrorna  fastställs enligt 12 kap. 55 c § jordabalken och att hyrorna  vid tillträdet inte överstiger den hyra som anges i 8 § första  stycket 3 och därefter inte ökar mer än hyrorna i genomsnitt  på orten eller, om det är fråga om kooperativ hyresrätt, dels  att den hyresnivå som angetts i ansökan om stöd inte ökar mer  än hyrorna i genomsnitt på orten, dels att under samma period  inte höja den insats som tas ut av medlemmarna.
Om bostäderna uppförs med tidsbegränsat bygglov, ska den  tidsperiod som avses i första stycket i stället motsvara  bygglovets längd. Förordning (2019:1302).
10 §
Stöd får inte lämnas till företag i svårigheter som  uttrycket definieras i punkt 20 i Europeiska kommissionens  meddelande om riktlinjer för statligt stöd till undsättning  och omstrukturering av icke-finansiella företag i  svårigheter.
Stödets storlek
11 §
Stöd får lämnas med
1. högst 7 100 kronor per kvadratmeter boarea i  Stockholmsregionen och för bostäder som avses i 2 § andra  stycket,
2. högst 5 800 kronor per kvadratmeter boarea i regionen  kommuner nära Stockholm, i Göteborgs- och Malmöregionerna, i  regionen kommuner med hög och varaktig befolkningsökning, i  regionen övriga stora kommuner samt, utanför  Stockholmsregionen, för bostäder för studerande, och
3. högst 4 800 kronor per kvadratmeter per kvadratmeter  boarea i övriga fall.
För ytor upp till och med 35 kvadratmeter boarea per  lägenhet lämnas högsta stödbelopp enligt första stycket. För  ytor över 35 kvadratmeter och upp till och med 70  kvadratmeter boarea per lägenhet lämnas stöd med 50 procent  av stödbeloppet enligt första stycket. För ytor därutöver  lämnas inget stöd. Förordning (2018:157).
12 §
För areor för gemensamma aktiviteter enligt 6 § 2 lämnas  stöd med 50 procent av högsta stödbelopp enligt 11 § första  stycket.
13 §
Högsta stödbeloppet enligt 11 § får höjas
1. med upp till 75 procent om ett byggnadsprojekt medför en  energianvändning motsvarande högst 56 procent av vad som krävs  för att byggnaden ska anses vara en nära-nollenergibyggnad  enligt 3 kap. 14 § plan- och byggförordningen (2011:338), och
2. med upp till 75 procent om ett byggnadsprojekt leder till  att antalet våningsplan med bostäder utökas i en befintlig  byggnad och minst fem lägenheter byggs per nytt våningsplan.
Förordning (2024:138).
14 §
Stödbeloppet får inte överstiga skillnaden mellan de  stödberättigande kostnaderna och rörelseresultatet för  investeringen. Vid beräkningen av stödbelopp, stödberättigade  kostnader och rörelseresultatet för investeringen ska  artiklarna 2.39, 7 och 56.6 i kommissionens förordning (EU)  nr 651/2014 tillämpas. Förordning (2021:1294).
Ansökan om stöd
15 §
En ansökan om stöd ska vara skriftlig och ges in till  länsstyrelsen i det län där fastigheten ligger.
Beslut om stöd
16 §
Länsstyrelsen prövar frågor om stöd. Ett beslut om stöd  ska innehålla uppgifter om det preliminära stödbeloppet och  det datum som byggnadsprojektet ska vara färdigställt.
Ett beslut om stöd får förenas med de övriga villkor som krävs  för att syftet med stödet ska tillgodoses.
Prövningen av om förutsättningarna för att bevilja ett förhöjt  stöd enligt 13 § 1 är uppfyllda ska göras vid  utbetalningsbeslutet enligt 17 §. Sökanden ska upplysas om  detta i beslutet om stöd.
Om finansieringen kommer från Europeiska unionen ska beslutet  om stöd förenas med villkor om att stödmottagaren ska  informera om detta och säkerställa unionsfinansieringens  synlighet i enlighet med artikel 34.2 i Europaparlamentets och  rådets förordning (EU) 2021/241 av den 12 februari 2021 om  inrättande av faciliteten för återhämtning och resiliens.
Förordning (2021:1294).
Utbetalning av stöd
17 §
När ett byggnadsprojekt är färdigställt ska  länsstyrelsen, efter särskild ansökan, fatta ett  utbetalningsbeslut i vilket stödets storlek slutligt bestäms.  Ett beslut om utbetalning ska fattas senast i sådan tid att  utbetalningen kan ske före utgången av 2027.
Stödets storlek ska beräknas med utgångspunkt i de stödbelopp  enligt 11-13 §§ som gällde vid beslutet om stöd enligt 16 §.  Vid bestämmande av stödets slutliga storlek ska dock  möjligheten till förhöjt stöd enligt 13 § 1 prövas. Ett  förhöjt stöd förutsätter dock att det redan av ansökan framgår  att byggnadsprojektet avser en sådan byggnad som definieras i 
13 § 1.
Stödet ska betalas ut till den som vid tidpunkten för  länsstyrelsens utbetalningsbeslut är antecknad i  fastighetsregistret som lagfaren ägare, tomträttshavare eller  ägare av byggnad som inte tillhör fastighetsägaren.  Förordning (2024:138).
17 a §
En ansökan om utbetalning ska ha kommit in till  länsstyrelsen senast sex månader efter det att projektet  färdigställts eller, om ett projekt har färdigställts innan  beslut om stöd enligt 16 § har fattats, inom två månader från  beslutet om stöd. En komplett ansökan om utbetalning ska dock  ha kommit in till länsstyrelsen senast den 1 september 2027.
Sökanden ska i ansökan om utbetalning ange om stöd enligt  annan författning sökts eller beviljats för stödberättigade  kostnader inom projektet.
Ett beslut om utbetalning av stöd får inte fattas förrän  sökanden har lämnat in beslut om sådant stöd som avses i andra  stycket.
Om projektet har beviljats sådant stöd som avses i andra  stycket, ska detta räknas av från stödets slutliga storlek.
Förordning (2024:138).
18 §
Länsstyrelsen ska sända ett utbetalningsbeslut enligt 
17 § första stycket till inskrivningsmyndigheten för anteckning  i fastighetsregistrets inskrivningsdel om att bostäder i  fastigheten har anordnats med stöd av denna förordning.  Inskrivningsmyndigheten ska underrätta lagfaren ägare eller  tomträttshavaren om att en sådan anteckning har gjorts.
En sådan anteckning får, på inskrivningsmyndighetens eget  initiativ eller på begäran av lagfaren ägare eller  tomträttshavaren, tas bort femton år från det att ett  utbetalningsbeslut enligt 17 § första stycket har fattats. Om  bostäder anordnats med tidsbegränsat bygglov, får  anteckningen tas bort när bygglovet löpt ut.
19 §
Boverket betalar ut stöd enligt denna förordning.
20 §
Stöd enligt denna förordning får inte betalas ut till  ett företag som är föremål för betalningskrav på grund av ett  beslut av Europeiska kommissionen som förklarar ett stöd  olagligt och oförenligt med den inre marknaden.
Tillsyn och uppgiftsskyldighet
21 §
Länsstyrelsen ska följa upp och utvärdera stödet samt  utöva tillsyn över att villkoren för stödet följs.
Ekonomistyrningsverket ska i revisionssyfte följa upp stödet  och begära in nödvändiga uppgifter från stödmottagare.
Förordning (2021:1294).
22 §
Den som har ansökt om eller tagit emot stöd ska bevara  dokumentation i enlighet med artikel 132 i Europaparlamentets  och rådets förordning (EU, Euratom) 2018/1046 av den 18 juli 
2018 om finansiella regler för unionens allmänna budget och på  begäran lämna de uppgifter som behövs för att följa upp och  utvärdera stödet. Förordning (2021:1294).
Återbetalningsskyldighet
23 §
En stödmottagare är återbetalningsskyldig om
1. den som har sökt eller tagit emot stöd genom att lämna  oriktiga uppgifter har förorsakat att stödet beviljats  felaktigt eller med för högt belopp,
2. stödet av något annat skäl har beviljats felaktigt eller  med för högt belopp och mottagaren borde ha insett detta,
3. bostäderna används för annat ändamål eller på andra  villkor än som följer av denna förordning eller ett beslut  som har meddelats med stöd av förordningen, eller
4. villkoren för stödet i något annat avseende inte har  följts.
Vid tillämpningen av första stycket 3 ska återbetalning ske  av den del av stödet som proportionellt hänför sig till tiden  från det att bostäderna började användas för annat ändamål  eller på andra villkor än som följer av denna förordning  eller ett beslut som har meddelats med stöd av förordningen  till och med att femtonårsperioden enligt 9 § första stycket  eller den period som följer av 9 § andra stycket löper ut.  Detta ska gälla även om stödmottagaren under perioden har  överlåtit den byggnad eller de byggnader med bostäder för  vilka stöd har lämnats och den nya ägaren använder bostäderna  för annat ändamål eller på andra villkor än som följer av  denna förordning eller ett beslut som har meddelats med stöd  av förordningen.
24 §
Om en stödmottagare är återbetalningsskyldig enligt 
23 §, ska länsstyrelsen besluta att helt eller delvis kräva  tillbaka stödet.
Ett beslut om återkrav ska fattas inom femton år från det att  ett utbetalningsbeslut enligt 17 § har fattats.
25 §
Om en stödmottagare inte är berättigad till ett  stödbelopp och detta ska betalas tillbaka, ska ränta tas ut  enligt räntelagen (1975:635). Om det finns särskilda skäl,  får räntekravet sättas ned.
26 §
Om en stödmottagare är återbetalningsskyldig eller  skyldig att betala ränta enligt denna förordning, får ett  krav på återbetalning av stöd och på ränta räknas av mot  annan utbetalning av stöd enligt förordningen.
Överklagande
27 §
Länsstyrelsens beslut enligt denna förordning får  överklagas till Boverket.
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut av  Boverket än beslut i överklagade ärenden enligt 17, 20 och 
26 §§ får dock inte överklagas. Förordning (2018:904).
Särskilda uppgifter för länsstyrelsen och Boverket
28 §
I 12 a § första stycket 1 lagen (2013:388) om  tillämpning av Europeiska unionens statsstödsregler och i 3  och 4 §§ förordningen (2016:605) om tillämpning av Europeiska  unionens statsstödsregler finns bestämmelser om  offentliggörande och rapportering. Länsstyrelsen ska föra de  register som avses i artikel 12 i kommissionens förordning 
(EU) nr 651/2014.
29 §
Boverket får meddela föreskrifter om verkställigheten av  denna förordning.
Övergångsbestämmelser
2019:476
1. Denna förordning träder i kraft den 23 juli 2019.
2. Äldre föreskrifter gäller fortfarande för ansökningar som  har beviljats stöd före ikraftträdandet.
2019:1302
1. Denna förordning träder i kraft den 1 februari 2020.
2. Äldre föreskrifter gäller fortfarande för ansökningar om  stöd som har beviljats före ikraftträdandet.
3. För ansökningar som har getts in före ikraftträdandet  gäller 8 § 5 och 6 i den äldre lydelsen.
2021:1294
1. Denna förordning träder i kraft den 24 januari 2022.
2. Den nya bestämmelsen i 1 a § tillämpas inte på ansökningar  som har beviljats stöd före ikraftträdandet.
3. För ansökningar som har beviljats stöd före ikraftträdandet  gäller 16, 21 och 22 §§ i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.