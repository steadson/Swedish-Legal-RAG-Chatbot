Title: Taxitrafiklag (2012:211)
SFS Number: Svensk författningssamling 2012:211
URL: https://www.riksdagen.se/sv/dokument-och-lagar/dokument/svensk-forfattningssamling/taxitrafiklag-2012211_sfs-2012-211/
Source Link: http://rkrattsbaser.gov.se/sfst?bet=2012:211
Amendment Register Link: http://rkrattsbaser.gov.se/sfsr?bet=2012:211
Ministry/Authority: Landsbygds- och infrastrukturdepartementet RSIB TM
Issued: 2012-04-26
Metadata: {"Utfärdad": "2012-04-26", "Ändrad": "t.o.m. SFS 2024:1094"}

==================================================

Taxitrafiklag (2012:211)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2012:211
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2012-04-26
Ändrad
:   
t.o.m. SFS 2024:1094
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Ordförklaringar
2 kap. Taxitrafiktillstånd
2 a kap. Skyldighet att överföra taxameteruppgifter
2 b kap. Anslutning till beställningscentral
3 kap. Taxiförarlegitimation
4 kap. Återkallelse av taxitrafiktillstånd och taxiförar-
5 kap. Straffbestämmelser, hindrande av fortsatt färd, omhändertagande av registreringsskylt för taxifordon och biträde vid förundersökning
6 kap. Överklagande och verkställighet
7 kap. Bemyndiganden
Övergångsbestämmelser
1 kap. Ordförklaringar
1 §
I denna lag avses med
taxitrafik: trafik som bedrivs yrkesmässigt med personbil  eller lätt lastbil och som innebär att fordon och förare mot  betalning ställs till allmänhetens förfogande för transport av  personer, och
taxiförarlegitimation: en handling som ger behörighet att föra  fordon i taxitrafik.
Lag (2024:1094)
.
2 §
De ord och uttryck som används i denna lag för att  beskriva olika slags fordon har samma betydelse som i lagen 
(2001:559) om vägtrafikdefinitioner.
Lag (2024:1094)
.
3 §
Med bilinspektör avses i denna lag detsamma som i  fordonslagen (2002:574).
Lag (2024:1094)
.
4 §
Har upphävts genom
lag (2024:1094)
.
2 kap. Taxitrafiktillstånd
Tillståndsplikt
1 §
Taxitrafik får bedrivas endast av den som har taxitrafiktillstånd.
Prövningsmyndighet
2 §
Den myndighet som regeringen bestämmer prövar frågor om taxitrafiktillstånd.
Trafikansvariga
3 §
Hos juridiska personer som har taxitrafiktillstånd ska det finnas en eller flera personer som har särskilt ansvar för att verksamheten utövas i enlighet med de föreskrifter som gäller för verksamheten och god branschsed samt på ett trafiksäkert sätt (trafikansvariga).
En trafikansvarig ska också finnas för en näringsidkare som är bosatt utanför Europeiska ekonomiska samarbetsområdet (EES) och som bedriver taxitrafik i Sverige.
4 §
Trafikansvariga är
1. i aktiebolag och ekonomiska föreningar den verkställande direktören, om det finns en sådan, eller annars den styrelseledamot som bolaget eller föreningen har utsett,
2. i kommanditbolag och andra handelsbolag varje bolagsman,
3. i ideella föreningar och stiftelser den styrelseledamot som föreningen eller stiftelsen har utsett,
4. i europeiska ekonomiska intressegrupperingar företagsledaren,
5. i utländska företag (filialer) den verkställande direktören i filialen,
6. i statliga och kommunala organ samt hos andra privaträttsliga juridiska personer än som avses i 1-5 den eller de som organet respektive den juridiska personen har utsett, och
7. för näringsverksamhet som bedrivs av en näringsidkare som är bosatt utanför Europeiska ekonomiska samarbetsområdet (EES)
föreståndaren.
Om det finns särskilda skäl, får prövningsmyndigheten medge
a) att någon annan än den eller de som nu har angetts ska vara trafikansvarig, eller
b) att kommanditdelägare undantas från att vara trafikansvarig.
Regler om tillståndsprövning
5 §
Taxitrafiktillstånd får endast ges till den som med hänsyn till yrkeskunnande, ekonomiska förhållanden och gott anseende bedöms vara lämplig att bedriva verksamheten.
Den som söker taxitrafiktillstånd ska utöver vad som följer av första stycket kunna styrka att kravet på ekonomiska resurser enligt 9 § är uppfyllt.
6 §
I fråga om juridiska personer och näringsidkare som är bosatta utanför Europeiska ekonomiska samarbetsområdet (EES)
ska prövningen enligt 5 § första stycket avse den eller de som är trafikansvariga.
Därutöver ska, utom när det gäller yrkeskunnande, prövningen i fråga om en privaträttslig juridisk person och en näringsidkare som är bosatt utanför EES avse den juridiska personen respektive näringsidkaren samt följande personer:
1. den verkställande direktören och annan som genom en ledande ställning eller på annat sätt har ett bestämmande inflytande över verksamheten,
2. de styrelseledamöter och styrelsesuppleanter som till följd av eget eller närståendes ekonomiska intresse har en väsentlig gemenskap med den juridiska personen som är grundad på andelsrätt eller därmed jämförligt ekonomiskt intresse, och
3. bolagsmännen i kommanditbolag eller andra handelsbolag.
Som närstående till en styrelseledamot eller en styrelsesuppleant anses den som enligt 4 kap. 3 § första stycket konkurslagen (1987:672) är att anse som närstående till gäldenären.
7 §
Om någon av dem som anges i 6 § byts ut eller om det tillkommer någon sådan person, ska den nya personens lämplighet prövas.
8 §
Den myndighet som regeringen bestämmer utformar respektive anordnar skriftliga prov i yrkeskunnande. Kravet på yrkeskunnande ska anses uppfyllt av den som har godkänts vid ett sådant prov.
Provet ska avse de kunskaper som en tillståndshavare bör ha i fråga om främst
1. rättsregler,
2. företagsledning och ekonomisk ledning av ett företag,
3. tekniska normer och driftsförhållanden, och
4. trafiksäkerhet.
9 §
Den som söker taxitrafiktillstånd ska ha tillräckliga ekonomiska resurser för att på ett tillbörligt sätt kunna starta och driva företaget. Vid prövningen av detta ska främst likviditet och soliditet beaktas.
Om inte särskilda skäl föranleder annat ska sökanden anses ha tillräckliga resurser, om han förfogar över kapital och reserver om minst 100 000 kronor för ett fordon och 50 000 kronor för varje därutöver tillkommande fordon.
10 §
Den som innehar taxitrafiktillstånd ska kunna styrka att han eller hon fortlöpande uppfyller kravet på ekonomiska resurser enligt 9 §.
11 §
Vid prövningen av den sökande i fråga om kravet på gott anseende ska den sökandes vilja och förmåga att fullgöra sina skyldigheter mot det allmänna, laglydnad i övrigt och andra omständigheter av betydelse beaktas.
Kravet på gott anseende anses inte uppfyllt av den som har dömts för
1. ett allvarligt brott, inräknat ett allvarligt ekonomiskt brott,
2. en eller flera allvarliga eller upprepade överträdelser av
a) denna lag eller föreskrifter som har meddelats i anslutning till lagen,
b) föreskrifter om vägtrafik och vägtransporter, särskilt bestämmelser om förares vilotider, fordons vikt och mått, fordons utrustning och beskaffenhet eller bestämmelser av väsentlig betydelse för trafiken, trafiksäkerheten eller skyddet av miljön, eller
c) bestämmelser om löne- och anställningsförhållanden i branschen.
12 §
Om en ansökan om taxitrafiktillstånd avslås på grund av omständigheter som anges i 11 §, ska en tid på lägst sex månader och högst fem år bestämmas under vilken den prövade ska anses olämplig att bedriva taxitrafik.
Villkor för tillstånd
13 §
Taxitrafiktillstånd får förenas med villkor om det finns särskilda skäl. Sådana villkor får beslutas såväl i samband med att tillstånd ges som senare under tillståndstiden.
Taxitrafiktillståndets giltighet
14 §
Ett taxitrafiktillstånd gäller tills vidare. Om det finns särskilda skäl, får tillståndet begränsas till en viss tid.
15 §
Om tillståndshavaren dör, övergår tillståndet på dödsboet.
Om tillståndshavaren försätts i konkurs, övergår tillståndet på konkursboet. Tillståndet gäller, om inte prövningsmyndigheten på grund av särskilda skäl medger längre giltighetstid, under högst sex månader räknat från dödsfallet eller konkursbeslutet.
För verksamheten i dödsboet eller konkursboet ska det finnas en föreståndare som har godkänts av prövningsmyndigheten. I fråga om denne ska 5 § tillämpas. Om det inte har anmälts en föreståndare till prövningsmyndigheten inom en månad efter dödsfallet eller konkursbeslutet, upphör tillståndet. Detsamma gäller om föreståndaren inte godkänns och det inte anmäls en annan föreståndare inom den tid som prövningsmyndigheten bestämmer. Om inte heller den andra föreståndaren godkänns, upphör tillståndet att gälla tre veckor efter det att beslutet har vunnit laga kraft.
Särskilda regler för godstransporter
16 §
Den som har taxitrafiktillstånd får även frakta gods med de fordon som tillståndet avser, under förutsättning att persontransporter utgör den huvudsakliga delen av transportverksamheten.
Prisinformation när taxameter används
17 §
Den som har taxitrafiktillstånd och bedriver taxitrafik  med ett fordon som är försett med taxameterutrustning ska  enligt det som följer av 18-21 §§ informera om den taxa som  tillämpas och lämna prisuppgift.
Lag (2024:973)
.
18 §
Taxan ska vara uppbyggd så att priset för transporten  dels enkelt kan bedömas före färden, dels med kännedom om körd  sträcka och nyttjad tid enkelt kan beräknas efter färden.  Taxan får inte vara uppbyggd så att grunderna för prisets  bestämmande förändras under färden.
Lag (2024:973)
.
19 §
Information om taxan ska lämnas genom lämpliga åtgärder  som låter passageraren få kännedom om taxan före färden.
Lag (2024:973)
.
20 §
En prisuppgift ska ange högsta pris för färden och ska  lämnas om jämförpriset överstiger ett belopp som motsvarar 1,2  procent av prisbasbeloppet, avrundat nedåt till närmaste  tiotal kronor. Prisuppgift behöver inte lämnas när fast pris  tillämpas.
I första stycket avses med
fast pris: ett i förväg fastställt belopp för en i förväg  fastställd färd,
jämförpriset: priset i kronor inklusive mervärdesskatt för en 
10 kilometer lång transport som varar 15 minuter inklusive  eventuell grundavgift, och
prisbasbeloppet: det prisbasbelopp enligt 2 kap. 6 och 7 §§  socialförsäkringsbalken som gäller för det år då färden  beställs.
Lag (2024:973)
.
21 §
Prisuppgiften ska lämnas till beställaren när färden  beställs.
Ett bevis om prisuppgiften ska lämnas till passageraren före  färden och ska bevaras hos taxiföraren och tillståndshavaren.
Lag (2024:973)
.
22 §
Bestämmelser om prisinformation finns också i  prisinformationslagen (2004:347).
Lag (2024:973)
.
2 a kap. Skyldighet att överföra taxameteruppgifter
1 §
Den som har taxitrafiktillstånd och bedriver  taxitrafik med ett fordon som är försett med  taxameterutrustning är från och med att fordonet anmälts för  taxitrafik skyldig att överföra taxameteruppgifter till en  sådan redovisningscentral som anges i lagen (2014:1020) om  redovisningscentraler och beställningscentraler för  taxitrafik.
Skyldigheten att överföra taxameteruppgifter avser samtliga  taxameterutrustningar som är eller har varit installerade i  de fordon som anmälts för taxitrafik i tillståndshavarens  verksamhet.
Regeringen eller den myndighet som regeringen bestämmer  meddelar närmare föreskrifter om vilka taxameteruppgifter som  omfattas av överföringsskyldigheten.
Lag (2018:1125)
.
2 §
Överföring ska ske till den redovisningscentral som tillståndshavaren för varje taxameter har anmält till den myndighet som regeringen bestämmer.
Lag (2014:1022)
.
3 §
Överföring av taxameteruppgifter från taxameterutrustningen till redovisningscentralen ska ske digitalt och trådlöst.
Lag (2014:1022)
.
4 §
En tillståndshavare ska överföra taxameteruppgifter från alla sina fordon som har anmälts för taxitrafik till en redovisningscentral minst en gång per vecka. Överföring ska dock alltid ske inom sådan tid att taxameteruppgifterna kan tas emot och lagras i obruten följd.
Om en viss taxameter inte brukats under den period som löpt från den senaste överföringen, ska tillståndshavaren i stället ge redovisningscentralen besked om detta och om orsaken. Ett sådant besked ska lämnas senast vid den tidpunkt då taxameteruppgifterna för den aktuella perioden skulle ha överförts.
Lag (2014:1022)
.
2 b kap. Anslutning till beställningscentral
1 §
Den som har taxitrafiktillstånd och som bedriver  taxitrafik med ett fordon som saknar taxameterutrustning är  från och med att fordonet anmälts för taxitrafik skyldig att  ansluta det till en sådan beställningscentral som avses i  lagen (2014:1020) om redovisningscentraler och  beställningscentraler för taxitrafik.
Tillståndshavaren ska se till att taxifordonet är försett med  särskild utrustning för taxifordon.
Lag (2018:1125)
.
2 §
Tillståndshavaren ska till den myndighet som  regeringen bestämmer anmäla den eller de  beställningscentraler som varje taxifordon med särskild  utrustning för taxifordon är anslutet till.
Lag (2018:1125)
.
3 §
Beställningar och betalningar av köruppdrag som utförs  av taxifordon som avses i 1 § får bara göras till en sådan  beställningscentral som anges där. Betalningen ska göras till  den beställningscentral som tagit emot beställningen och  fördelat köruppdraget till tillståndshavaren. Betalningen får  inte göras genom förarens eller tillståndshavarens  medverkan.
Lag (2018:1125)
.
4 §
Vid sådan taxitrafik som avses i 1 § ska ett fast pris  anges av beställningscentralen innan köruppdraget påbörjas.  Priset ska avse viss i förväg fastställd färd eller viss tid  under vilken fordonet står till beställarens förfogande.
Beställningscentralen är skyldig att före färden till  beställaren lämna ett bevis om priset och den överenskomna  färden eller den tid under vilken fordonet står till  förfogande.
Om ett köruppdrag ändras efter det att det påbörjats, ska  beställningscentralen så snart som möjligt och innan  köruppdraget avslutats, uppdatera beviset.
Lag (2018:1125)
.
5 §
Bestämmelserna i 4 § gäller inte för taxitrafik som  omfattas av lagen (1991:419) om resekostnadsersättning vid  sjukresor, lagen (1997:735) om riksfärdtjänst, lagen 
(1997:736) om färdtjänst, lagen (2010:1065) om  kollektivtrafik och skollagen (2010:800).
Lag (2018:1125)
.
3 kap. Taxiförarlegitimation
Krav på taxiförarlegitimation
1 §
En personbil eller en lätt lastbil får föras i taxitrafik  endast av den som
1. har en giltig taxiförarlegitimation, eller
2. tillfälligt utövar taxiföraryrket i Sverige enligt lagen 
(2016:145) om erkännande av yrkeskvalifikationer och de  föreskrifter som meddelas i anslutning till den lagen.
Lag (2016:152)
.
Prövningsmyndighet
2 §
Den myndighet som regeringen bestämmer prövar frågor om taxiförarlegitimation.
Prövningen avseende taxiförarlegitimation
3 §
Taxiförarlegitimation får ges till den som
1. har fyllt 20 år,
2. har körkort med behörigheten B sedan minst två år eller har  körkort med behörigheten D,
3. uppfyller de medicinska krav som är nödvändiga med hänsyn  till säkerheten för passagerare och andra trafikanter,
4. i fråga om yrkeskompetens och laglydnad bedöms vara lämplig  att tjänstgöra som förare i taxitrafik, och
5. har avlagt godkänt körprov för taxiförarlegitimation.
För den som, inom gymnasieskolan eller motsvarande utbildning,  förvärvat grundläggande kompetens genom godkänd  grundutbildning enligt 4 kap. 1 § lagen (2007:1157) om  yrkesförarkompetens för fordon som kräver förarbehörigheten D  eller DE, gäller i stället för första stycket 1 och 2 att  personen ska ha fyllt 18 år och ha körkort med behörigheten B.
Kravet i första stycket 2 på innehav av körkort med  behörigheten B sedan minst två år gäller inte den som under de  tre senaste åren har haft taxiförarlegitimation och som vid  ansökan om ny sådan har körkort med behörigheten B.
Lag (2024:973)
.
3 a §
En taxiförarlegitimation får förenas med villkor som är  motiverade av medicinska eller andra särskilda skäl. Villkoren  får beslutas såväl i samband med att legitimationen ges som  senare under giltighetstiden.
Lag (2024:973)
.
4 §
Den som söker eller innehar taxiförarlegitimation är skyldig att genomgå läkarundersökning, blodprovstagning eller annan liknande undersökning för prövning av de medicinska krav som följer av denna lag eller av föreskrifter som har meddelats i anslutning till lagen.
5 §
Om en läkare vid undersökning av en innehavare av taxiförarlegitimation finner att denne av medicinska skäl är olämplig att inneha sådan legitimation, ska läkaren anmäla det till prövningsmyndigheten. Innan någon anmälan görs ska läkaren underrätta innehavaren. Anmälan behöver inte göras om det finns anledning att anta att innehavaren kommer att följa läkarens tillsägelse att avstå från att föra ett fordon i sådan trafik som avses i 1 §.
Om en läkare vid undersökning eller genomgång av journalhandlingar finner det sannolikt att en innehavare av taxiförarlegitimation av medicinska skäl är olämplig att ha sådan legitimation och innehavaren motsätter sig fortsatt undersökning eller utredning, ska läkaren anmäla förhållandet till prövningsmyndigheten.
6 §
I ett ärende om taxiförarlegitimation får prövningsmyndigheten förelägga den enskilde att ge in läkarintyg.
7 §
Den myndighet som regeringen bestämmer utformar respektive anordnar skriftliga prov i yrkeskompetens. Kravet på yrkeskompetens enligt 3 § första stycket 4 ska anses uppfyllt av den som har godkänts vid ett sådant prov.
Lag (2014:1396)
.
8 §
Om en ansökan om taxiförarlegitimation avslås på grund av att kravet på laglydnad enligt 3 § första stycket 4 inte anses uppfyllt, ska en tid på lägst sex månader och högst fem år bestämmas under vilken den prövade ska anses olämplig att inneha taxiförarlegitimation.
9 §
Genom ett förhandsbesked får det prövas om det finns hinder mot att taxiförarlegitimation ges.
Taxiförarlegitimationens giltighet
10 §
En taxiförarlegitimation gäller från och med den tidpunkt då den lämnas ut och endast tillsammans med ett giltigt körkort.
11 §
En taxiförarlegitimation gäller inte om
1. den inte har förnyats efter föreläggande,
2. den är återkallad eller omhändertagen enligt 4 kap., eller
3. en annan taxiförarlegitimation har lämnats ut till samma innehavare.
En taxiförarlegitimation ska också förklaras ogiltig om innehavaren begär det och det saknas grund för återkallelse enligt 4 kap. 6 § första stycket 1.
Lag (2014:1396)
.
Förnyelse av taxiförarlegitimation
12 §
En taxiförarlegitimation ska förnyas inom tio år efter det att den har utfärdats eller senast förnyats med nya uppgifter. Om en legitimation har förnyats utan att nya uppgifter har förts in gäller den ursprungliga giltighetstiden. Legitimationen ska också förnyas om den har förstörts eller kommit bort eller om någon uppgift i den har ändrats.
Lag (2014:1396)
.
Krav på förarbehörighet i visst fall
13 §
Ett utländskt körkort medför inte rätt för någon annan än en medborgare i en stat inom Europeiska ekonomiska samarbetsområdet (EES) att köra svenskregistrerad personbil eller lätt lastbil i taxitrafik.
4 kap. Återkallelse av taxitrafiktillstånd och taxiförar-
legitimation
Återkallelse av taxitrafiktillstånd
1 §
Om det i taxitrafiken eller i övrigt vid driften av trafikrörelsen eller i annan näringsverksamhet som tillståndshavaren bedriver har förekommit allvarliga missförhållanden eller om förutsättningarna för tillstånd enligt 2 kap. 5 § av annan anledning inte längre är uppfyllda, ska tillståndet återkallas av prövningsmyndigheten.
Om missförhållandena inte är så allvarliga att tillståndet bör återkallas, får i stället varning meddelas.
2 §
Ett tillstånd ska återkallas enligt 1 § om en tillståndshavare, en trafikansvarig eller någon annan som prövats enligt 2 kap. 6 §
1. har dömts för ett allvarligt brott, inräknat ett allvarligt ekonomiskt brott,
2. har dömts för en eller flera allvarliga eller upprepade överträdelser av
a) denna lag eller föreskrifter som har meddelats i anslutning till lagen,
b) föreskrifter om vägtrafik och vägtransporter, särskilt bestämmelser om förares vilotider, fordons vikt och mått, fordons utrustning och beskaffenhet eller bestämmelser av väsentlig betydelse för trafiken, trafiksäkerheten eller skyddet av miljön, eller
c) bestämmelser om löne- och anställningsförhållanden i branschen,
3. i väsentlig mån inte har fullgjort sina skyldigheter mot det allmänna vad avser betalning av skatter och avgifter,
4. gjort sig skyldig till upprepad underlåtenhet att överföra taxameteruppgifter från taxameter på det sätt som föreskrivs i 2 a kap., eller
5. på väsentligt sätt har åsidosatt villkor för tillståndet.
Ett tillstånd ska också återkallas, om det vid prövning som avses i 2 kap. 7 § framgår att någon av dem som prövats är olämplig.
Lag (2014:1022)
.
3 §
Om ett tillstånd återkallas på grund av någon av de omständigheter som anges i 2 § eller på grund av allvarliga missförhållanden enligt 1 § första stycket ska en tid på lägst tre och högst fem år bestämmas, under vilken den prövade ska anses olämplig att bedriva taxitrafik.
4 §
Ett ärende som avses i 1-3 §§ får inte avgöras utan att tillståndshavaren har getts skälig tid att byta ut en trafikansvarig eller annan vars lämplighet prövas. Om inte heller den nya personen godkänns ska tillståndet återkallas.
5 §
Ett tillstånd ska återkallas
1. om det inte används och särskilda skäl inte talar emot en återkallelse, eller
2. på tillståndshavarens begäran om transportverksamhet inte har bedrivits eller upphör.
Återkallelse och omhändertagande av taxiförarlegitimation
6 §
En taxiförarlegitimation ska återkallas av  prövningsmyndigheten om innehavaren
1. genom brottslig gärning eller på grund av andra  missförhållanden har visat sig olämplig att tjänstgöra som  förare i taxitrafik enligt 3 kap. 1 §,
2. inte längre uppfyller de medicinska krav som avses i 3 kap. 
3 och 3 a §§, eller
3. inte följer ett föreläggande att ge in läkarintyg.
Om de missförhållanden som avses i första stycket 1 inte är så  allvarliga att taxiförarlegitimationen bör återkallas, får i  stället varning meddelas.
Lag (2024:973)
.
7 §
Om en taxiförarlegitimation återkallas på grund av omständigheter som anges i 6 § 1 ska en tid på lägst tre och högst fem år bestämmas, under vilken den prövade ska anses olämplig att inneha taxiförarlegitimation.
8 §
En taxiförarlegitimation ska återkallas tills vidare i avvaktan på slutligt avgörande, om det på sannolika skäl kan antas att legitimationen kommer att återkallas slutligt enligt 6 §.
9 §
En taxiförarlegitimation ska tas om hand av en polisman eller en åklagare
1. om det finns grund för att ta hand om innehavarens körkort enligt 5 kap. 7 § körkortslagen (1998:488),
2. om körkortet eller legitimationen har återkallats, eller
3. om det på sannolika skäl kan antas att legitimationen kommer att återkallas enligt 6 §.
En taxiförarlegitimation ska tas om hand av en polisman om den enligt 3 kap. 11 § första stycket 1 eller 3 inte gäller.
Lag (2014:1396)
.
10 §
Om en taxiförarlegitimation har omhändertagits enligt 9 §
första stycket 3, ska prövningsmyndigheten utan dröjsmål avgöra om legitimationen ska återkallas tills vidare eller lämnas tillbaka.
11 §
När en taxiförarlegitimation återkallas, tas om hand eller blir ogiltig av något annat skäl ska innehavaren på uppmaning överlämna den till prövningsmyndigheten eller Polismyndigheten.
Lag (2014:749)
.
12 §
Om en taxiförarlegitimation har blivit ogiltig endast på grund av att föreskriven körkortsbehörighet saknas, ska legitimationen lämnas ut i samband med att körkortet lämnas ut.
Gemensamma bestämmelser
13 §
Till grund för slutlig återkallelse eller varning med anledning av brottslig gärning ska beträffande frågan om brott föreligger läggas
1. en lagakraftvunnen dom,
2. ett godkänt strafföreläggande,
3. ett godkänt föreläggande av ordningsbot, eller
4. ett beslut om åtalsunderlåtelse enligt 20 kap. 7 §
rättegångsbalken eller motsvarande bestämmelse i annan författning.
14 §
Med en svensk dom jämställs en brottmålsdom eller ett annat likvärdigt avgörande som har meddelats av en utländsk domstol eller någon annan utländsk myndighet.
15 §
Ett beslut om återkallelse eller varning ska delges den som beslutet gäller.
Tillsyn
16 §
Den myndighet som regeringen bestämmer utövar tillsyn  över att tillståndshavare bedriver verksamheten i enlighet  med denna lag och föreskrifter som har meddelats i anslutning  till lagen.
Myndigheten utövar också tillsyn över att innehavare av  taxiförarlegitimation och de tillfälliga yrkesutövare som  avses i 3 kap. 1 § 2 uppfyller de krav som gäller för att få  utöva yrket.
Lag (2016:152)
.
17 §
Bestämmelser om tillsyn över handikappanpassning av kollektivtrafik finns i lagen (1979:558) om handikappanpassad kollektivtrafik.
5 kap. Straffbestämmelser, hindrande av fortsatt färd, omhändertagande av registreringsskylt för taxifordon och biträde vid förundersökning
Olaga taxitrafik
1 §
Den som uppsåtligen bedriver taxitrafik enligt denna lag utan tillstånd döms för olaga taxitrafik till böter eller fängelse i högst ett år.
En tillståndshavare som uppsåtligen eller av oaktsamhet bryter mot villkor som har meddelats i tillståndet döms till böter.
2 §
Den som uppsåtligen utan taxitrafiktillstånd utför en persontransport med personbil eller lätt lastbil mot ersättning efter erbjudande om körning till allmänheten döms, om gärningen inte är straffbar enligt 1 §, för otillåten taxitrafik till böter.
Beställaransvar
3 §
Har taxitrafik enligt denna lag bedrivits utan  tillstånd, döms den som yrkesmässigt för egen eller annans  räkning har beställt transporten till böter eller fängelse i  högst ett år, om han eller hon
1. vid tidpunkten för beställningen kände till eller hade  skälig anledning att anta att tillstånd saknades, eller
2. beställt transporten av trafikutövaren och uppsåtligen  eller av oaktsamhet inte kontrollerat innehavet av tillstånd  vid tidpunkten för transporten på ett sätt som skäligen kan  begäras.
Lag (2018:630)
.
Brott mot bestämmelserna om taxiförarlegitimation
4 §
Den som i strid mot 3 kap. 1 § uppsåtligen för ett fordon  döms till böter eller fängelse i högst sex månader.
Till samma straff döms en tillståndshavare som uppsåtligen  eller av oaktsamhet i strid mot 3 kap. 1 § anlitar förare som  saknar taxiförarlegitimation eller rätt att tillfälligt utöva  taxiföraryrket.
En förare som uppsåtligen eller av oaktsamhet bryter mot  villkor som har meddelats för taxiförarlegitimationen döms  till böter.
Lag (2016:152)
.
Brott mot bestämmelserna om krav på förarbehörighet i visst fall
5 §
Den som uppsåtligen bryter mot bestämmelsen i 3 kap. 13 §
döms till böter.
6 §
Den som i fall som avses i 3 kap. 13 § uppsåtligen eller av oaktsamhet överlämnar åt eller på annat sätt tillåter någon annan att föra fordon utan att denne är berättigad till det döms till böter.
Hindrande av fortsatt färd
7 §
Om ett fordon framförs i strid med denna lag eller en  föreskrift eller ett villkor som har meddelats med stöd av  lagen, får fortsatt färd hindras enligt klampningslagen 
(2024:1089).
Lag (2024:1094)
.
Omhändertagande av registreringsskylt för taxifordon
8 §
En särskild registreringsskylt för ett fordon som anmälts  för användning i taxitrafik enligt denna lag får tas om hand  av en polisman eller bilinspektör
1. om fordonet utan tillstånd används i taxitrafik eller om  det av någon annan anledning inte längre finns förutsättningar  för att fordonet ska ha en sådan skylt,
2. om fordonet är belagt med sådant körförbud som avses i 3  kap. 6 § fordonslagen (2002:574),
3. om det för fordonet gäller användningsförbud enligt  vägtrafikskattelagen (2006:227), lagen (2006:228) med  särskilda bestämmelser om fordonsskatt eller enligt en  föreskrift som meddelats i anslutning till lagen (2019:370) om  fordons registrering och användning,
4. om fordonet saknar föreskriven trafikförsäkring,
5. om fordonets taxameterutrustning inte uppfyller de krav som  gäller enligt föreskrifter meddelade med stöd av 7 kap. 3 §,  eller
6. om fordonets särskilda utrustning för taxifordon inte  uppfyller de krav som gäller enligt föreskrifter meddelade med  stöd av 7 kap. 4 §.
Polismannen eller bilinspektören får medge att fordonet förs  till närmaste lämpliga uppställnings- eller avlastningsplats  eller verkstad trots att registreringsskyltarna har tagits om  hand.
Lag (2024:1094)
.
9 §
Har upphävts genom
lag (2024:751)
.
6 kap. Överklagande och verkställighet
Överklagande
1 §
Prövningsmyndighetens beslut i frågor om taxitrafik och taxiförarlegitimation får överklagas till allmän förvaltningsdomstol.
2 §
Följande beslut får inte överklagas:
1. beslut i fråga om skriftliga prov enligt 2 kap. 8 § eller 3 kap. 7 §,
2. beslut i fråga om körprov för taxiförarlegitimation som avses i 3 kap. 3 § första stycket 5, och
3. beslut i fråga om omhändertagande av taxiförarlegitimation enligt 4 kap. 9 §.
Ett föreläggande att ge in läkarintyg får överklagas endast i samband med överklagande av det beslut genom vilket ärendet avgörs.
3 §
I fråga om beslut enligt denna lag, eller föreskrifter som  har meddelats i anslutning till lagen, som får överklagas till  allmän förvaltningsdomstol gäller följande.
Ett beslut som rör en fysisk person överklagas till den  förvaltningsrätt inom vars domkrets personen är folkbokförd  eller, om denne inte är folkbokförd i Sverige, till den  förvaltningsrätt inom vars domkrets personen vistas.
Ett beslut som rör en juridisk person, varmed avses även  offentligrättsliga juridiska personer såsom staten, en kommun,  ett kommunalförbund eller en region, överklagas till den  förvaltningsrätt inom vars domkrets företagets eller  verksamhetens ledning finns.
Beslut i andra fall än som sägs i andra och tredje styckena  överklagas till den förvaltningsrätt inom vars domkrets  beslutet meddelades.
Lag (2019:956)
.
4 §
Prövningstillstånd krävs vid överklagande till kammarrätt.
5 §
Prövningsmyndigheten får föra talan även till förmån för den enskilda parten.
Verkställighet
6 §
Ett beslut enligt denna lag eller enligt föreskrifter som har meddelats i anslutning till lagen ska gälla omedelbart, om inte annat förordnas.
7 kap. Bemyndiganden
1 §
Regeringen eller den myndighet som regeringen bestämmer får meddela föreskrifter om eller i enskilda fall medge undantag från denna lag. Ett beslut om undantag får förenas med villkor.
2 §
Regeringen eller den myndighet som regeringen bestämmer får meddela ytterligare föreskrifter om
1. taxitrafiktillstånd,
2. trafikansvariga,
3. taxiförarlegitimation, och
4. kontroll av taxitrafik och innehavare av taxiförarlegitimation.
3 §
Regeringen eller den myndighet som regeringen bestämmer  får meddela föreskrifter om
1. prisinformation, utmärkning av fordon och den lokalkännedom  som taxiförare bör ha,
2. taxameterutrustning samt användning och kontroll av sådan  utrustning,
3. skriftliga prov i yrkeskunnande och yrkeskompetens, körprov  för taxiförarlegitimation och avstängning under viss tid från  sådana prov, och
4. avgifter för tillsyn och ärendehandläggning enligt denna  lag och enligt föreskrifter som har meddelats i anslutning  till lagen.
Lag (2022:1211)
.
4 §
Regeringen eller den myndighet som regeringen  bestämmer får meddela föreskrifter om särskild utrustning för  taxifordon samt användning och kontroll av sådan  utrustning.
Lag (2018:1125)
.
5 §
Regeringen får meddela föreskrifter om sanktionsavgifter  vid överträdelser av föreskrifter om anmälningskrav i fråga om  taxitrafiktillstånd som har meddelats med stöd av denna lag.
Lag (2022:466)
.
Övergångsbestämmelser
2012:211
1. Denna lag träder i kraft den 1 juni 2012.
2. Trafiktillstånd för taxitrafik som har meddelats enligt äldre bestämmelser gäller fortfarande.
3. Om ett tillstånd som har meddelats enligt äldre bestämmelser har begränsats till att gälla endast under viss tid, ska begränsningen fortfarande gälla. Även övriga villkor förenade med och begränsningar av ett sådant tillstånd ska fortfarande gälla.
4. Föreskrifter om taxitrafik som har meddelats med stöd av yrkestrafiklagen (1998:490) och som gäller när denna lag träder i kraft ska anses meddelade enligt denna lag.
5. Om det i en lag eller annan författning hänvisas till en föreskrift i yrkestrafiklagen (1998:490) som har ersatts genom en föreskrift i denna lag, tillämpas i stället den nya föreskriften.
2014:1022
1. Denna lag träder i kraft den 1 maj 2017.
Lag (2015:788)
.
2. Skyldigheten enligt 2 a kap. 1 § för ett fordon som vid ikraftträdandet redan är försett med taxameterutrustning inträder när närmaste årliga taxameterbesiktning senast ska ske eller, om taxameterbesiktning sker tidigare av annan anledning, vid tiden för den besiktningen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.