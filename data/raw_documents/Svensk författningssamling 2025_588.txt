Title: Förordning (2025:588) om hållbarhetskriterier för vissa bränslen
SFS Number: Svensk författningssamling 2025:588
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025588-om-hallbarhetskriterier-for_sfs-2025-588/
Source Link: http://rkrattsbaser.gov.se/sfst?bet=2025:588
Amendment Register Link: http://rkrattsbaser.gov.se/sfsr?bet=2025:588
Ministry/Authority: Klimat- och näringslivsdepartementet RSE
Issued: 2025-05-28
Metadata: {"Utfärdad": "2025-05-28"}

==================================================

Förordning (2025:588) om hållbarhetskriterier för vissa bränslen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:588
Departement/myndighet
:   
Klimat- och näringslivsdepartementet RSE
Utfärdad
:   
2025-05-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser som ansluter till  lagen (2010:598) om hållbarhetskriterier för vissa bränslen.
2 §
Förordningen är meddelad med stöd av
- 1 kap. 2 a § lagen (2010:598) om hållbarhetskriterier för  vissa bränslen i fråga om 5 och 6 §§,
- 1 kap. 2 b § samma lag i fråga om 7 §,
- 1 kap. 3 a § samma lag i fråga om 9-11 §§,
- 1 kap. 3 a § samma lag och 8 kap. 7 § regeringsformen i  fråga om 4 §,
- 2 kap. 6 § samma lag i fråga om 13 och 14 §§,
- 2 kap. 15 § samma lag i fråga om 15-18 §§,
- 3 kap. 1 § samma lag i fråga om 19 och 20 §§,
- 3 kap. 1 a § samma lag i fråga om 22-28, 30 och 40-43 §§,
- 3 kap. 1 b § samma lag i fråga om 29, 31-35 och 37 §§,
- 3 kap. 1 e § samma lag i fråga om 44-48 §§,
- 3 kap. 1 f § samma lag i fråga om 49 §,
- 3 a kap. 3 § samma lag i fråga om 50-53 §§,
- 4 kap. 4 § samma lag i fråga om 38 och 39 §§,
- 8 kap. 11 § regeringsformen i fråga om 55 §,
- 8 kap. 7 § regeringsformen i fråga om övriga bestämmelser.
Tillsynsmyndighet
3 §
Statens energimyndighet är tillsynsmyndighet enligt  lagen (2010:598) om hållbarhetskriterier för vissa bränslen.
Ord och uttryck
4 §
I denna förordning avses med
anläggning: en fast teknisk enhet med en eller flera  verksamheter där el, värme, kyla, gasformiga biodrivmedel  eller gasformiga biobränslen produceras, liksom all annan  därmed direkt förknippad verksamhet som är tekniskt knuten  till de verksamheter som bedrivs på platsen,
frivilligt system: en sådan organisation som avses i  artikel 2.1 i kommissionens genomförandeförordning (EU) 
2022/996 av den 14 juni 2022 om regler för att verifiera  hållbarhet och kriterier för minskade växthusgasutsläpp och  kriterier för låg risk för indirekt ändring av markanvändning.
I övrigt har ord och uttryck som används i denna förordning  samma betydelse som i lagen (2010:598) om hållbarhetskriterier  för vissa bränslen.
Restprodukter
5 §
Om en process normalt är optimerad för att producera ett  ämne, ska det ämnet anses vara en slutprodukt eller  huvudsyftet med en produktionsprocess och inte en restprodukt.  Även ett sådant ämne som en produktionsprocess normalt inte är  optimerad för att producera ska anses vara en slutprodukt  eller huvudsyftet med processen, om ämnet
1. har ett annat användningsområde än energiändamål, och
2. under den senaste tvåårsperioden, eller den kortare tid av  den perioden som ämnet funnits på marknaden, har haft ett  genomsnittligt försäljningspris per kilo som överstiger 
40 procent av det genomsnittliga försäljningspriset per kilo  av det ämne som processen normalt är optimerad för.
Första stycket gäller inte restprodukter från jordbruk,  vattenbruk, fiske eller skogsbruk.
6 §
De ämnen som anges i del A punkterna e, f och h-o i  bilaga IX till Europaparlamentets och rådets direktiv (EU) 
2018/2001 av den 11 december 2018 om främjande av användningen  av energi från förnybara energikällor, i lydelsen enligt  Europaparlamentets och rådets direktiv (EU) 2023/2413, ska  inte anses vara slutprodukter som en produktionsprocess direkt  ska producera eller vara huvudsyftet med processen.
Fastställande av andelen förnybar el vid produktion av  förnybara bränslen av icke-biologiskt ursprung
7 §
Andelen förnybar el som används för produktion av  förnybara bränslen av icke-biologiskt ursprung ska, om inte  något annat framgår av 8 §, fastställas baserat på andelen el  från förnybara energikällor i det land där bränslet  producerades, uppmätt två år före det år då bränslet  producerades.
8 §
Bestämmelser om när el som används för produktion av  förnybara bränslen av icke-biologiskt ursprung får anses vara  helt förnybar finns i kommissionens delegerade förordning (EU) 
2023/1184 av den 10 februari 2023 om komplettering av  Europaparlamentets och rådets direktiv (EU) 2018/2001 genom  fastställande av en unionsmetod med närmare regler för  produktion av förnybara flytande och gasformiga drivmedel av  icke-biologiskt ursprung.
Sammanlagd installerad tillförd effekt och genomsnittligt  biometanflöde
9 §
En anläggnings sammanlagda installerade tillförda effekt  ska beräknas som summan av den installerade tillförda effekten  i alla tekniska enheter som använder fasta eller gasformiga  biobränslen för att producera el, värme eller kyla.  Sammanräkningen ska göras för fasta och gasformiga biobränslen  var för sig.
Enheter som används högst 500 timmar per år beräknat som ett  rullande medelvärde under en treårsperiod ska undantas vid  beräkningen.
10 §
En anläggnings genomsnittliga biometanflöde ska beräknas  vid normalt atmosfärstryck och noll grader Celsius. Om gasen  består av en blandning av biometan och andra  förbränningsgaser, ska biometanflödet omräknas  proportionerligt baserat på innehållet av biometan.
11 §
Statens energimyndighet får meddela ytterligare  föreskrifter om beräkningen av sammanlagd installerad tillförd  effekt och genomsnittligt biometanflöde.
Krav på minskade utsläpp av växthusgaser
12 §
Bestämmelser om hur minskningen av utsläppen av  växthusgaser ska beräknas för förnybara bränslen av icke-
biologiskt ursprung och återvunna kolbränslen enligt 2 kap. 
1 § lagen (2010:598) om hållbarhetskriterier för vissa  bränslen finns i bilaga I till kommissionens delegerade  förordning (EU) 2023/1185 av den 10 februari 2023 om  komplettering av Europaparlamentets och rådets direktiv (EU) 
2018/2001 genom fastställande av ett minimitröskelvärde för  minskningen av växthusgasutsläpp från återvunna kolbaserade  bränslen och genom specificering av en metod för bedömningen  av minskningen av växthusgasutsläpp från förnybara flytande  och gasformiga drivmedel av icke-biologiskt ursprung och från  återvunna kolbaserade bränslen.
13 §
När minskningen av utsläppen av växthusgaser enligt 
2 kap. 2-4 §§ lagen (2010:598) om hållbarhetskriterier för  vissa bränslen ska beräknas för biodrivmedel och biobränslen,  ska utsläppen i produktionskedjan räknas från och med  utvinningen eller odlingen av biomassa, inklusive  framställning av gödsel för odlingen, till och med  användningen av biodrivmedlet eller biobränslet. Om  biodrivmedlet eller biobränslet framställs av avfall eller  restprodukter, ska dock utsläppen räknas från och med  omhändertagandet av avfallet eller restprodukterna.
14 §
Statens energimyndighet får, efter att ha gett  Naturvårdsverket, Skogsstyrelsen och Statens jordbruksverk  tillfälle att yttra sig, meddela ytterligare föreskrifter om  hur beräkningen av minskningen av utsläppen av växthusgaser  enligt 2 kap. 2-4 §§ lagen (2010:598) om hållbarhetskriterier  för vissa bränslen ska göras.
Markkriterier
15 §
För att ett område ska omfattas av 2 kap. 9 § första  stycket 2 lagen (2010:598) om hållbarhetskriterier för vissa  bränslen ska det ha erkänts av Europeiska kommissionen enligt  artikel 30.4 första stycket i direktiv (EU) 2018/2001, i  lydelsen enligt direktiv (EU) 2023/2413.
16 §
Om marker på vilka det odlas energiskog, julgranar,  fruktträd, bärbuskar eller andra fleråriga växter anses som  skogsmark enligt nationella bestämmelser, ska de anses vara  sådana markområden som avses i 2 kap. 10 § första stycket 2  lagen (2010:598) om hållbarhetskriterier för vissa bränslen.
17 §
En rapporteringsskyldig som ska visa att kriterierna i 
2 kap. 12 § första stycket och 13 § första stycket  lagen (2010:598) om hållbarhetskriterier för vissa bränslen är  uppfyllda får använda första- eller andrapartsgranskning upp  till skogsbiomassans första samlingspunkt.
18 §
Statens energimyndighet får, efter att ha gett  Naturvårdsverket, Skogsstyrelsen och Statens jordbruksverk  tillfälle att yttra sig, meddela ytterligare föreskrifter om
1. kriterier och geografisk räckvidd i fråga om de områden som  anges i 2 kap. 8-11 §§ lagen (2010:598) om  hållbarhetskriterier för vissa bränslen, och
2. hur den rapporteringsskyldige ska visa att villkoren i 
2 kap. 12-14 §§ samma lag är uppfyllda.
Rapporteringsskyldighet
19 §
Den som i yrkesmässig verksamhet använder ett flytande  biobränsle eller ett förnybart bränsle av icke-biologiskt  ursprung är rapporteringsskyldig enligt 3 kap. 1 § första  stycket 2 eller 7 lagen (2010:598) om hållbarhetskriterier för  vissa bränslen endast om användningen av
1. flytande biobränslen de senaste tre åren i genomsnitt har  överstigit 200 kubikmeter per år, eller
2. förnybara bränslen av icke-biologiskt ursprung de senaste  tre åren i genomsnitt har överstigit 2 gigawattimmar per år.
Den som i yrkesmässig verksamhet producerar gasformiga  biodrivmedel eller gasformiga biobränslen är  rapporteringsskyldig enligt 3 kap. 1 § första stycket 5 lagen  om hållbarhetskriterier för vissa bränslen endast om det ges  finansiellt stöd för produktion av drivmedlet eller bränslet.
20 §
Statens energimyndighet får meddela ytterligare  föreskrifter om undantag från rapporteringsskyldigheten.
Kontrollsystem för att säkerställa att förnybara bränslen och  återvunna kolbränslen är hållbara
21 §
I 22-28 §§ finns bestämmelser om det kontrollsystem som  avses i 3 kap. 1 a § lagen (2010:598) om hållbarhetskriterier  för vissa bränslen.
22 §
Kontrollsystemet ska utformas på grundval av en  riskbedömning av verksamheten och vara korrekt, tillförlitligt  och skyddat mot missbruk.
23 §
Kontrollsystemet ska omfatta en metod och rutiner för  stickprov. Metoden och rutinerna behöver inte tillämpas på  avfall och restprodukter som uppkommit i den egna  verksamheten.
Om kontrollsystemet omfattar biodrivmedel eller biobränslen,  ska systemet säkerställa att råvaror kan spåras tillbaka till  den plats där råvaran odlats, avverkats, tillkommit eller  samlats in.
Om kontrollsystemet omfattar avfall eller restprodukter, ska  systemet omfatta en metod för att kontrollera att råvaror inte  avsiktligen har ändrats eller tagits ur bruk för att partiet  ska anses utgöra ett avfall eller en restprodukt.
24 §
Kontrollsystemet ska innehålla rutiner som säkerställer  att de olika leden i en produktionskedja använder ett  massbalanssystem som
1. medger att partier med råvaror, bränslen eller drivmedel  med olika hållbarhetsegenskaper kan blandas,
2. medger att partier med råvaror med olika energiinnehåll  blandas för ytterligare bearbetning, under förutsättning att  partiernas storlek anpassas i förhållande till deras  energiinnehåll,
3. kräver att information om hållbarhetsegenskaperna hos och  storleken på de partier som avses i 1 förblir kopplad till  blandningen, och
4. fastställer att summan av alla partier som tas från  blandningen har samma hållbarhetsegenskaper, i samma mängder,  som summan av alla partier som har tillförts blandningen.
Om ekonomiskt stöd har tillhandahållits för produktionen av  ett parti förnybart bränsle eller återvunnet kolbränsle ska  det, och vilken typ av stöd det rör sig om, framgå av  informationen i massbalanssystemet.
25 §
När ett råvaruparti bearbetas ska information om partiets  hållbarhetsegenskaper anpassas och tilldelas produkterna  enligt följande:
1. Om bearbetningen av ett råvaruparti endast ger en produkt  som är avsedd för produktion av förnybara bränslen eller  återvunna kolbränslen, ska partiets storlek och de berörda  hållbarhetsegenskaperna anpassas genom en omräkningsfaktor som  anger förhållandet mellan massan av den produkt som är avsedd  för produktion av sådana bränslen och massan av den råvara som  kommer in i processen.
2. Om bearbetningen av ett råvaruparti ger mer än en produkt  som är avsedd för framställning av förnybara bränslen eller  återvunna kolbränslen, ska det för varje produkt tillämpas en  separat omräkningsfaktor och en separat massbalans användas.
26 §
Den som är rapporteringsskyldig för ett biodrivmedel  eller biobränsle som är producerat av skogsbiomassa ska inom  ramen för kontrollsystemet inhämta ett intyg från den  anläggning som producerat drivmedlet eller bränslet om att  skogsbiomassan inte kommer från ett sådant område som avses i 
2 kap. 12 § första stycket 7 lagen (2010:598) om  hållbarhetskriterier för vissa bränslen.
27 §
För rapporteringsskyldiga som omfattas av krav på  minskade utsläpp av växthusgaser enligt 2 kap. 1-4 §§ lagen 
(2010:598) om hållbarhetskriterier för vissa bränslen ska  kontrollsystemet vara utformat med hänsyn till hur utsläppen  ska beräknas enligt 12 och 13 §§ och föreskrifter som har  meddelats med stöd av 14 §.
28 §
Statens energimyndighet får meddela ytterligare  föreskrifter om hur kontrollsystemet ska utformas.
Omprövning av hållbarhetsbesked
29 §
Tillsynsmyndigheten ska ompröva ett hållbarhetsbesked  enligt 3 kap. 1 b § tredje stycket lagen (2010:598) om  hållbarhetskriterier för vissa bränslen. Omprövning ska ske
1. regelbundet baserat på en riskbedömning av verksamheten,
2. om en anmälan om väsentlig ändring enligt 3 kap. 1 c §  samma lag innebär att det krävs en ny oberoende granskning av  kontrollsystemet, eller
3. om myndigheten vid tillsyn bedömer att det behövs en  oberoende granskning av hur den rapporteringsskyldige har  följt sitt kontrollsystem.
30 §
Vid omprövning av ett hållbarhetsbesked ska en ny  oberoende granskning göras enligt 3 kap. 1 a § tredje stycket  lagen (2010:598) om hållbarhetskriterier för vissa bränslen.
31 §
Statens energimyndighet får meddela ytterligare  föreskrifter om omprövning av hållbarhetsbesked.
Hållbarhetsbesked för en viss tidsperiod
32 §
Statens energimyndighet får lämna ett hållbarhetsbesked  för en viss tidsperiod, om den rapporteringsskyldige kan  styrka att
1. kraven för hållbarhetsbesked är uppfyllda för
a) de mängder biodrivmedel och förnybara bränslen av icke-
biologiskt ursprung som under den perioden utgjort eller  ingått i bränsle som den rapporteringsskyldiges  skattskyldighet har inträtt för enligt 5 eller 6 kap.  lagen (1994:1776) om skatt på energi,
b) de förnybara bränslen av icke-biologiskt ursprung som under  den perioden har levererats till slutkunder som använt  bränslet i en bränslecell i ett fordon, fartyg eller  luftfartyg,
c) de förnybara bränslen som under den perioden har använts i  yrkesmässig verksamhet, eller
d) de gasformiga biodrivmedel och gasformiga biobränslen som  under den perioden har producerats i den anläggning som  hållbarhetsbeskedet avser, och
2. de förnybara bränslen som hållbarhetsbeskedet avser under  den perioden har hanterats i enlighet med kraven på användning  av ett massbalanssystem i 24 §.
33 §
Statens energimyndighet får meddela ytterligare  föreskrifter om vad som krävs för styrkande av hållbarheten  hos förnybara bränslen i samband med att hållbarhetsbesked  lämnas för en viss tidsperiod.
Frivilliga och nationella system
34 §
Om den rapporteringsskyldige är certifierad inom ramen  för ett sådant frivilligt system som godkänts enligt  artikel 30.4 i direktiv (EU) 2018/2001, i lydelsen enligt  direktiv (EU) 2023/2413, eller ett sådant nationellt system  som godkänts enligt artikel 30.6 i samma direktiv, behöver den  rapporteringsskyldiges kontrollsystem inte omfatta de delar  som täcks av systemet och som systemet har godkänts för.
35 §
Om den rapporteringsskyldige är certifierad inom ramen  för ett godkänt system, ska certifieringsbeviset anses  motsvara den beskrivning av kontrollsystemet som ska ges in  till tillsynsmyndigheten enligt 3 kap. 1 b § lagen (2010:598)  om hållbarhetskriterier för vissa bränslen.
36 §
Statens energimyndighet ska övervaka den verksamhet som  bedrivs av certifieringsorgan som utför oberoende granskning  inom ramen för ett godkänt frivilligt system. Om myndigheten  upptäcker problem med certifieringsorganets  granskningsverksamhet, ska den skyndsamt lämna information om  det till systemet.
Myndigheten ska även utföra Sveriges uppgifter enligt  artikel 17 i kommissionens genomförandeförordning (EU) 
2022/996.
37 §
Statens energimyndighet får meddela ytterligare  föreskrifter om förhållandet mellan de system som avses i 34 §  och den rapporteringsskyldiges kontrollsystem.
Skyldighet att spara uppgifter
38 §
Den som är eller har varit rapporteringsskyldig ska spara  underlag som styrker uppgifter för bedömningen av  hållbarhetskriterier i sju år från utgången av det kalenderår  som uppgifterna avser.
39 §
Statens energimyndighet får meddela ytterligare  föreskrifter om vilket underlag som ska sparas enligt 38 §.
Oberoende granskning
40 §
En granskare ska vara oberoende i förhållande till de  företag och personer som granskas.
Granskaren ska ha ekonomisk, miljömässig och teknisk kompetens  som är anpassad till de krav som den rapporteringsskyldige  omfattas av, kontrollsystemets uppbyggnad och de  produktionskedjor som kontrollsystemet omfattar.
41 §
Granskaren ska vid granskningen av ett kontrollsystem  enligt 3 kap. 1 a § tredje stycket lagen (2010:598) om  hållbarhetskriterier för vissa bränslen
1. kontrollera att systemet är korrekt, tillförlitligt och  skyddat mot missbruk,
2. kontrollera att systemet säkerställer att råvaror inte  avsiktligen ändrats eller tagits ur bruk för att partiet ska  anses utgöra ett avfall eller en restprodukt,
3. utvärdera den metod och de rutiner för stickprov som ingår  i systemet och stickprovens frekvens, och
4. utvärdera de uppgifter som den rapporteringsskyldige har  lämnat om systemet.
42 §
Vid omprövning av ett hållbarhetsbesked enligt 3 kap. 
1 b § tredje stycket lagen (2010:598) om hållbarhetskriterier  för vissa bränslen ska granskaren göra de kontroller och  utvärderingar som anges i 41 § och även granska hur den  rapporteringsskyldige har följt kontrollsystemet.
Granskningen ska omfatta ett urval av rutiner och  dokumentation av hållbara mängder förnybara bränslen eller  återvunna kolbränslen. Urvalet ska baseras på granskarens  riskbedömning av verksamheten.
43 §
Statens energimyndighet får meddela ytterligare  föreskrifter om granskning av kontrollsystem.
Årlig rapportering av uppgifter
44 §
Följande gäller för den som är skyldig att lämna  uppgifter enligt 3 kap. 1 e § lagen (2010:598) om  hållbarhetskriterier för vissa bränslen och 19 § denna  förordning:
1. Den som är rapporteringsskyldig för biodrivmedel eller  förnybara bränslen av icke-biologiskt ursprung ska lämna  uppgifter om de biodrivmedel eller bränslen som  skattskyldighet har inträtt för enligt 5 eller 6 kap. lagen 
(1994:1776) om skatt på energi.
2. Den som är rapporteringsskyldig för ett biobränsle ska  lämna uppgifter om det bränsle som används eller produceras i  verksamheten.
3. Den som är rapporteringsskyldig för ett förnybart bränsle  av icke-biologiskt ursprung ska lämna uppgifter om det bränsle  som levereras eller används i verksamheten.
Den som i yrkesmässig verksamhet producerar gasformiga  biodrivmedel eller gasformiga biobränslen i en anläggning med  ett genomsnittligt biometanflöde på minst 200 kubikmeter per  timme omfattas inte av skyldigheten att lämna uppgifter om  mängder enligt 3 kap. 1 e § första stycket 3 lagen om  hållbarhetskriterier för vissa bränslen.
45 §
De uppgifter som ska lämnas enligt 44 § ska avse ett  kalenderår och lämnas till tillsynsmyndigheten senast den 
1 april året efter kalenderåret.
46 §
Statens energimyndighet får meddela ytterligare  föreskrifter om skyldigheten att lämna uppgifter och om  undantag från den skyldigheten.
Information till konsumenter
47 §
Den som är rapporteringsskyldig enligt 3 kap. 1 § första  stycket 2-4 lagen (2010:598) om hållbarhetskriterier för vissa  bränslen och som levererar el, värme eller kyla till  konsumenter, ska på sin webbplats ange
1. vilken typ av råvara som har använts för att producera de  biobränslen som använts i den yrkesmässiga verksamheten, och
2. vilket geografiskt ursprung de biobränslen som använts i  den yrkesmässiga verksamheten har.
Informationen ska vara lättillgänglig och användarvänlig och  baseras på de uppgifter som har lämnats till  tillsynsmyndigheten enligt 45 § och uppdateras årligen.
48 §
Statens energimyndighet får meddela ytterligare  föreskrifter om skyldigheten att informera konsumenter.
Unionsdatabas
49 §
Statens energimyndighet får meddela föreskrifter om  skyldighet att rapportera uppgifter till den unionsdatabas som  avses i artikel 31a i direktiv (EU) 2018/2001, i lydelsen  enligt direktiv (EU) 2023/2413.
Anläggningsbesked
50 §
Det kontrollsystem som ska visa att ett biodrivmedel som  läggs till grund för avdrag enligt 7 kap. 3 a, 3 b eller 4 §  lagen (1994:1776) om skatt på energi eller att ett gasformigt  biobränsle som avses i 6 a kap. 2 c § samma lag inte är  framställt av livsmedels- eller fodergrödor, ska innehålla de  rutiner som anges i 24 §.
Om ett gasformigt biodrivmedel eller gasformigt biobränsle har  levererats från en produktionsanläggning via rörledning,  behöver kontrollsystemet endast innehålla en rutin som visar  att samma mängd
1. gasformigt biodrivmedel som läggs till grund för avdrag  enligt 7 kap. 4 § lagen om skatt på energi har köpts in från  anläggningen, eller
2. gasformigt biobränsle som läggs till grund för avdrag eller  återbetalning med stöd av 6 a kap. 2 c § samma lag har köpts  in från den anläggningen.
51 §
Det kontrollsystem som ska visa att ett biodrivmedel som  är framställt av livsmedels- eller fodergrödor och som läggs  till grund för avdrag enligt 7 kap. 3 a eller 3 b §§  lagen (1994:1776) om skatt på energi har producerats i en  anläggning som har tagits i drift före den 3 december 2013 och  inte är fullständigt avskriven, ska innehålla rutiner som  säker-ställer att varje parti biodrivmedel
1. går att spåra till den anläggning där det har producerats,  och
2. har producerats i en anläggning som omfattas av ett intyg  om att kraven uppfylls från en oberoende revisor eller någon  annan oberoende granskare med motsvarande kompetens.
Kravet på spårbarhet i första stycket 1 ska uppfyllas enligt  de rutiner som anges i 24 §.
Den som endast köper biodrivmedel från leverantörer som har  anläggningsbesked får uppfylla kravet i första stycket 2 genom  en rutin som säkerställer att intyget finns tillgängligt hos  en leverantör tidigare i produktionskedjan.
52 §
Den som begär att Statens energimyndighet ska lämna ett  anläggningsbesked ska redovisa för myndigheten hur  kontrollsystemet är utformat.
53 §
Statens energimyndighet får lämna ett anläggningsbesked  som avser en viss tidsperiod, om den rapporteringsskyldige  styrker att
1. kraven för anläggningsbesked är uppfyllda för de  biodrivmedel som under den perioden läggs till grund för  avdrag enligt 7 kap. 3 a, 3 b eller 4 § lagen (1994:1776) om  skatt på energi eller de gasformiga biobränslen som under den  perioden läggs till grund för avdrag eller återbetalning med  stöd av 6 a kap. 2 c § samma lag, och
2. kraven i 1 har kontrollerats på det sätt som anges i 50 §  eller genom uppgifter som säkerställer det som anges i 51 §  första stycket.
Uppgifter till Skatteverket
54 §
Statens energimyndighet ska skicka uppgifter om meddelade  och återkallade hållbarhetsbesked och anläggningsbesked till  Skatteverket.
Verkställighetsföreskrifter
55 §
Statens energimyndighet får meddela föreskrifter om  verkställigheten av denna förordning.
Övergångsbestämmelser
2025:588
1. Denna förordning träder i kraft den 1 juli 2025.
2. Bestämmelsen om uppgiftsskyldighet i 44 § tillämpas, i  fråga om fasta bränslen som används för produktion av el,  värme eller kyla i en anläggning med en sammanlagd installerad  tillförd effekt på mindre än 20 megawatt och förnybara  bränslen av icke-biologiskt ursprung, första gången för  kalenderåret 2026.
3. Genom förordningen upphävs förordningen (2011:1088) om  hållbarhetskriterier för biodrivmedel och biobränslen.
4. Den upphävda förordningen gäller fortfarande för mål och  ärenden som inletts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.