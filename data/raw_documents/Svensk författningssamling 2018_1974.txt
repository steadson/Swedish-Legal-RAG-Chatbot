Title: Lag (2018:1974) om säkerhetskontroll vid Sametingets offentliga sammanträden
SFS Number: Svensk författningssamling 2018:1974
URL: https://www.riksdagen.se/sv/dokument-och-lagar/dokument/svensk-forfattningssamling/lag-20181974-om-sakerhetskontroll-vid_sfs-2018-1974/
Source Link: http://rkrattsbaser.gov.se/sfst?bet=2018:1974
Amendment Register Link: http://rkrattsbaser.gov.se/sfsr?bet=2018:1974
Ministry/Authority: Kulturdepartementet
Issued: 2018-11-29
Metadata: {"Utfärdad": "2018-11-29"}

==================================================

Lag (2018:1974) om säkerhetskontroll vid Sametingets offentliga sammanträden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1974
Departement/myndighet
:   
Kulturdepartementet
Utfärdad
:   
2018-11-29
Ändringsregister
:
SFSR (Regeringskansliet)
Källa
:
Fulltext (Regeringskansliet)
Säkerhetskontroll
1 §
Säkerhetskontroll får genomföras vid inpassering till  eller i lokaler som disponeras för ett sammanträde i  Sametinget som i enlighet med regleringen i sametingslagen 
(1992:1433) är offentligt, om det finns anledning att befara  att det vid sammanträdet kan komma att begås brott som  innebär en allvarlig fara för någons liv, hälsa eller frihet  eller för omfattande förstörelse av egendom.
Beslut om säkerhetskontroll
2 §
Ett beslut om säkerhetskontroll ska avse ett visst  sammanträde och får utöver sammanträdeslokalen och  entréutrymmen endast omfatta de angränsande lokaler som  behöver utnyttjas för att besökare ska kunna följa  sammanträdet. I beslutet ska det anges vilket sammanträde och  vilka lokaler som omfattas av beslutet.
Ett beslut om säkerhetskontroll fattas av den som är eller  ska vara ordförande vid sammanträdet.
Innan ett beslut om säkerhetskontroll fattas ska samråd ske  med Polismyndigheten.
Säkerhetskontrollens omfattning och utformning
3 §
Säkerhetskontrollen omfattar besökare till det  sammanträde och de lokaler som anges i beslutet om  säkerhetskontroll. Kontrollen omfattar dock inte ledamöter  och ersättare vid sammanträdet, eller andra som på grund av  ett särskilt uppdrag från Sametinget närvarar vid  sammanträdet. Den som är eller ska vara ordförande vid  sammanträdet får undanta även andra personer från kontrollen.
Identiteten får kontrolleras endast för att fastställa om en  person som uppger sig inte omfattas av säkerhetskontrollen  ska undantas från den.
4 §
Vid säkerhetskontrollen ska vapen och andra föremål  som är ägnade att komma till användning vid brott som avses i 
1 § eftersökas. Kontrollen får omfatta kroppsvisitation och  undersökning av väskor och andra föremål som påträffas i  lokaler som anges i beslutet om säkerhetskontroll.
5 §
Säkerhetskontrollen genomförs efter närmare  anvisningar av Polismyndigheten av en polisman. Kontrollen  kan också efter Polismyndighetens förordnande genomföras av  en ordningsvakt under ledning av en polisman.
6 §
Kroppsvisitation vid säkerhetskontrollen ska utföras  med metalldetektor eller liknande anordning.  Kroppsvisitationen får göras på annat sätt om det finns  särskilda skäl. I så fall ska den utföras av en polisman  eller av en ordningsvakt som Polismyndigheten har godkänt för  uppgiften.
Kroppsvisitation som är av mera väsentlig omfattning ska  utföras i ett avskilt utrymme och om möjligt i vittnes  närvaro.
Kroppsvisitation får utföras eller bevittnas endast av någon  som är av samma kön som den som visiteras, om undersökningen  inte görs med metalldetektor eller liknande anordning eller  avser föremål som den som visiteras har med sig.
7 §
Om det vid säkerhetskontrollen påträffas något sådant  föremål som avses i 4 § första meningen, ska den som  föremålet påträffas hos uppmanas att lämna det ifrån sig för  förvaring, om det inte tas i beslag enligt bestämmelserna i  rättegångsbalken. Om det inte finns någon känd innehavare  till ett påträffat föremål får det omhändertas.
Avvisning och avlägsnande
8 §
Besökare som vägrar att genomgå en beslutad  säkerhetskontroll och inte kan styrka sin behörighet enligt 
3 § att ändå vistas i sammanträdeslokalen får nekas tillträde  till sammanträdet och de lokaler som omfattas av beslutet om  säkerhetskontroll och avvisas eller avlägsnas från dessa  lokaler. Samma åtgärder får vidtas mot den som inte följer en  uppmaning enligt 7 § att lämna föremål ifrån sig.
Förvaring av föremål
9 §
Föremål som har lämnats till förvaring eller  omhändertagits enligt denna lag ska förvaras på ett  betryggande sätt. Ett bevis om att ett föremål har lämnats  till förvaring ska utfärdas på begäran.
Föremålet ska återlämnas till personen som har lämnat det  till förvaring när han eller hon lämnar de lokaler som  omfattas av beslutet om säkerhetskontroll.
Förbud att överklaga
10 §
Beslut enligt denna lag får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.