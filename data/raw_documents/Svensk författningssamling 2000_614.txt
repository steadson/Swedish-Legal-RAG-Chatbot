Title: Förordning (2000:614) om stöd till småskalig elproduktion
SFS Number: Svensk författningssamling 2000:614
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2000614-om-stod-till-smaskalig_sfs-2000-614/
Source Link: http://rkrattsbaser.gov.se/sfst?bet=2000:614
Amendment Register Link: http://rkrattsbaser.gov.se/sfsr?bet=2000:614
Ministry/Authority: Klimat- och näringslivsdepartementet RSE
Issued: 2000-06-21
Metadata: {"Utfärdad": "2000-06-21", "Ändrad": "t.o.m. SFS 2002:1128"}

==================================================

Förordning (2000:614) om stöd till småskalig elproduktion
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2000:614
Departement/myndighet
:   
Klimat- och näringslivsdepartementet RSE
Utfärdad
:   
2000-06-21
Ändrad
:   
t.o.m. SFS 2002:1128
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Stöd enligt denna förordning lämnas i mån av tillgång på medel för att främja elproduktion i småskaliga produktionsanläggningar och avser el producerad från förnybara energikällor.
Med småskalig produktionsanläggning avses en anläggning som kan leverera en effekt om högst 1 500 kilowatt. Om flera sådana anläggningar som är belägna i närheten av varandra gemensamt matar in el på ledningsnätet, skall anläggningarna betraktas som separata anläggningar vid tillämpningen av denna förordning. Förordning (2002:272).
2 §
Stödet uppgår till 9 öre per kilowattimme el som producerats i en småskalig produktionsanläggning under perioden 1 november 1999 till och med 30 april 2003. Stödet får när det gäller kraftvärmeproduktion dock högst motsvara de extra kostnader som uppkommer för produktion av el baserad på förnybara energikällor.
Stödet får inte beviljas om annat driftsstöd lämnas än sådant avdrag som stadgas i 11 kap. 10 § sjätte stycket lagen
(1994:1776) om skatt på energi. Förordning (2002:1128).
3 §
Stödet lämnas till köparen av el som producerats i en småskalig produktionsanläggning.
Stöd får lämnas endast om det träffats ett avtal där det framgår att stödet i sin helhet kommer innehavaren av den småskaliga produktionsanläggningen till godo.
Om elproduktionen i den småskaliga produktionsanläggningen sker i ett företag som även bedriver annan elproduktions- och elhandelsverksamhet får stödet betalas ut direkt till detta företag.
4 §
Stödet betalas ut av Statens energimyndighet i efterskott mot redovisning av den faktiska elproduktionen.
Redovisningen skall för att kunna tjäna som underlag för utbetalning innehålla uppgifter om producerad el under aktuell period, berörd produktionsanläggning och anläggningens maximala effekt.
Statens energimyndighet får meddela närmare föreskrifter om redovisningens utformning samt tidpunkt och sätt för utbetalning av stöd.
5 §
Statens energimyndighets beslut enligt denna förordning får inte överklagas.
6 §
Statens energimyndighet får meddela de ytterligare föreskrifter som behövs för verkställigheten av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.