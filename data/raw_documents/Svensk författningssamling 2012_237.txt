Title: Yrkestrafikförordning (2012:237)
SFS Number: Svensk författningssamling 2012:237
URL: https://www.riksdagen.se/sv/dokument-och-lagar/dokument/svensk-forfattningssamling/yrkestrafikforordning-2012237_sfs-2012-237/
Source Link: http://rkrattsbaser.gov.se/sfst?bet=2012:237
Amendment Register Link: http://rkrattsbaser.gov.se/sfsr?bet=2012:237
Ministry/Authority: Landsbygds- och infrastrukturdepartementet RSIB TM
Issued: 2012-05-03
Metadata: {"Utfärdad": "2012-05-03", "Ändrad": "t.o.m. SFS 2025:80"}

==================================================

Yrkestrafikförordning (2012:237)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2012:237
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2012-05-03
Ändrad
:   
t.o.m. SFS 2025:80
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Tillämpning av förordningen och anslutande bestämmelser
2 kap. Tillstånd att bedriva yrkesmässig trafik
3 kap. Internationella vägtransporter
4 kap. Kontrollen av yrkesmässig trafik
5 kap. Underrättelseskyldighet
6 kap. Sanktioner och överklagande
7 kap. Övriga bestämmelser
Övergångsbestämmelser
1 kap. Tillämpning av förordningen och anslutande bestämmelser
1 §
Denna förordning ansluter till yrkestrafiklagen (2012:210)  och Europaparlamentets och rådets förordning (EG) nr 1071/2009  av den 21 oktober 2009 om gemensamma regler beträffande de  villkor som ska uppfyllas av personer som bedriver yrkesmässig  trafik och om upphävande av rådets direktiv 96/26/EG.
Bestämmelser om registrering av tillståndsinnehav m.m. enligt  förordning (EG) nr 1071/2009 och yrkestrafiklagen finns i  vägtrafikdataförordningen (2019:382).
I förordningen (1999:1134) om belastningsregister och  förordningen (1999:1135) om misstankeregister finns  bestämmelser om rätt för Transportstyrelsen att få uppgifter  ur dessa register. Förordning (2024:1200).
Ordförklaringar
2 §
De ord och uttryck som används i denna förordning för att  beskriva olika slags fordon har samma betydelse som i lagen 
(2001:559) om vägtrafikdefinitioner. Förordning (2024:1200).
3 §
Med bilinspektör avses i denna förordning detsamma som i  fordonslagen (2002:574). Förordning (2024:1200).
Undantag från tillämpning
4 §
Förordning (EG) nr 1071/2009, yrkestrafiklagen (2012:210)  och denna förordning ska inte tillämpas på företag som  uteslutande bedriver
1. transporter med utryckningsfordon,
2. transporter av döda,
3. transporter av snö och is samt av sand, vägsalt, flis eller  annat material i samband med snöröjning eller halkbekämpning,
4. transporter som endast avser sådan renhållning som en  kommun är skyldig att tillhandahålla,
5. transporter som endast gäller bärgning av fordon med bilar  som är särskilt inrättade för detta ändamål,
6. transporter av sockerbetor, potatis, grönsaker, frukt och  bär till förädlingsindustrier och transport därifrån av  biprodukter som uppkommit vid bearbetningen av dessa  produkter, eller
7. transporter med traktortåg i jordbruket eller skogsbruket  av produkter från eller förnödenheter för dessa näringar.
Förordning (2024:1200).
5 §
Förordning (EG) nr 1071/2009, yrkestrafiklagen (2012:210)  och denna förordning ska inte tillämpas på företag som  bedriver transporter av sällskapsdjur, om transporterna
1. utförs i samband med ett omhändertagande enligt  djurskyddslagen (2018:1192) eller lagen (2007:1150) om tillsyn  över hundar och katter,
2. utförs med lätt lastbil eller personbil med en högsta  tillåten vikt om 3,5 ton,
3. inte utgör företagets huvudsakliga verksamhet, och
4. inte avser hästar. Förordning (2024:1200).
Behörig myndighet
6 §
Transportstyrelsen är behörig myndighet enligt 1 kap. 6 §
yrkestrafiklagen (2012:210).
Trafikverket utformar och anordnar skriftliga examensprov  i yrkeskunnande enligt 2 kap. 6 § yrkestrafiklagen 
(2012:210).
Den som genom användning av otillåtna hjälpmedel eller på  annat sätt försöker vilseleda vid prov enligt första stycket  ska stängas av från deltagande i sådana prov under ett eller  två år från tidpunkten för försöket.
Vid bedömningen av avstängningstidens längd ska det särskilt  beaktas hur allvarlig överträdelsen har varit, hur  svårupptäckt användningen av ett otillåtet hjälpmedel eller  ett annat vilseledande har varit och andra liknande  omständigheter. Förordning (2022:1480).
Frågor om avstängning enligt 5 § prövas av Trafikverket.
Ett beslut om avstängning gäller omedelbart.
Förordning (2022:1480). Förordning (2024:1200).
2 kap. Tillstånd att bedriva yrkesmässig trafik
Ansökan
1 §
En ansökan om tillstånd att bedriva yrkesmässig trafik ska vara skriftlig.
Sökanden ska ge in sådana handlingar som visar att kraven i artikel 3 i förordning (EG) nr 1071/2009 är uppfyllda.
I fråga om utländska medborgare som inte har hemvist i Sverige ska även en utredning om gott anseende ges in.
Tillståndsprövning
2 §
Sökanden ska på begäran av Transportstyrelsen ge in de uppgifter som styrelsen behöver för att pröva en ansökan om tillstånd att bedriva yrkesmässig trafik.
Examensprov i yrkeskunnande
3 §
Trafikverket utformar och anordnar skriftliga examensprov  i yrkeskunnande enligt 2 kap. 6 § yrkestrafiklagen (2012:210).
Förordning (2024:1200).
4 §
Den som genom användning av otillåtna hjälpmedel eller på  annat sätt försöker vilseleda vid ett prov som avses i 3 § ska  stängas av från att delta i sådana prov under ett eller två år  från tidpunkten för försöket.
Vid bedömningen av avstängningstidens längd ska det särskilt  tas hänsyn till hur allvarlig överträdelsen har varit, hur  svårupptäckt användningen av ett otillåtet hjälpmedel eller  ett annat vilseledande har varit och andra liknande  omständigheter.
Ett beslut om avstängning gäller omedelbart.
Förordning (2024:1200).
5 §
Frågor om avstängning enligt 4 § prövas av Trafikverket.
Förordning (2024:1200).
6 §
Tillståndshavaren ska anmäla till Transportstyrelsen om en  verkställande direktör eller någon som prövats enligt 2 kap. 
2 § andra stycket, 3 § eller 5 a § yrkestrafiklagen (2012:210)  byts ut. Detsamma gäller om någon sådan person tillkommer.
Förordning (2022:473). Förordning (2024:1200).
Tillstånd att bedriva yrkesmässig trafik
7 §
Ett beslut om tillstånd att bedriva yrkesmässig trafik ska  innehålla
1. tillståndshavarens namn och postadress samt personnummer  eller organisationsnummer,
2. adress till företagets driftscentrum, om den adressen är en  annan än tillståndshavarens postadress,
3. uppgifter om den trafik som tillståndet avser,
4. uppgift om den tid som tillståndet gäller, om tillståndet  har begränsats till en viss tid,
5. uppgift om vem som är trafikansvarig och vilka som i övrigt  prövats enligt artikel 6.1 i förordning (EG) nr 1071/2009 och 
2 kap. 2 § andra stycket eller 3 § yrkestrafiklagen 
(2012:210), och
6. upplysningar om innehållet i 8 § och 4 kap. 2, 10, 13 och 
14 §§ samt en upplysning om under vilka förutsättningar  tillståndet kan komma att återkallas. Förordning (2024:1200).
Anmälan av trafikansvariga och andra som ska prövas
8 §
Tillståndshavaren ska anmäla till Transportstyrelsen om en  verkställande direktör eller någon som har prövats eller ska  prövas enligt 2 kap. 2 § andra stycket, 3 § eller 5 a §  yrkestrafiklagen (2012:210) byts ut eller tillkommer.
Förordning (2024:1200).
9 §
För en anmälan enligt 8 § eller artikel 4.4 i förordning 
(EG) nr 1071/2009 och för prövningen med anledning av en sådan  anmälan gäller i tillämpliga delar det som sägs i 1, 2 och 
6 §§ om ansökan om tillstånd och prövning av en sådan ansökan.
Förordning (2024:1200).
3 kap. Internationella vägtransporter
1 §
Sökanden ska på begäran av Transportstyrelsen ge in de uppgifter som styrelsen behöver för att pröva en ansökan om transporttillstånd.
2 §
Ett företag som utför transporter som avses i 3 kap. 2  eller 4 § yrkestrafiklagen (2012:210) ska säkerställa att ett  sådant bevis om tillstånd som avses i 3 kap. 3 eller 5 § samma  lag medförs i fordonet under färd och att det visas upp för en  bilinspektör, polisman eller tulltjänsteman som begär det.
Förordning (2022:473).
3 §
Har upphävts genom förordning (2021:1305).
4 §
Har upphävts genom förordning (2021:1305).
4 kap. Kontrollen av yrkesmässig trafik
Tillsynsmyndighet
1 §
Transportstyrelsen utövar den tillsyn som avses i 4 kap. 
10 § yrkestrafiklagen (2012:210). Förordning (2024:1200).
Anmälan av fordon för användning i yrkesmässig trafik
2 §
Innan ett annat fordon än ett släpfordon används i  yrkesmässig trafik enligt ett tillstånd att bedriva sådan  trafik, ska tillståndshavaren anmäla fordonet till  Transportstyrelsen. Förordning (2024:1200).
3 §
Det fordon som anmäls ska uppfylla
1. de krav i fråga om registrering och om beskaffenhet och  utrustning som följer av lagen (2019:370) om fordons  registrering och användning, förordningen (2019:383) om  fordons registrering och användning, fordonsförordningen 
(2009:211) och föreskrifter som har meddelats med stöd av  fordonsförordningen för den fordonstyp och de trafikslag som  tillståndet att bedriva yrkesmässig trafik avser, eller
2. krav som motsvarar de krav som avses i 1, om fordonet är  registrerat i utlandet. Förordning (2024:1200).
4 §
Anmälan ska vara skriftlig och innehålla uppgift om  fordonets registreringsnummer.
Om anmälan avser ett fordon som innehas med nyttjanderätt, ska  det anges i anmälan. En kopia av nyttjanderättsavtalet ska  lämnas in, om Transportstyrelsen begär det.  Förordning (2024:1200).
5 §
Om anmälan innebär en utökning av antalet fordon som ska  användas enligt tillståndet att bedriva yrkesmässig trafik,  ska det med anmälningshandlingarna följa en kompletterande  utredning som visar att kravet på ekonomiska resurser enligt  artikel 7 i förordning (EG) nr 1071/2009 är uppfyllt.
Förordning (2024:1200).
6 §
Om anmälan avser ett fordon som är registrerat i utlandet,  ska tillståndshavaren visa att det finns särskilda skäl att  använda fordonet i yrkesmässig trafik samt lämna in ett  utländskt registreringsbevis och handlingar som styrker att  fordonet uppfyller 3 § 2. Förordning (2024:1200).
7 §
Trots 6 § behöver särskilda skäl inte visas, om
1. tillståndshavaren använder det utlandsregistrerade fordonet  för godstransporter under en period av högst två på varandra  följande månader under ett kalenderår, och
2. antalet sådana utlandsregistrerade fordon
a) inte är fler än ett, om tillståndshavarens fordonspark  består av fler än ett men färre än fyra fordon, eller
b) inte överstiger det antal som motsvarar 25 procent av  tillståndshavarens fordonspark (det antal som motsvarar 25  procent får avrundas uppåt till närmaste heltal).
Med tillståndshavarens fordonspark avses de svenskregistrerade  fordon för godstransporter som enligt avsnitt 2.2 i bilaga 3  till vägtrafikdataförordningen (2019:382) är registrerade på  tillståndshavaren. Förordning (2024:1200).
Transportstyrelsens kontroll
8 §
Transportstyrelsen ska kontrollera att ett anmält fordon  uppfyller kraven i 3 § och att tillståndshavaren äger fordonet  eller har nyttjanderätt till det.
För svenskregistrerade fordon görs kontrollen i  vägtrafikregistret i fråga om uppgifter som ska framgå av  registret. Förordning (2024:1200).
9 §
Om det antal motordrivna fordon som tillståndshavaren ska  använda utökas, ska Transportstyrelsen pröva om  tillståndshavaren uppfyller
1. kravet på kapital och reserver i 2 kap. 5 b §  yrkestrafiklagen (2012:210), och
2. kravet på gott anseende enligt artikel 3.1 b i förordning 
(EG) nr 1071/2009 och viljan och förmågan att uppfylla  skyldigheterna mot det allmänna enligt 2 kap. 5 a §  yrkestrafiklagen, om inte en sådan prövning nyligen har gjorts  eller av andra skäl framstår som obehövlig.  Förordning (2024:1200).
Användning av anmälda fordon
10 §
Tillståndshavaren ska säkerställa att ett fordon som ska  anmälas enligt 2 § inte används i yrkesmässig trafik förrän
1. en anmälan som uppfyller kraven i 4 och 5 §§ har kommit in  till Transportstyrelsen, om fordonet är svenskregistrerat,  eller
2. det är registrerat i vägtrafikregistret att  tillståndshavaren använder fordonet med stöd av sitt  yrkestrafiktillstånd, om fordonet är utlandsregistrerat.
Förordning (2024:1200).
11 §
Ett anmält utlandsregistrerat fordon som innehas med  nyttjanderätt får användas av tillståndshavaren endast om
1. fordonet uteslutande står till tillståndshavarens  förfogande,
2. fordonet körs av anställda hos tillståndshavaren eller, om  tillstånds-havaren är en fysisk person, av tillståndshavaren  själv, och
3. nyttjanderättsavtalet endast avser hyra av fordon och något  serviceavtal med samma företag som omfattar förar- eller  följepersonal inte finns. Förordning (2024:1200).
12 §
Tillståndshavaren ska säkerställa att följande handlingar  medförs i ett anmält utlandsregistrerat fordon som innehas med  nyttjanderätt:
1. nyttjanderättsavtalet eller en kopia av avtalet eller en  del av det, med uppgifter om
a) fordonets registreringsnummer,
b) fordonets ägare,
c) vem som har nyttjanderätt, och
d) avtalets start- och slutdatum, och
2. förarens anställningsavtal eller liknande handling med  uppgift om att föraren har en pågående anställning hos  tillståndshavaren, om föraren inte är tillståndshavaren själv.
Tillståndshavaren ansvarar för att handlingarna tillhandahålls  vid en vägkontroll på begäran av en polisman eller  bilinspektör. Förordning (2024:1200).
Anmälan av ändringar i fråga om fordon
13 §
Om ett fordon som har anmälts enligt 2 § inte längre ska  användas enligt tillståndet att bedriva yrkesmässig trafik,  ska tillståndshavaren anmäla detta till Transportstyrelsen  innan användningen av fordonet ändras eller fordonet tas i  bruk för annan trafik. Förordning (2025:80).
Anmälan av antal anställda
14 §
Tillståndshavaren ska senast den 31 mars varje år  skriftligen anmäla till Transportstyrelsen hur många anställda  som företaget hade vid utgången av föregående år. Av anmälan  ska det framgå hur många av de anställda som är förare som  normalt är stationerade i Sverige. Förordning (2024:1200).
Övriga uppgifter för kontrollen
15 §
Tillståndshavaren ska på begäran av Transportstyrelsen  lämna in de uppgifter som Transportstyrelsen behöver för att  kunna kontrollera att till-ståndshavaren fortlöpande uppfyller  kraven i artikel 3 i förordning (EG) nr 1071/2009.
Förordning (2024:1200).
Vägkontroller
16 §
Polismyndigheten och Tullverket utför kontroller på väg  av att fordon framförs i enlighet med yrkestrafiklagen 
(2012:210) och denna förordning. Förordning (2024:1200).
5 kap. Underrättelseskyldighet
1 §
En myndighet ska göra en anmälan till Transportstyrelsen om myndigheten uppmärksammar en omständighet som kan vara av betydelse för prövningen av om en tillståndshavare ska underrättas enligt artikel 13.1 i förordning (EG) nr 1071/2009 eller om tillståndet ska återkallas eller tillfälligt dras in.
Om det finns anledning att anta att en överträdelse har skett i trafikutövningen, ska Transportstyrelsen anmäla det till Polismyndigheten eller en åklagarmyndighet.
Skyldigheten i andra stycket gäller inte överträdelser enligt 19 § förordningen (1993:185) om arbetsförhållanden vid vissa internationella vägtransporter eller 9 kap. 5 § förordningen
(2004:865) om kör- och vilotider samt färdskrivare, m.m. som upptäcks vid kontroll i ett företags lokaler, om sanktionsavgift kan tas ut enligt nämnda författningar.
Förordning (2014:1285).
2 §
Skatteverket och andra myndigheter som uppbär eller driver in skatter eller avgifter ska på begäran av Transportstyrelsen lämna de uppgifter som styrelsen behöver för sin prövning eller tillsyn.
3 §
När en domstol har dömt någon för ett brott som anges i 
6 kap. 3 § vägtrafikdataförordningen (2019:382) eller när en  högre rätt har avgjort ett mål där en sådan fråga har prövats,  ska en kopia av domen eller beslutet omedelbart sändas till  Transportstyrelsen om domen eller beslutet avser
1. någon som har tillstånd att bedriva yrkesmässig trafik,
2. någon som har transporttillstånd,
3. någon som utför cabotagetrafik,
4. en trafikansvarig,
5. en verkställande direktör eller någon som prövats enligt 
2 kap. 2 § andra stycket eller 3 § yrkestrafiklagen 
(2012:210), eller
6. förare av yrkesmässig trafik och brottet har begåtts i  samband med utövandet av den trafiken.  Förordning (2022:473).
4 §
En myndighet ska göra en anmälan till Transportstyrelsen  om myndigheten uppmärksammar en omständighet som kan vara av  betydelse för att ifrågasätta om ett utlandsetablerat  transportföretag uppfyller kravet på etablering enligt  artikel 3.1 a i förordning (EG) nr 1071/2009. Transport-
styrelsen får i enlighet med artikel 18.4 i nämnda förordning  lämna uppgiften vidare till en behörig myndighet i den  medlemsstat där transportföretaget är etablerat.
Förordning (2021:1305).
5 §
Om en polisman eller bilinspektör vid en vägkontroll  upptäcker en överträdelse av 4 kap. 10, 11, 12 eller 13 §, ska  Polismyndigheten anmäla det till Transportstyrelsen.
Förordning (2025:80).
6 kap. Sanktioner och överklagande
Sanktionsavgift
1 §
En sanktionsavgift om 10 000 kronor ska påföras
1. det företag som inte följer kravet i 3 kap. 2 § att visa  upp bevis om tillstånd,
2. den tillståndshavare som inte följer krav på underrättelse  i artikel 4.4 i förordning (EG) nr 1071/2009, i lydelsen  enligt förordning (EU) 2020/1055, och
3. den tillståndshavare som inte följer krav på anmälan i 
2 kap. 8 §. Förordning (2025:80).
2 §
En sanktionsavgift om 7 500 kronor ska påföras den  tillståndshavare som
1. använder ett fordon i strid med 4 kap. 11 §, eller
2. inte följer kravet i 4 kap. 12 § att tillhandahålla  handlingar, såvida avgift inte ska påföras enligt 1.
Förordning (2025:80).
3 §
En sanktionsavgift om 6 000 kronor ska påföras den  tillståndshavare som
1. använder ett fordon i strid med 4 kap. 10 §,
2. inte följer krav på anmälan i 4 kap. 13 §, eller
3. inte följer krav på anmälan i 4 kap. 14 §.
Förordning (2025:80).
Varning i stället för sanktionsavgift
4 §
Trots 3 § 2 och 3 ska en varning meddelas i stället för  att en sanktionsavgift påförs, när tillståndshavaren
1. första gången inte följer krav på sådan anmälan som avses i 
4 kap. 13 §, eller
2. första gången inte följer krav på sådan anmälan som avses i 
4 kap. 14 §. Förordning (2025:80).
Nedsättning av sanktionsavgift
5 §
En sanktionsavgift får helt eller delvis sättas ned om det  finns särskilda skäl. Förordning (2025:80).
Prövningsmyndighet
6 §
Frågor om påförande av sanktionsavgift och meddelande av  varning prövas av Transportstyrelsen.
Innan sanktionsavgift påförs eller varning meddelas ska  företaget ges tillfälle att yttra sig. Förordning (2025:80).
Förskott för sanktionsavgift och hindrande av fortsatt färd
7 §
Om ett företag som ska påföras sanktionsavgift enligt 1 § 
1 inte har sin hemvist i Sverige, ska en polisman,  bilinspektör eller tulltjänsteman vid vägkontrollen besluta om  förskott för sanktionsavgiften. Förskott som beslutas av en  polisman eller bilinspektör ska betalas till Polismyndigheten.  Förskott som beslutas av en tulltjänsteman ska betalas till  Tullverket.
Transportstyrelsen ska utan dröjsmål skriftligen underrättas  om beslutet. Underrättelsen ska innehålla uppgift om
1. grunden för beslutet och förskottsbeloppet,
2. vem som har fattat beslutet,
3. vem beslutet gäller,
4. det fordon som används vid transporten, och
5. datum, tid och plats för beslutet.
Förordning (2025:80).
8 §
Om förskottet enligt 7 § inte betalas omedelbart i samband  med kontrollen, får fortsatt färd hindras enligt  klampningslagen (2024:1089). Förordning (2025:80).
9 §
Om ett förbud enligt 4 § klampningslagen (2024:1089) har  beslutats, ska en polismans, bilinspektörs eller  tulltjänstemans beslut om förskott för sanktionsavgift samma  dag som kontrollen eller så snart som möjligt därefter  underställas Transportstyrelsen som
1. omedelbart ska pröva om förskottsbeslutet ska bestå, och
2. så länge förbudet fortfarande gäller, skyndsamt ska  handlägga ärendet om sanktionsavgift.
Transportstyrelsen får vid sin handläggning helt eller delvis  sätta ned förskottsbeloppet.
Trots första stycket behöver ett förskottsbeslut inte  underställas Transportstyrelsens prövning, om förskottet  betalas omedelbart i anslutning till att förbudet beslutats  och underställning ännu inte ägt rum. Förordning (2025:80).
10 §
Om det inte påförs någon sanktionsavgift, eller om  avgiften sätts ned eller efterges, ska det överskjutande  beloppet av betalat förskott enligt 7 § betalas tillbaka.
Förordning (2025:80).
Betalning av sanktionsavgift
11 §
En sanktionsavgift ska betalas inom trettio dagar efter  det att beslutet har fått laga kraft eller den längre tid som  anges i beslutet.
Sanktionsavgiften ska betalas till Transportstyrelsen.
Sanktionsavgiften tillfaller staten. Förordning (2025:80).
12 §
Om ett förbud enligt 4 § klampningslagen (2024:1089)  gäller och en sanktionsavgift vars verkställighet förbudet  syftar till att säkerställa betalas in till  Transportstyrelsen, ska styrelsen skyndsamt underrätta
1. Polismyndigheten, om förbudet beslutats av en polisman  eller en bilinspektör, eller
2. Tullverket, om förbudet beslutats av en tulltjänsteman.
Förordning (2025:80).
Preskription av sanktionsavgift
13 §
En sanktionsavgift får inte påföras, om det från den  tidpunkt då förutsättningarna för att besluta om avgiften  uppfylldes har gått mer än två år utan att den som anspråket  riktas mot har getts tillfälle att yttra sig.
Förordning (2025:80).
14 §
En sanktionsavgift faller bort, om beslutet om avgiften  inte har verkställts inom fem år från det att beslutet har  fått laga kraft. Förordning (2025:80).
Överklagande
15 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Ytterligare  bestämmelser om överklagande finns i 6 kap. 4 §  yrkestrafiklagen (2012:210).
Följande beslut får inte överklagas:
1. en polismans, bilinspektörs eller tulltjänstemans beslut  enligt 7 §, och
2. Transportstyrelsens beslut enligt 9 §.
Förordning (2025:80).
7 kap. Övriga bestämmelser
Bemyndiganden
1 §
Transportstyrelsen får meddela
1. föreskrifter om de examensprov i yrkeskunnande som avses i 
2 kap. 3 §, och
2. föreskrifter om verkställighet av förordning (EG) nr 
1071/2009, yrkestrafiklagen (2012:210) och denna förordning,  dock inte om det som omfattas av Polismyndighetens  bemyndigande i 2 a § eller Tullverkets bemyndigande i 3 a §.
Förordning (2024:1200).
2 §
Har upphävts genom förordning (2024:1200).
2 a §
Polismyndigheten får meddela föreskrifter om  verkställigheten av bestämmelserna om förskott för  sanktionsavgifter som beslutas av polismän eller  bilinspektörer enligt denna förordning.
Innan Polismyndigheten meddelar sådana föreskrifter ska  myndigheten höra Transportstyrelsen. Förordning (2022:473).
3 §
Har upphävts genom förordning (2024:1200).
3 a §
Tullverket får meddela föreskrifter om verkställigheten  av bestämmelser om förskott för sanktionsavgifter som beslutas  av tulltjänstemän enligt denna förordning.
Innan Tullverket meddelar sådana föreskrifter ska verket höra  Transportstyrelsen. Förordning (2022:473).
4 §
Polismyndigheten får meddela föreskrifter om Transportstyrelsens inhämtande av sådan personutredning som behövs för tillämpningen av förordning (EG) nr 1071/2009, yrkestrafiklagen (2012:210) och denna förordning.
Innan Polismyndigheten meddelar sådana föreskrifter ska myndigheten höra Transportstyrelsen. Förordning (2014:1285).
Undantag
5 §
Transportstyrelsen får medge att en innehavare av ett utländskt körkort som är medborgare i en stat utanför Europeiska ekonomiska samarbetsområdet (EES) kör ett svenskregistrerat motordrivet fordon i yrkesmässig trafik en kortare sträcka eller tid, om det kan ske utan fara för trafiksäkerheten.
Intyg
6 §
Transportstyrelsen ska på begäran och efter prövning utfärda sådana intyg och andra handlingar som avses i artikel 8.8, 19 och 20 i förordning (EG) nr 1071/2009.
Avgifter
7 §
Transportstyrelsen får meddela föreskrifter om avgifter för tillsyn och ärendehandläggning enligt förordning (EG) nr 1071/2009, yrkestrafiklagen (2012:210) och föreskrifter som har meddelats i anslutning till lagen.
Övergångsbestämmelser
2012:237
1. Denna förordning träder i kraft den 1 juni 2012, då yrkestrafikförordningen (1998:779) ska upphöra att gälla.
2. För transporter av mjölk, mjölkprodukter och ägg samt av slaktdjur till slakterier gäller 1 kap. 2 § 9 och 10 i den upphävda förordningen till och med den 31 maj 2013.
3. Föreskrifter om annan yrkesmässig trafik än taxitrafik som har meddelats med stöd av yrkestrafikförordningen (1998:779)
och som gäller när denna förordning träder i kraft ska anses meddelade enligt denna förordning.
4. Om det i en lag eller annan författning hänvisas till en föreskrift i yrkestrafikförordningen (1998:779) som har ersatts genom en föreskrift i förordning (EG) nr 1071/2009 eller denna förordning, tillämpas i stället den nya föreskriften.
2022:473
1. Denna förordning träder i kraft den 15 juni 2022.
2. Äldre föreskrifter gäller fortfarande för överträdelser som  ägt rum före ikraftträdandet.
2022:474
1. Denna förordning träder i kraft den 1 januari 2023.
2. Äldre föreskrifter gäller fortfarande för överträdelser som  ägt rum före ikraftträdandet.
2022:1480
1. Denna förordning träder i kraft den 1 januari 2023.
2. Beslut om avstängning enligt 1 kap. 5 § i den nya lydelsen  får inte grundas på omständigheter som har inträffat före  ikraftträdandet.
2024:1200
1. Denna förordning träder i kraft den 1 januari 2025.
2. Äldre föreskrifter gäller fortfarande för förhållanden som  hänför sig till tiden före ikraftträdandet.
2025:80
1. Denna förordning träder i kraft den 1 juli 2025.
2. Äldre föreskrifter gäller fortfarande för överträdelser som  ägt rum före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.