Title: Förordning (2014:1542) om statsbidrag till kommuner och regioner för att främja hbtqi-personers situation
SFS Number: Svensk författningssamling 2014:1542
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20141542-om-statsbidrag-till_sfs-2014-1542/
Source Link: http://rkrattsbaser.gov.se/sfst?bet=2014:1542
Amendment Register Link: http://rkrattsbaser.gov.se/sfsr?bet=2014:1542
Ministry/Authority: Arbetsmarknadsdepartementet MRD
Issued: 2014-12-18
Metadata: {"Utfärdad": "2014-12-18", "Ändrad": "t.o.m. SFS 2021:934"}

==================================================

Förordning (2014:1542) om statsbidrag till kommuner och regioner för att främja hbtqi-personers situation
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:1542
Departement/myndighet
:   
Arbetsmarknadsdepartementet MRD
Utfärdad
:   
2014-12-18
Ändrad
:   
t.o.m. SFS 2021:934
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till kommuner och regioner för insatser för att främja lika  rättigheter och möjligheter oavsett sexuell läggning,  könsidentitet eller könsuttryck. Förordning (2021:934).
2 §
Frågor om statsbidrag enligt denna förordning prövas av Socialstyrelsen.
Förutsättningar för statsbidrag
3 §
Statsbidrag får, i mån av tillgång på medel, lämnas till  kommuner och regioner för projekt som syftar till att
1. inom det egna verksamhetsområdet öka kunskapen om  homosexuellas, bisexuellas, transpersoners, queeras och  intersexpersoners (hbtqi-personer) situation för att främja  målgruppens rättigheter och möjligheter i kontakten med  kommuner och regioner (lärandeprojekt), eller
2. främja fysiska och digitala mötesplatser för hbtqi-
personer. Förordning (2021:934).
4 §
Statsbidrag får lämnas efter ansökan.
Ett villkor för bidrag är att projektet inte omfattar insatser  som redan utförs inom kommunens eller regionens ordinarie  verksamhet. Förordning (2019:1102).
Fördelning av statsbidrag
5 §
Ansökningar som avser projekt som har en hög grad av egen  finansiering av en kommun eller en region ska prioriteras.
Förordning (2019:1102).
6 §
Socialstyrelsen får prioritera mellan inkomna ansökningar  om statsbidrag och ge företräde till de ansökningar som bäst  bedöms uppfylla de syften med statsbidraget som anges i 3 §.
Vid bedömningen får myndigheten särskilt beakta intresset av
1. en geografisk spridning över hela landet och en spridning  mellan tätort och landsbygd, och
2. insatser som riktar sig till unga respektive äldre  personer. Förordning (2021:934).
Ansökan om statsbidrag
7 §
Ansökan ska innehålla
1. en beskrivning av projektets tidsram och målsättning,  storleken på den verksamhet som projektet omfattar, projektets  integrering i den ordinarie verksamheten och potentiella  spridningseffekter,
2. en budget för projektet,
3. en redovisning av om tidigare arbete med fokus på frågor  som berör hbtqi-personer har bedrivits inom verksamheten, och
4. information om hur samverkan med en eller flera  organisationer som företräder hbtqi-personer ska säkerställas.
Förordning (2021:934).
Beslut och utbetalning
8 §
I ett beslut om statsbidrag ska det anges vilken  verksamhet bidraget beviljas för. Beslutet om bidrag får  förenas med villkor som ska framgå av beslutet. I beslutet ska  också sista dag för redovisning enligt 9 § anges.
Socialstyrelsen betalar ut statsbidraget vid ett tillfälle.
Förordning (2021:934).
Redovisning
9 §
En kommun eller en region som har tagit emot statsbidrag  enligt denna förordning är skyldig att lämna en ekonomisk  redovisning av de mottagna medlen till Socialstyrelsen vid den  tidpunkt som angetts i beslutet. Bidragsmottagaren ska  samtidigt redovisa vilka resultat som har uppnåtts och hur  resultaten förhåller sig till det ändamål som bidraget har  beviljats för. Förordning (2019:1102).
10 §
Socialstyrelsen ska årligen senast den 1 juni till regeringen lämna en redogörelse för vad statsbidragen har använts till och, om möjligt, en bedömning av statsbidragets resultat i förhållande till syftet med bidragen.
Hinder mot utbetalning
10 a §
Socialstyrelsen får besluta att ett beviljat bidrag  helt eller delvis inte ska betalas ut om det finns grund för  återbetalning enligt 11 §. Förordning (2021:934).
Återbetalning och återkrav
11 §
Mottagaren av ett statsbidrag är återbetalningsskyldig, om
1. mottagaren genom att lämna oriktiga uppgifter eller på  annat sätt har orsakat att bidrag har lämnats felaktigt eller  med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. villkoren i beslutet inte har följts,
4. en redovisning som avses i 9 § inte har lämnats, eller
5. bidraget helt eller delvis inte har utnyttjats eller inte  har använts för det ändamål det har lämnats för.
Förordning (2021:934).
12 §
Socialstyrelsen ska besluta att helt eller delvis kräva tillbaka bidraget om bidragsmottagaren är återbetalningsskyldig enligt 11 §.
Om det finns särskilda skäl för det, får Socialstyrelsen helt eller delvis avstå från återkrav.
Förbud att överklaga
13 §
Beslut enligt denna förordning får inte överklagas.
Bemyndigande
14 §
Socialstyrelsen får meddela föreskrifter om verkställigheten av denna förordning.
Övergångsbestämmelser
2014:1542
1. Denna förordning träder i kraft den 1 februari 2015.
2. Bestämmelsen i 10 § om skyldigheten att lämna en redogörelse tillämpas första gången 2016.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.