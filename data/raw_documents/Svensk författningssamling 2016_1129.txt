Title: Förordning (2016:1129) om ozonnedbrytande ämnen
SFS Number: Svensk författningssamling 2016:1129
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20161129-om-ozonnedbrytande-amnen_sfs-2016-1129/
Source Link: http://rkrattsbaser.gov.se/sfst?bet=2016:1129
Amendment Register Link: http://rkrattsbaser.gov.se/sfsr?bet=2016:1129
Ministry/Authority: Klimat- och näringslivsdepartementet
Issued: 2016-11-17
Metadata: {"Utfärdad": "2016-11-17", "Ändrad": "t.o.m. SFS 2020:656"}

==================================================

Förordning (2016:1129) om ozonnedbrytande ämnen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1129
Departement/myndighet
:   
Klimat- och näringslivsdepartementet
Utfärdad
:   
2016-11-17
Ändrad
:   
t.o.m. SFS 2020:656
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning är meddelad med stöd av
- 14 kap. 8 § miljöbalken i fråga om 6, 8, 9, och 10 §§,
- 15 kap. 6 § miljöbalken i fråga om 11 §, och
- 8 kap. 7 § regeringsformen i fråga om övriga  bestämmelser.
Ordförklaringar
2 §
I denna förordning avses med EU-förordningen om  ozonnedbrytande ämnen Europaparlamentets och rådets  förordning (EG) nr 1005/2009 av den 16 september 2009 om  ämnen som bryter ned ozonskiktet.
3 §
I denna förordning avses med
köldmedium: ett medium som består av eller innehåller ett  ozonnedbrytande ämne som är avsett att användas i ett  köldmediesystem och som vid en viss temperatur och ett visst  tryck tar upp värmeenergi och vid en högre temperatur och ett  högre tryck avger värmeenergi, vanligen med ett ändrat  aggregationstillstånd,
köldmediesystem: sammankopplade köldmediehållande delar som  bildar en sluten krets som ett köldmedium cirkulerar i för  att uppta eller avge energi,
ozonnedbrytande ämne: ett ämne som avses i artikel 1 i  EU-förordningen om ozonnedbrytande ämnen,
CFC: ett ämne som är en klorfluorkarbon enligt  EU-förordningen om ozonnedbrytande ämnen,
övrig CFC: ett ämne som är en annan fullständigt halogenerad  klorfluorkarbon,
HBFC: de ämnen som i EU-förordningen om ozonnedbrytande ämnen  betecknas bromfluorkolväten,
HCFC: de ämnen som i EU-förordningen om ozonnedbrytande ämnen  betecknas klorfluorkolväten,
anläggning: de kyl-, luftkonditionerings- eller  värmepumpsutrustningar som används i en och samma verksamhet  av samma operatör,
enhetsaggregat: en fabrikstillverkad kyl-,  luftkonditionerings- eller värmepumpsutrustning med ett  komplett köldmediesystem som installeras eller har  installerats utan ingrepp i köldmediesystemet, och
ingrepp i köldmediesystem: en åtgärd som innebär att någon  del av köldmediesystemet öppnas, oavsett om systemet är  trycksatt eller inte, eller en åtgärd på en kringutrustning  som kan påverka systemets säkerhet mot köldmedieutsläpp.
4 §
I övrigt har ord och uttryck i denna förordning samma  betydelse som i EU-förordningen om ozonnedbrytande ämnen.
Förbud
5 §
Bestämmelser om förbud i denna förordning gäller endast  om motsvarande förbud inte redan följer av EU-förordningen om  ozonnedbrytande ämnen.
Bestämmelser om undantag från förbud enligt denna förordning  får inte tillämpas i strid mot EU-förordningen om  ozonnedbrytande ämnen.
6 §
Det är förbjudet att tillverka, använda, överlåta och  saluhålla ozonnedbrytande ämnen.
Om det är tillåtet enligt EU-förordningen om ozonnedbrytande  ämnen, får sådana ämnen trots första stycket släppas ut på  marknaden och användas för viktiga laboratorie- och  analysändamål, överlämnas för destruktion hos ett företag som  bedriver verksamhet för destruktion av köldmedier, överlåtas,  och saluhållas.
7 §
Det är förbjudet att leverera köldmedier som utgörs av  CFC, övrig CFC eller HCFC till andra än aktörer som bedriver  verksamhet för destruktion av sådana köldmedier.
Undantag
8 §
CFC och övriga CFC får trots 6 § första stycket användas  som arbetsmedium i ett stationärt enhetsaggregat med högst 
900 gram köldmedier, om aggregatet var i drift den 1 januari 
2005 och har varit i drift på samma plats sedan dess.
9 §
HCFC får trots 6 § första stycket användas som  arbetsmedium i en kyl-, luftkonditionerings- eller  värmepumpsutrustning med högst 3 kilogram köldmedier, om  utrustningen var i drift den 1 juni 2002 och har varit i  drift sedan dess.
10 §
Haloner får trots 7 § användas i eller vid installation  av brandsläckningsanordningar som är placerade i
1. militära luftfartyg eller ubåtar, eller
2. militära fordon eller sådana stridsledningscentraler som  finns i fartyg eller under jord, om halonerna inte kan  ersättas med något annat ämne eller ny teknik.
För användning av haloner enligt första stycket finns det  bestämmelser om särskilda avslutnings- och slutdatum i  EU-förordningen om ozonnedbrytande ämnen.
Skyldighet att återta köldmedium
11 §
Den som yrkesmässigt importerar eller överlåter  köldmedier är skyldig att kostnadsfritt återta levererade  köldmedier som omhändertagits och tillhandahålla behållare  för detta ändamål.
Periodiska läckagekontroller av brandskyddsutrustning
12 §
Även personer som utför periodiska läckagekontroller av  brandsystem och brandsläckare med halon ska omfattas av de  minimikrav som anges i bilagan till kommissionens förordning 
(EG) nr 304/2008 av den 2 april 2008 om fastställande enligt  Europaparlamentets och rådets förordning (EG) nr 842/2006 av  minimikrav och villkor för ömsesidigt erkännande för  certifiering av företag och personal med avseende på  stationära brandskyddssystem och brandsläckare som innehåller  vissa fluorerade växthusgaser.
Behörig myndighet
13 §
Naturvårdsverket är den behöriga myndighet som avses i  EU-förordningen om ozonnedbrytande ämnen.
Rapportering till den behöriga myndigheten
14 §
Företag inom sådana användningsområden av avgörande  betydelse som avses i artikel 13.1 i EU-förordningen om  ozonnedbrytande ämnen ska senast den 31 mars varje år lämna  en rapport till den behöriga myndigheten med de uppgifter som  anges i artikel 26.1 b i EU-förordningen.
Tillsyn och avgifter
15 §
Bestämmelser om tillsyn finns i 26 kap. miljöbalken och i  miljötillsynsförordningen (2011:13). Bestämmelser om det  tillsynsansvar som hör samman med denna förordning finns i 
2 kap. 4, 21, 27 och 29-32 §§ miljötillsynsförordningen.
Bestämmelser om avgifter finns i förordningen (1998:940) om  avgifter för prövning och tillsyn enligt miljöbalken.
Förordning (2020:656).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.