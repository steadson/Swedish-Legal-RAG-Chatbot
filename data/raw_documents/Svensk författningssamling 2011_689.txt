Title: Förordning (2011:689) om vissa behörighetsgivande examina för legitimation som lärare och förskollärare och om högskoleutbildningar för vidareutbildning av lärare och pedagogisk personal inom förskolan som leder till lärar- eller förskollärarexamen
SFS Number: Svensk författningssamling 2011:689
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011689-om-vissa-behorighetsgivande_sfs-2011-689/
Source Link: http://rkrattsbaser.gov.se/sfst?bet=2011:689
Amendment Register Link: http://rkrattsbaser.gov.se/sfsr?bet=2011:689
Ministry/Authority: Utbildningsdepartementet
Issued: 2011-05-26
Metadata: {"Utfärdad": "2011-05-26", "Ändrad": "t.o.m. SFS 2025:19"}

==================================================

Förordning (2011:689) om vissa behörighetsgivande examina för legitimation som lärare och förskollärare och om högskoleutbildningar för vidareutbildning av lärare och pedagogisk personal inom förskolan som leder till lärar- eller förskollärarexamen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:689
Departement/myndighet
:   
Utbildningsdepartementet
Utfärdad
:   
2011-05-26
Ändrad
:   
t.o.m. SFS 2025:19
Tidsbestämd
: 
2031-07-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
Förordningens innehåll
1 §
I denna förordning finns det bestämmelser om
1. utfärdande av vissa examina som kan vara behörighetsgivande  för legitimation enligt 2 kap. 16 § skollagen (2010:800), och
2. högskoleutbildningar för vidareutbildning av lärare och  pedagogisk personal inom förskolan som anordnas med särskilda  medel och som syftar till att studenterna ska uppnå en examen  som kan vara behörighetsgivande för legitimation som lärare  eller förskollärare enligt 2 kap. 16 § skollagen.
Förordning (2020:724).
Definitioner
2 §
Med högskolor avses i denna förordning även universitet.
Förordning (2020:724).
2 a §
Ordet undervisningsämne har samma betydelse som i 1 kap. 
4 § förordningen (2021:1335) om utbildning till lärare och  förskollärare. Förordning (2024:170).
Tillämpliga bestämmelser
3 §
I högskolelagen (1992:1434) finns det grundläggande bestämmelser om högskoleutbildning.
Högskoleförordningen (1993:100) ska tillämpas om inte något annat följer av denna förordning.
Förordningen (2010:2021) om tillträde till utbildning som leder till yrkeslärarexamen ska tillämpas om inte något annat följer av denna förordning. Förordning (2013:831).
Utfärdande av vissa examina
Ansökan om examen
4 §
Den som har påbörjat en utbildning, som enligt äldre föreskrifter hade kunnat leda till en examen som kan vara en sådan behörighetsgivande examen för legitimation som lärare eller förskollärare som avses i 2 kap. 16 § skollagen
(2010:800), får ansöka om att få en examen för utbildningen.
Prövning av ansökan
5 §
Ansökan enligt 4 § prövas av en högskola som anordnar  utbildning som kan leda till en sådan behörighetsgivande  examen som avses i 2 kap. 16 § skollagen (2010:800).
Den som uppfyller sådana krav som kan anses motsvara de som  har gällt för en examen ska få ett examensbevis av högskolan.  Högskolan ska pröva om en sökandes tidigare utbildning eller  verksamhet kan godtas för att han eller hon ska anses uppfylla  kraven. Om det behövs för prövningen får högskolan i ett  enskilt fall besluta att sökanden ska utföra kompletterande  prov eller andra uppgifter. Förordning (2020:724).
Utbildningar av lärare och förskollärare som saknar  behörighetsgivande examen
Var utbildningarna anordnas
6 §
Utbildningarna enligt 1 § 2 ska anordnas vid de högskolor som regeringen beslutar.
Vad utbildningarna syftar till
7 §
Utbildningarna ska ges för att öka andelen lärare och förskollärare i skolan och förskolan som har en examen som kan vara behörighetsgivande för legitimation enligt 2 kap. 16 §
skollagen (2010:800). Förordning (2013:831).
Behörighet
8 §
För behörighet till utbildning enligt denna förordning  gäller 9 § i stället för bestämmelserna om grundläggande och  särskild behörighet i 7 kap. 5-5 b, 8-11, 25 och 28-31 a §§  högskoleförordningen (1993:100) samt 7 kap. 24 §  högskoleförordningen i fråga om hänvisningen till 5-5 b §§  samma kapitel.
Bestämmelserna om undantag från något eller några  behörighetsvillkor i 7 kap. 3 § högskoleförordningen gäller  även behörighetsvillkor som uppställs i denna förordning.
Första och andra styckena och 9 § gäller inte behörighet till  utbildning som avses i förordningen (2010:2021) om tillträde  till utbildning som leder till yrkeslärarexamen.
Förordning (2021:1344).
8 a §
Har upphävts genom förordning (2021:1344).
9 §
Behörighet för utbildning enligt denna förordning som ska  leda till en examen som kan vara behörighetsgivande för  legitimation som lärare eller förskollärare enligt 2 kap. 16 §  skollagen (2010:800) har den som saknar en sådan examen, om  han eller hon
1. på grund av tidigare högskoleutbildning, tidigare  motsvarande utbildning eller arbetslivserfarenhet som lärare  eller i undervisningen i förskolan eller förskoleklassen har  förutsättningar att uppnå en behörighetsgivande examen för  legitimation som lärare eller förskollärare inom ramen för en  utbildning enligt denna förordning, och
2. är verksam som lärare i skolväsendet eller medverkar i  undervisningen i förskolan eller förskoleklassen.
Om det behövs för att kunna bedöma om de förutsättningar som  anges i första stycket 1 är uppfyllda får högskolan i ett  enskilt fall besluta att sökanden ska utföra kompletterande  prov eller andra uppgifter. Förordning (2020:724).
10 §
Har upphävts genom förordning (2020:724).
11 §
Har upphävts genom förordning (2020:724).
Urval
12 §
Vid urval ska hänsyn tas till de sökandes meriter. I  stället för vad som anges om urval i 7 kap. 12 § andra  stycket, 13-19, 23, 26, 27 och 32 §§ högskoleförordningen 
(1993:100) är urvalsgrunderna
1. andra särskilda prov än sådant högskoleprov som avses i 
7 kap. 20 § högskoleförordningen,
2. tidigare utbildning, och
3. arbetslivserfarenhet.
Högskolan får meddela föreskrifter om vilka urvalsgrunder  enligt första stycket som ska användas.
Vid i övrigt likvärdiga meriter får urval också göras enligt  vad som anges i 7 kap. 12 a § högskoleförordningen.
Första-tredje styckena gäller inte urval till utbildning som  avses i förordningen (2010:2021) om tillträde till utbildning  som leder till yrkeslärarexamen. Förordning (2018:1509).
Antagning
13 §
Den som vill bli antagen till en utbildning enligt denna  förordning ska anmäla det inom den tid och på det sätt som  högskolan bestämmer.
Antagning till utbildningarna ska göras senast den 30 juni 
2027. Förordning (2025:19).
Utbildningarnas genomförande
14 §
Utbildning enligt denna förordning som ska leda till en  examen som kan vara behörighetsgivande för legitimation som  lärare eller förskollärare enligt 2 kap. 16 § skollagen 
(2010:800) får för en student sammanlagt omfatta högst 
120 högskolepoäng.
Utbildning ska anordnas på minst kvartstid och får för en  student pågå under högst fyra år. Förordning (2020:724).
15 §
Utbildningarna ska planeras med hänsyn till varje students tidigare utbildning och arbetslivserfarenhet.
Antalet högskolepoäng för ett självständigt arbete
(examensarbete) som krävs enligt bilaga 2 till högskoleförordningen (1993:100) eller motsvarande krav enligt äldre bestämmelser för en behörighetsgivande examen, får understigas vid utbildning enligt denna förordning.
Förordning (2013:831).
16 §
Bestämmelserna i 7 kap. 33 § högskoleförordningen
(1993:100) ska inte gälla för utbildningarna.
Förordning (2013:831).
Förkortad utbildning för studenter med yrkeserfarenhet
Vilka studenter omfattas?
17 §
Utbildning enligt denna förordning som ska leda till en  examen som kan vara behörighetsgivande för legitimation som  förskollärare, grundlärare, ämneslärare eller yrkeslärare  enligt 2 kap. 16 § skollagen får, om inte annat anges i 18 §,  omfatta studier inom den utbildningsvetenskapliga kärnan om 
30 högskolepoäng, om studenten
1. har arbetat i skolväsendet i en eller flera anställningar  som lärare eller inom ramen för en anställning har medverkat i  undervisningen i förskolan eller förskoleklassen under  sammanlagt minst åtta läsår eller motsvarande, varav minst tre  sammanhängande läsår, före den dag som infaller sex månader  före sista dag för ansökan till utbildningen,
2. var anställd som lärare i skolväsendet eller inom ramen för  en anställning medverkade i undervisningen i förskolan eller  förskoleklassen den dag som infaller sex månader före sista  dag för ansökan till utbildningen, och
3. i övrigt bedöms uppfylla de krav för förskollärar-,  grundlärar-, ämneslärar- eller yrkeslärarexamen enligt  bilaga 2 till högskoleförordningen (1993:100) som anges i 
19-22 och 25-29 §§.
Om det behövs för att kunna bedöma om de krav som anges i  första stycket 3 är uppfyllda får högskolan i ett enskilt fall  besluta att studenten ska utföra kompletterande prov eller  andra uppgifter. Förordning (2020:724).
18 §
Utbildning enligt denna förordning som ska leda till en  examen som kan vara behörighetsgivande för legitimation som  ämneslärare enligt 2 kap. 16 § skollagen får omfatta studier  inom den utbildningsvetenskapliga kärnan om 30 högskolepoäng,  om studenten
1. har en examen från en högskoleutbildning som varit avsedd  att ge kompetens för yrkesverksamhet som pedagog i  skolväsendet i något eller några av undervisningsämnena dans,  teater eller rörelse och drama eller en motsvarande utländsk  examen,
2. bedriver undervisning i skolväsendet som huvudsakligen  avser det eller de ämnen som avses i 1,
3. har arbetat sammanlagt minst ett läsår eller motsvarande i  en eller flera anställningar som lärare i skolväsendet eller  med arbetsuppgifter som liknar undervisning inom skolväsendet,
4. var anställd som lärare i skolväsendet den dag som infaller  sex månader före sista dag för ansökan till utbildningen, och
5. i övrigt bedöms uppfylla de krav för ämneslärarexamen  enligt bilaga 2 högskoleförordningen (1993:100) som anges i 
23, 24, 27 och 28 §§.
Om det behövs för att kunna bedöma om krav som anges i första  stycket 5 är uppfyllda får högskolan i ett enskilt fall  besluta att studenten ska utföra kompletterande prov eller  andra uppgifter. Förordning (2020:724).
Förskollärarexamen
19 §
En student som avses i 17 § ska anses uppfylla kraven för förskollärarexamen enligt bilaga 2 till högskoleförordningen (1993:100), om studenten har de kunskaper inom det förskolepedagogiska området som krävs enligt samma bilaga för en sådan examen.
Förordning (2013:831).
Grundlärarexamen
20 §
En student som avses i 17 § ska anses uppfylla kraven för grundlärarexamen med inriktning mot arbete i fritidshem enligt bilaga 2 till högskoleförordningen (1993:100), om studenten har de kunskaper inom det fritidspedagogiska området och de ämneskunskaper i det eller de undervisningsämnen som krävs enligt samma bilaga för en sådan examen. Förordning (2013:831).
21 §
En student som avses i 17 § ska anses uppfylla kraven för grundlärarexamen med inriktning mot arbete i förskoleklass och grundskolans årskurs 1-3 enligt bilaga 2 till högskoleförordningen (1993:100), om studenten har de ämneskunskaper i de undervisningsämnen som krävs enligt samma bilaga för en sådan examen. Förordning (2013:831).
22 §
En student som avses i 17 § ska anses uppfylla kraven för grundlärarexamen med inriktning mot arbete i grundskolans årskurs 4-6 enligt bilaga 2 till högskoleförordningen
(1993:100), om studenten har de ämneskunskaper i de undervisningsämnen som krävs enligt samma bilaga för en sådan examen. Förordning (2013:831).
Ämneslärarexamen som omfattar något eller några av ämnena dans, teater eller rörelse och drama
23 §
En student som avses i 18 § ska anses uppfylla kraven för  ämneslärarexamen enligt bilaga 2 till högskoleförordningen 
(1993:100).
En ämneslärarexamen som avses i första stycket ska anses  omfatta ett eller två av undervisningsämnena dans eller teater  eller bara undervisningsämnet rörelse och drama. Examen ska  dock bara anses omfatta ett eller två av dessa ämnen, om  studentens tidigare examen enligt 18 § 1 varit avsedd att ge  kompetens för yrkesverksamhet som pedagog i ämnet.
Förordning (2021:1342).
24 §
En ämneslärarexamen som avses i 23 § ska anses ha inriktning mot arbete i grundskolans årskurs 7-9, om den omfattar undervisningsämnet rörelse och drama. Om examen omfattar ett eller två av undervisningsämnena dans eller teater, ska den anses ha inriktning mot arbete i gymnasieskolan. Förordning (2013:831).
Ämneslärarexamen som kan omfatta även andra ämnen
25 §
En student som avses i 17 § ska anses uppfylla kraven för  ämneslärarexamen med inriktning mot arbete i grundskolans  årskurs 7-9 enligt bilaga 2 till högskoleförordningen 
(1993:100), om studenten har de ämneskunskaper som krävs  enligt samma bilaga för en sådan examen. Ämneskunskaperna ska  avse ett, två eller tre undervisningsämnen i grundskolans  årskurs 7-9.
En ämneslärarexamen som avses i första stycket ska anses  omfatta det eller de undervisningsämnen som studenten enligt  första stycket har tillräckliga ämneskunskaper i.
Förordning (2021:1342).
26 §
En student som avses i 17 § ska anses uppfylla kraven för  ämneslärarexamen med inriktning mot arbete i gymnasieskolan  enligt bilaga 2 till högskoleförordningen (1993:100), om  studenten har de ämneskunskaper som krävs enligt samma bilaga  för en sådan examen. Ämneskunskaperna ska avse ett eller två  undervisningsämnen i gymnasieskolan. Detta eller dessa ämnen  får inte vara ett yrkesämne.
En ämneslärarexamen som avses i första stycket ska anses  omfatta det eller de undervisningsämnen som studenten enligt  första stycket har tillräckliga ämneskunskaper i.
Förordning (2021:1342).
Gemensamma bestämmelser om ämneslärarexamen
27 §
Om ämneslärarexamen ska anses ha inriktning mot arbete i  grundskolans årskurs 7-9 enligt 24 eller 25 § och omfatta
1. ett undervisningsämne, ska den anses omfatta  kursfordringar om 180 högskolepoäng och avläggas på  grundnivå,
2. två av undervisningsämnena svenska, samhällskunskap eller  musik, ska den anses omfatta kursfordringar om 270  högskolepoäng och avläggas på avancerad nivå,
3. två undervisningsämnen i en annan kombination än som avses  i 2, ska den anses omfatta kursfordringar om 240  högskolepoäng och avläggas på avancerad nivå, eller
4. tre undervisningsämnen, ska den anses omfatta  kursfordringar om 270 högskolepoäng och avläggas på avancerad  nivå.
Examen ska anses omfatta en fördjupning om 90 högskolepoäng i  det undervisningsämne som studenten har mest erfarenhet av  att undervisa i eller störst omfattning av ämnesstudier i. Om  studenten har lika stor erfarenhet av att undervisa eller  lika stor omfattning av ämnesstudier i varje  undervisningsämne, får han eller hon välja vilket av ämnena  som ska anses omfatta 90 högskolepoäng. För varje övrigt  undervisningsämne ska examen anses omfatta 45 högskolepoäng  om examen omfattar tre undervisningsämnen och 60  högskolepoäng om examen omfattar två undervisningsämnen. När  examen ska anses omfatta två av undervisningsämnena svenska,  samhällskunskap eller musik, ska den dock anses omfatta 90  högskolepoäng i båda ämnena. Studenten får välja om det är  hans eller hennes erfarenhet av att undervisa eller  ämnesstudier som ska beaktas.
Utöver vad som följer av högskoleförordningen (1993:100) ska  det av examensbeviset framgå vilken omfattning varje  undervisningsämne ska anses ha. Förordning (2017:895).
28 §
Om ämneslärarexamen ska anses ha inriktning mot arbete i gymnasieskolan enligt 24 eller 26 § och omfatta
1. ett undervisningsämne, ska den anses omfatta kursfordringar om 210 högskolepoäng och avläggas på grundnivå, eller
2. två av undervisningsämnena svenska, samhällskunskap eller musik, ska den anses omfatta kursfordringar om 330 högskolepoäng och avläggas på avancerad nivå, eller
3. två undervisningsämnen i en annan kombination än som avses i 2, ska den anses omfatta kursfordringar om 300 högskolepoäng och avläggas på avancerad nivå.
Examen ska anses omfatta en fördjupning om 120 högskolepoäng i det undervisningsämne som studenten har mest erfarenhet av att undervisa i eller störst omfattning av ämnesstudier i och, om det är fråga om två undervisningsämnen, 90 högskolepoäng i det andra ämnet. Om studenten har lika stor erfarenhet av att undervisa eller lika stor omfattning av ämnesstudier i båda undervisningsämnena, får han eller hon välja vilket av ämnena som ska anses omfatta 120 högskolepoäng. När examen ska anses omfatta två av undervisningsämnena svenska, samhällskunskap eller musik, ska den dock anses omfatta 120 högskolepoäng i båda ämnena.
Studenten får välja om det är hans eller hennes erfarenhet av att undervisa eller ämnesstudier som ska beaktas.
Utöver vad som följer av högskoleförordningen (1993:100) ska det av examensbeviset framgå vilken omfattning varje undervisningsämne ska anses ha. Förordning (2013:831).
Yrkeslärarexamen
29 §
En student som avses i 17 § ska anses uppfylla kraven för yrkeslärarexamen enligt bilaga 2 till högskoleförordningen (1993:100), om studenten har sådana kvalificerade och relevanta yrkeskunskaper som avses i 4 §
förordningen (2010:2021) om tillträde till utbildning som leder till yrkeslärarexamen. Förordning (2013:831).
Redovisning av studier
30 §
Förordningen (1993:1153) om redovisning av studier m.m.
vid universitet och högskolor ska tillämpas på utbildningarna.
Förordning (2013:831).
Överklagande
31 §
Till Överklagandenämnden för högskolan får, i stället för vad som anges i 12 kap. 2 § högskoleförordningen (1993:100), följande beslut av en högskola överklagas:
1. beslut om att en sökande inte uppfyller kraven på behörighet för att bli antagen till sådan utbildning som avses i denna förordning,
2. beslut att inte göra undantag från behörighetsvillkoren i fall som avses i 7 kap. 3 § andra meningen högskoleförordningen,
3. beslut om tillgodoräknande av utbildning eller verksamhet enligt 6 kap. 8 § högskoleförordningen,
4. beslut att avslå en students begäran om befrielse från ett obligatoriskt utbildningsmoment, och
5. beslut att avslå en begäran om att få examensbevis eller kursbevis. Förordning (2013:831).
Övergångsbestämmelser
2011:689
1. Denna förordning träder i kraft den 23 juni 2011 och gäller till och med den 30 juni 2018.
2. Genom förordningen upphävs förordningen (2007:224) om högskoleutbildning för vidareutbildning av lärare som saknar lärarexamen.
3. Den som har påbörjat en utbildning till en lärarexamen enligt den upphävda förordningen har rätt att slutföra sin utbildning till en sådan examen enligt bestämmelserna i den upphävda förordningen, dock senast den 31 december 2014.
2017:895
1. Denna förordning träder i kraft den 2 juli 2018.
2. Den som före den 2 juli 2018 har påbörjat en  ämneslärarutbildning enligt 23 §, 24 § första meningen, 25  eller 27 § har rätt att slutföra sin utbildning för att få en  examen enligt bestämmelserna i den äldre lydelsen, dock  längst till och med utgången av december 2024. Hänvisningarna  i 23 och 25 §§ till bilaga 2 till högskoleförordningen 
(1993:100) ska då avse bilaga 2 i lydelsen före den 2 juli 
2018.
2018:1509
1. Denna förordning träder i kraft den 1 januari 2019 i fråga  om 8 a § och i övrigt den 1 januari 2022.
2. Bestämmelserna i 8 och 12 §§ i den nya lydelsen och i den  nya 8 a § ska tillämpas första gången vid antagning till  utbildning som börjar efter utgången av maj 2022.
3. Äldre bestämmelser gäller fortfarande i fråga om antagning  till utbildning som börjar före den 1 juni 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.