Title: Förordning (2021:628) om förarbevis för vattenskoter
SFS Number: Svensk författningssamling 2021:628
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021628-om-forarbevis-for_sfs-2021-628/
Source Link: http://rkrattsbaser.gov.se/sfst?bet=2021:628
Amendment Register Link: http://rkrattsbaser.gov.se/sfsr?bet=2021:628
Ministry/Authority: Landsbygds- och infrastrukturdepartementet RSIB TM
Issued: 2021-06-17
Metadata: {"Utfärdad": "2021-06-17", "Ändrad": "t.o.m. SFS 2022:299"}

==================================================

Förordning (2021:628) om förarbevis för vattenskoter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:628
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2021-06-17
Ändrad
:   
t.o.m. SFS 2022:299
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens innehåll
1 §
Denna förordning innehåller kompletterande bestämmelser  till lagen (2021:626) om förarbevis för vattenskoter.
2 §
Förordningen är meddelad med stöd av
- 34 § lagen (2021:626) om förarbevis för vattenskoter i fråga  om 7 § andra stycket och 11 och 12 §§, och
- 8 kap. 7 § regeringsformen i fråga om övriga bestämmelser.
Beslutande myndighet
3 §
Transportstyrelsen beslutar i frågor som rör
1. utfärdande, slutlig återkallelse och återkallelse tills  vidare av förarbevis, och
2. beviljande av tillstånd att bedriva utbildning för  förarbevis och återkallelse av sådant tillstånd.
Förordning (2022:299).
3 a §
Polismyndigheten och Kustbevakningen beslutar i frågor  som rör omhändertagande av förarbevis. Förordning (2022:299).
Tillsyn
4 §
Transportstyrelsen utövar tillsyn över  utbildningsverksamheten enligt lagen (2021:626) om förarbevis  för vattenskoter.
Förarbevisregister
5 §
Transportstyrelsen ska föra det elektroniska registret för  förarbevis för vattenskoter (förarbevisregistret).
6 §
Förarbevisregistret får innehålla följande uppgifter:
1. namn,
2. personnummer eller samordningsnummer eller födelsedatum,
3. kontaktuppgifter,
4. datum för när utbildning för framförande av vattenskoter  genomfördes med godkänt resultat,
5. utbildningsanordnare,
6. betalda eller förfallna avgifter för utfärdande av  förarbevis,
7. datum för utfärdande av förarbevis, och
8. datum för beslut om slutlig återkallelse, återkallelse  tills vidare och omhändertagande av förarbevis samt spärrtid  eller giltighetstid i fråga om slutlig återkallelse respektive  återkallelse tills vidare. Förordning (2022:299).
7 §
Transportstyrelsen ansvarar för att uppgifterna i 6 § förs  in i registret.
Den som har tillstånd att bedriva utbildning för vattenskoter  ska så snart som möjligt till Transportstyrelsen lämna  uppgifter om de personer som har genomgått utbildning med  godkänt resultat.
8 §
Polismyndigheten och Kustbevakningen får medges  direktåtkomst till förarbevisregistret i fråga om de uppgifter  som avses i 6 § 1-4, 7 och 8. Förordning (2022:299).
Underrättelseskyldighet för Polismyndigheten
9 §
Polismyndigheten ska underrätta Transportstyrelsen om dom,  beslut, strafföreläggande eller föreläggande av ordningsbot  som har antecknats i det register som avses i lagen (1998:620)  om belastningsregister, om den registrerade har gjort sig  skyldig till ett brott som avses i 7 § första stycket lagen 
(2021:626) om förarbevis för vattenskoter. En underrättelse  ska lämnas endast om brottet har begåtts efter det att den  registrerade har genomgått utbildning för förarbevis för  vattenskoter med godkänt resultat. Om innehavaren av  förarbeviset inte har genomgått sådan utbildning, ska en  underrättelse i stället lämnas om brottet har begåtts efter  det att förarbeviset utfärdades.
En underrättelse om en dom eller ett beslut som får överklagas  ska lämnas först sedan Polismyndigheten har fått besked om att  avgörandet har fått laga kraft.
Sedan ett beslut har meddelats om återkallelse tills vidare  eller omhändertagande av ett förarbevis ska Transportstyrelsen  omedelbart underrättas av
1. domstolen om ett åtal för ett brott som avses i första  stycket läggs ned eller rätten frikänner den tilltalade, och
2. beslutsfattaren om det beslutas att en förundersökning om  ett sådant brott ska läggas ned eller att åtal inte ska  väckas.
Underrättelserna ska innehålla uppgifter om personnummer eller  samordningsnummer. Förordning (2022:299).
Överlämnande av återkallat förarbevis
10 §
Om ett beslut har meddelats om slutlig återkallelse,  återkallelse tills vidare eller omhändertagande av förarbevis  ska beviset överlämnas till Transportstyrelsen om det har  utfärdats i fysisk form. Förordning (2022:299).
Omhändertagande och återkallelse av förarbevis
10 a §
Ett beslut om att omhänderta ett förarbevis ska  meddelas skyndsamt. Beslutet ska inom 48 timmar sändas till  Transportstyrelsen tillsammans med
1. uppgift om delgivning,
2. den utredning som ligger till grund för beslutet, och
3. en redogörelse för de omständigheter som lett till  omhändertagandet.
Om ett beslut delges senare eller ett förarbevis som har  utfärdats i fysisk form lämnas över senare, ska detta snarast  meddelas till Transportstyrelsen.
Transportstyrelsen ska så snart som möjligt pröva frågan om  huruvida förarbeviset ska återkallas tills vidare eller lämnas  tillbaka. Förordning (2022:299).
10 b §
Om ett beslut om slutlig återkallelse, återkallelse  tills vidare eller omhändertagande upphävs, ska ett bevis som  har utfärdats i fysisk form skyndsamt återlämnas till  innehavaren. Förordning (2022:299).
Avgifter
11 §
Transportstyrelsen får ta ut avgift för handläggning av  ärenden och för tillsyn enligt lagen (2021:626) om förarbevis  för vattenskoter och denna förordning. Avgifterna får  bestämmas upp till full kostnadstäckning.
Bemyndiganden
12 §
Transportstyrelsen får meddela föreskrifter om
1. tillstånd och villkor för att bedriva utbildning för att få  ett förarbevis,
2. utbildningens mål, innehåll och genomförande, och
3. tillsyn.
Utöver de föreskrifter som finns i 7 § första stycket och 11 §  får Transportstyrelsen meddela föreskrifter om
1. avgifter för tillsyn och ärendehandläggning enligt lagen 
(2021:626) om förarbevis för vattenskoter, och
2. att den som har beviljats tillstånd att bedriva utbildning  enligt lagen om förarbevis för vattenskoter ska lämna  uppgifter till Transportstyrelsen.
13 §
Transportstyrelsen får meddela föreskrifter om  verkställigheten av lagen (2021:626) om förarbevis för  vattenskoter och av denna förordning.
Övergångsbestämmelser
2021:628
Denna förordning träder i kraft den 1 maj 2022 i fråga om 9 §  och i övrigt den 1 juli 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.