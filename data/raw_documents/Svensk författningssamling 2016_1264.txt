Title: Förordning (2016:1264) om ersättning för kostnader i samband med vissa identitetskontroller vid transporter som utförs med buss, tåg eller passagerarfartyg till Sverige från en annan stat
SFS Number: Svensk författningssamling 2016:1264
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20161264-om-ersattning-for-kostnader_sfs-2016-1264/
Source Link: http://rkrattsbaser.gov.se/sfst?bet=2016:1264
Amendment Register Link: http://rkrattsbaser.gov.se/sfsr?bet=2016:1264
Ministry/Authority: Landsbygds- och infrastrukturdepartementet RSIB TM
Issued: 2016-12-14
Metadata: {"Utfärdad": "2016-12-14", "Ändrad": "t.o.m. SFS 2018:908"}

==================================================

Förordning (2016:1264) om ersättning för kostnader i samband med vissa identitetskontroller vid transporter som utförs med buss, tåg eller passagerarfartyg till Sverige från en annan stat
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1264
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2016-12-14
Ändrad
:   
t.o.m. SFS 2018:908
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om en  transportörs rätt till ersättning för kostnader som denne har  haft för identitetskontroller som utförs enligt föreskrifter  som regeringen har meddelat med stöd av 3 § lagen (2015:1073)  om särskilda åtgärder vid allvarlig fara för den allmänna  ordningen eller den inre säkerheten i landet.
De termer som används i denna förordning har samma betydelse  som i lagen om särskilda åtgärder vid allvarlig fara för den  allmänna ordningen eller den inre säkerheten i landet och i  föreskrifter som regeringen har meddelat med stöd av den  lagen.
2 §
Denna förordning är meddelad med stöd av 8 kap. 7 §  regeringsformen.
Mottagare och villkor
3 §
Ersättning lämnas till transportören.
4 §
Ersättning lämnas, i mån av tillgång på medel, för  skäliga kostnader som en transportör har haft för  identitetskontroller som utförs enligt föreskrifter som  regeringen har meddelat med stöd av 3 § lagen (2015:1073) om  särskilda åtgärder vid allvarlig fara för den allmänna  ordningen eller den inre säkerheten i landet. Ersättningen  lämnas endast för kostnader som har uppkommit under  giltighetstiden för sådana föreskrifter.
Ersättning lämnas även, i mån av tillgång på medel, för  skäliga avvecklingskostnader som en transportör har haft på  grund av identitetskontroller som har utförts enligt sådana  föreskrifter som avses i första stycket. Ersättningen lämnas  endast för kostnader som har uppkommit senast tre månader  efter det att giltighetstiden för sådana föreskrifter som har  gått ut. Förordning (2017:574).
Ansökan och beslut
5 §
En ansökan om ersättning ska ges in till och prövas av  Trafikverket. Ansökan om ersättning ska ske skriftligen på en  blankett som Trafikverket tillhandahåller.
6 §
En ansökan om ersättning ska ha kommit in till  Trafikverket senast inom den tid som Trafikverket beslutar.  Tiden får dock inte vara längre än nio månader, räknat från  det att giltighetstiden för de föreskrifter som regeringen  har meddelat med stöd av 3 § lagen (2015:1073) om särskilda  åtgärder vid allvarlig fara för den allmänna ordningen eller  den inre säkerheten i landet har gått ut.
7 §
När ansökningstiden enligt 6 § har gått ut ska  Trafikverket pröva samtliga inkomna ansökningar.
Om tillgängliga medel understiger den ersättning som kan  beviljas, ska ersättningen sättas ned i lika mån för alla som  ska beviljas ersättning.
Trafikverket betalar ut ersättningen.
8 §
Den som ansöker om ersättning ska på begäran av  Trafikverket inom viss tid som verket bestämmer lämna de  ytterligare uppgifter som behövs för prövningen. Om sökanden  inte följer en sådan begäran, får ansökan prövas i befintligt  skick.
Återbetalning och återkrav
9 §
Den som fått ersättning är återbetalningsskyldig om
1. denne, genom att lämna oriktiga uppgifter, har förorsakat  att ersättningen beviljats felaktigt eller med för högt  belopp, eller
2. ersättningen av något annat skäl har beviljats felaktigt  eller med för högt belopp och mottagaren skäligen borde ha  insett detta.
På beloppet ska ränta enligt räntelagen (1975:635) betalas.
Om någon är återbetalningsskyldig, ska Trafikverket besluta  att helt eller delvis kräva tillbaka ersättningen jämte  ränta. Om det finns särskilda skäl får Trafikverket besluta  att sätta ned räntekravet helt eller delvis.
Bemyndigande
10 §
Trafikverket får meddela föreskrifter om  verkställigheten av denna förordning.
Överklagande
11 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 7 § får dock inte överklagas.
Förordning (2018:908).
Övergångsbestämmelser
2016:1264
1. Denna förordning träder i kraft den 11 januari 2017.
2. Ersättning enligt förordningen lämnas dock för tid från  och med den 4 januari 2016.
2017:574
1. Denna förordning träder i kraft den 1 augusti 2017.
2. Ersättning för avvecklingskostnader enligt 4 § i den nya  lydelsen lämnas dock för tid från och med den 4 maj 2017.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.