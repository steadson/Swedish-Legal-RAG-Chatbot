Title: Konkurrensskadelag (2016:964)
SFS Number: Svensk författningssamling 2016:964
URL: https://www.riksdagen.se/sv/dokument-och-lagar/dokument/svensk-forfattningssamling/konkurrensskadelag-2016964_sfs-2016-964/
Source Link: http://rkrattsbaser.gov.se/sfst?bet=2016:964
Amendment Register Link: http://rkrattsbaser.gov.se/sfsr?bet=2016:964
Ministry/Authority: Klimat- och näringslivsdepartementet RSN
Issued: 2016-11-03
Metadata: {"Utfärdad": "2016-11-03", "Ändrad": "t.o.m. SFS 2021:84"}

==================================================

Konkurrensskadelag (2016:964)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:964
Departement/myndighet
:   
Klimat- och näringslivsdepartementet RSN
Utfärdad
:   
2016-11-03
Ändrad
:   
t.o.m. SFS 2021:84
Övrig text
:   
Rättelseblad 2018:85 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Ersättningsansvar
3 kap. Bestämmande av ersättning
4 kap. Regressrätt
5 kap. Rättegångsbestämmelser
Övergångsbestämmelser
1 kap. Inledande bestämmelser
1 §
Denna lag innehåller bestämmelser om ersättning till  följd av en överträdelse av konkurrensrätten.
2 §
I denna lag betyder
1. överträdelse: en överträdelse av artikel 101 eller 102 i  fördraget om Europeiska unionens funktionssätt 
(EUF-fördraget), 2 kap. 1 eller 7 § konkurrenslagen 
(2008:579) eller bestämmelser i annan nationell rätt som  tillämpas parallellt med unionens konkurrensrätt enligt  artikel 3.1 i rådets förordning (EG) nr 1/2003 av den 16  december 2002 om tillämpning av konkurrensreglerna i  artiklarna 81 och 82 i fördraget,
2. överträdare: det företag eller den sammanslutning av  företag som begått en överträdelse,
3. skadelidande: den som lidit en skada som orsakats av en  överträdelse,
4. konkurrensmyndighet: Europeiska kommissionen eller en  myndighet som utsetts enligt artikel 35 i rådets förordning 
(EG) nr 1/2003 att ansvara för tillämpningen av artiklarna 
101 och 102 i EUF-fördraget,
5. nationell domstol: en domstol i en medlemsstat i den  mening som avses i artikel 267 i EUF-fördraget,
6. slutligt överträdelseavgörande: ett avgörande som har  meddelats av en konkurrensmyndighet eller en nationell  domstol där det har fastställts att en överträdelse har skett  och som inte kan bli föremål för förnyad prövning genom  ordinära rättsmedel,
7. bevis: alla former av bevismaterial som får läggas fram i  domstol, oberoende av lagringsmedium,
8. kartell: ett avtal eller ett samordnat förfarande mellan  två eller flera konkurrenter som syftar till att samordna  deras konkurrensbeteende på marknaden eller påverka de  relevanta konkurrensparametrarna,
9. eftergiftsprogram: ett program för tillämpningen av  artikel 101 i EUF-fördraget eller motsvarande bestämmelse i  nationell rätt på grundval av vilket ett företag som deltagit  i en hemlig kartell, oberoende av övriga företag som är  inblandade i kartellen, samarbetar med konkurrensmyndigheten  i dennas utredning genom att frivilligt ge information om vad  företaget vet om kartellen och företagets roll i denna, och i  utbyte beviljas befrielse från eller nedsättning av  sanktionsavgift för sin inblandning i kartellen,
10. förklaring inom ramen för ett eftergiftsprogram: en  redogörelse som lämnas av ett företag med information, utom  redan befintlig information, om vad företaget vet om en  kartell och företagets roll i denna, och som utarbetats  särskilt för att lämnas in till en konkurrensmyndighet för  att denna ska bevilja befrielse från eller nedsättning av  sanktionsavgift inom ramen för ett eftergiftsprogram,
11. redan befintlig information: bevis som finns oberoende av  en konkurrensmyndighets förfaranden, oberoende av om denna  information finns i en konkurrensmyndighets ärendeakt eller  inte,
12. förlikningsinlaga: en frivillig redogörelse från ett  företag till en konkurrensmyndighet, där företaget medger  eller avstår från att bestrida sitt deltagande i och ansvar  för en överträdelse och som utarbetats särskilt för att göra  det möjligt för konkurrensmyndigheten att tillämpa ett  förenklat eller påskyndat förfarande,
13. företag som beviljats sanktionsavgiftsbefrielse: ett  företag som har befriats från sanktionsavgift av en  konkurrensmyndighet inom ramen för ett eftergiftsprogram,
14. överpris och underpris: skillnaden mellan det pris som  faktiskt har betalats och det pris som skulle ha gällt om en  överträdelse inte hade skett,
15. tvistlösning i godo: samtliga mekanismer som gör det  möjligt för parterna att nå en lösning utanför domstol av en  tvist som gäller ett skadeståndsanspråk,
16. uppgörelse i godo: en överenskommelse som uppnås genom  tvistlösning i godo,
17. direkt köpare: den som av en överträdare direkt förvärvat  varor eller tjänster som varit föremål för en överträdelse,
18. indirekt köpare: den som av en direkt köpare eller  efterföljande köpare förvärvat varor eller tjänster som varit  föremål för en överträdelse, eller varor eller tjänster som  omfattar eller härrör från sådana varor eller tjänster,
19. direkt leverantör: den som direkt tillhandahållit en  överträdare varor eller tjänster som varit föremål för en  överträdelse, och
20. indirekt leverantör: den som till en direkt eller  tidigare leverantör tillhandahållit varor eller tjänster som  varit föremål för en överträdelse, eller varor eller tjänster  som ingår i eller använts vid framställningen av sådana varor  eller tjänster.
2 kap. Ersättningsansvar
Förutsättningar för ansvar
1 §
Den som uppsåtligen eller av oaktsamhet gör sig skyldig  till en överträdelse, ska ersätta den skada som uppkommer  genom överträdelsen.
Solidariskt ansvar
2 §
Om två eller flera är ersättningsskyldiga för en skada,  svarar de solidariskt för skadan om inte ansvaret är  begränsat enligt någon av 3-5 §§.
3 §
För ett litet eller medelstort företag enligt  kommissionens rekommendation 2003/361/EG av den 6 maj 2003 om  definitionen av mikroföretag samt små och medelstora företag,  omfattar det solidariska ansvaret endast skador som uppkommit  hos företagets direkta eller indirekta köpare eller  leverantörer om
1. företagets marknadsandel har understigit fem procent vid  någon tidpunkt under överträdelsen, och
2. en tillämpning av 2 § oåterkalleligen skulle äventyra  företagets ekonomiska bärkraft och medföra att dess  tillgångar förlorade allt värde.
Första stycket gäller inte om
1. företaget har förmått ett annat företag att medverka i  överträdelsen,
2. företaget har haft en ledande roll i överträdelsen,
3. företaget tidigare har gjort sig skyldigt till en  överträdelse enligt ett slutligt överträdelseavgörande,  eller
4. den skadelidande inte kan få full ersättning från någon  annan överträdare.
4 §
För ett företag som har beviljats  sanktionsavgiftsbefrielse omfattar det solidariska ansvaret  endast skador som uppkommit hos
1. företagets direkta eller indirekta köpare eller  leverantörer, och
2. andra skadelidande, om skadan inte kan ersättas av någon  annan överträdare.
5 §
Ett företag som har träffat en uppgörelse i godo med en  skadelidande är solidariskt ansvarigt gentemot denne endast  om
1. skadan inte kan ersättas av någon annan överträdare, och
2. något annat inte avtalats.
Preskription
6 §
Rätten till ersättning faller bort, om talan inte väcks  inom fem år från det att överträdelsen upphört och den  skadelidande fått kännedom om eller skäligen kan antas ha  fått kännedom om
1. beteendet och att det utgjorde en överträdelse,
2. att överträdelsen orsakat denne skada, och
3. överträdarens identitet.
7 §
Fristen enligt 6 § avbryts om en konkurrensmyndighet  vidtar åtgärder i fråga om den överträdelse som anspråket  avser. En ny frist löper från den dag det finns ett slutligt  överträdelseavgörande eller när myndigheten avslutat sitt  förfarande på något annat sätt.
8 §
För parter som deltar i en tvistlösning i godo upphör  fristen enligt 6 § att löpa under den tid tvistlösningen  pågår.
3 kap. Bestämmande av ersättning
Ersättningens omfattning
1 §
Ersättning för skada enligt 2 kap. 1 § omfattar faktisk  skada och utebliven vinst.
Ränta på ersättningen tas ut från den dag skadan uppkom till  den dag betalning sker. Räntan beräknas enligt 5 § räntelagen 
(1975:635). Om ansökan om betalningsföreläggande eller  stämning i mål om utgivande av betalning delges, beräknas  räntan enligt 6 § räntelagen från dagen för delgivningen.
2 §
När ett anspråk på ersättning för faktisk skada omfattar  ett överpris ska, om svaranden visar det, ersättningen  minskas med ett belopp som motsvarar det överpris som den  skadelidande övervältrat på sina köpare. Motsvarande gäller i  fråga om ett underpris som den skadelidande övervältrat på  sina leverantörer.
3 §
När ersättningen bestäms ska en uppgörelse i godo med en  annan överträdare beaktas. Ersättningen ska minskas med den  överträdarens andel av den skada som uppgörelsen avser.  Andelen ska bestämmas med hänsyn till överträdarnas relativa  ansvar för den skada som överträdelsen orsakat.
Presumtion för skada
4 §
Vid en överträdelse som utgörs av en kartell ska en skada  anses ha inträffat, om inte något annat visas.
Överpris som övervältrats på en indirekt köpare
5 §
När ersättningen till en indirekt köpare bestäms ska, om  inte något annat visas, ett överpris anses ha övervältrats på  den indirekta köparen om överträdelsen har lett till ett  överpris för den direkta köparen.
Underpris som övervältrats på en indirekt leverantör
6 §
När ersättningen till en indirekt leverantör bestäms ska,  om inte något annat visas, ett underpris anses ha  övervältrats på den indirekta leverantören om överträdelsen  har lett till ett underpris för den direkta leverantören.
4 kap. Regressrätt
Förutsättning för regressrätt
1 §
Den som enligt 2 kap. 2 § har betalat mer än sin andel av  skadan har rätt att få ersättning av en annan överträdare med  ett belopp som högst får uppgå till den överträdarens andel  av skadan, med de begränsningar som föreskrivs i 2 och 3 §§.
En överträdares andel av skadan ska bestämmas med hänsyn till  överträdarnas relativa ansvar för den skada som överträdelsen  orsakat.
Begränsningar i regressrätten
2 §
Rätten till ersättning från ett företag som beviljats  sanktionsavgiftsbefrielse är begränsad till ett belopp som  högst får uppgå till den skada företaget orsakat sina direkta  eller indirekta köpare eller leverantörer.
Första stycket tillämpas inte i fråga om ersättning för en  skada som har orsakats andra skadelidande än överträdarnas  direkta eller indirekta köpare eller leverantörer.
3 §
Rätten till ersättning från en överträdare som träffat en  uppgörelse i godo med en skadelidande är begränsad till att  omfatta ersättning som lämnats till någon annan  skadelidande.
5 kap. Rättegångsbestämmelser
Behörig domstol
1 §
Patent- och marknadsdomstolen är rätt domstol i mål  enligt denna lag.
Grupptalan
2 §
En talan om skadestånd enligt denna lag får föras som  grupptalan enligt lagen (2002:599) om grupprättegång. Vid en  grupptalan tillämpas inte 3 § lagen om grupprättegång.
Särskilda bestämmelser för mål om skadestånd
Vilandeförklaring
3 §
Rätten får förklara ett mål vilande om två eller flera  parter inlett en tvistlösning i godo av ett anspråk som  omfattas av talan i målet. Målet ska återupptas senast inom  två år från beslutet om vilandeförklaring.
Skriftligt bevis
4 §
I 38 kap. rättegångsbalken finns bestämmelser om  skriftligt bevis. Ett föreläggande om att förete eller  tillhandahålla exemplar av handlingar som finns hos en  konkurrensmyndighet får riktas till myndigheten endast om det  kan antas att handlingen inte utan olägenhet kan företes av  någon annan.
Om det kan antas att ett beslut om att förete eller  tillhandahålla ett exemplar av en skriftlig handling som  finns hos en konkurrensmyndighet allvarligt skulle försvåra  myndighetens möjlighet att fullgöra sina uppgifter, får ett  sådant beslut inte meddelas.
En konkurrensmyndighet får på eget initiativ yttra sig över  om en begäran om företeende eller tillhandahållande av en  handling som finns i en konkurrensmyndighets ärendeakt är  proportionell.
5 §
Skyldigheten enligt 38 kap. 2 och 8 §§ rättegångsbalken  att förete eller tillhandahålla skriftlig handling omfattar  inte exemplar av sådana handlingar som finns hos en  konkurrensmyndighet och som utgörs av
1. förklaringar inom ramen för ett eftergiftsprogram,
2. förlikningsinlagor,
3. information som en fysisk eller juridisk person tagit fram  särskilt för en konkurrensmyndighets handläggning av ett  ärende, eller
4. information som konkurrensmyndigheten tagit fram och  överlämnat till parterna under handläggningen av ett  ärende.
Efter att konkurrensmyndigheten genom att anta ett  beslut eller på något annat sätt avslutat sitt förfarande,  omfattas dock återkallade förlikningsinlagor och handlingar  som avses i första stycket 3 och 4 av skyldigheten att förete  eller tillhandahålla skriftlig handling.
6 §
Om det vid prövningen av om en handling ska företes eller  tillhandahållas görs gällande att handlingen är en sådan som  avses i 5 § första stycket 1 eller 2, är den som yrkandet  riktas mot, efter begäran av den som framställt yrkandet,  skyldig att överlämna handlingen till rätten för prövning av  frågan. Vid denna prövning får rätten inte ge någon annan  tillfälle att yttra sig än konkurrensmyndigheten eller den  som upprättat handlingen. En part har rätt att ta del av  handlingen endast i den utsträckning rätten finner att den  ska företes eller tillhandahållas.
Finner rätten att handlingen är undantagen från skyldigheten  att förete eller tillhandahålla skriftlig handling ska  handlingen omedelbart återlämnas. Innehåller handlingen även  uppgifter som inte omfattas av undantaget ska rätten behålla  ett utdrag ur handlingen med dessa uppgifter.
Vid prövningen av skyldigheten enligt första stycket att  överlämna handlingen till rätten är 38 kap. 4, 5 och 7 §§  rättegångsbalken tillämpliga.
Lag (2018:85)
.
7 §
Det som föreskrivs i 4-6 §§ gäller även i fråga om  bevisning till framtida säkerhet enligt 41 kap.  rättegångsbalken.
Förbud mot att åberopa visst skriftligt bevis
8 §
En handling som avses i 5 § första stycket får inte  åberopas som bevis i ett mål om skadestånd enligt denna lag.  Efter att konkurrensmyndigheten genom att anta ett beslut  eller på något annat sätt avslutat sitt förfarande får dock  återkallade förlikningsinlagor och handlingar som avses i 5 §  första stycket 3 och 4 åberopas som bevis.
Exemplar av andra handlingar än de som avses i första stycket  och som någon fått del av enbart genom tillgång till en  konkurrensmyndighets ärendeakt får i mål om skadestånd enligt  denna lag åberopas som bevis endast av den personen eller  någon som övertagit dennes rättigheter.
Rättskraft
9 §
Om det genom ett avgörande enligt 3 kap. 1, 1 a eller 2 §  eller 5 § första stycket 1 konkurrenslagen (2008:579) som fått  laga kraft har slagits fast att en överträdelse av  konkurrensrätten har skett, får den frågan inte på nytt tas  upp till prövning i ett mål om skadestånd enligt denna lag.
Lag (2021:84)
.
Övergångsbestämmelser
2016:964
1. Denna lag träder i kraft den 27 december 2016.
2. Bestämmelserna i 5 kap. 3-9 §§ tillämpas på talan som  väckts efter den 25 december 2014.
2021:84
1. Denna lag träder i kraft den 1 mars 2021.
2. För avgöranden enligt 3 kap. 16 § konkurrenslagen 
(2008:579) som fått laga kraft före ikraftträdandet tillämpas  äldre bestämmelser.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.