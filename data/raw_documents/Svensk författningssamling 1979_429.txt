Title: Skogsvårdslag (1979:429)
SFS Number: Svensk författningssamling 1979:429
URL: https://www.riksdagen.se/sv/dokument-och-lagar/dokument/svensk-forfattningssamling/skogsvardslag-1979429_sfs-1979-429/
Source Link: http://rkrattsbaser.gov.se/sfst?bet=1979:429
Amendment Register Link: http://rkrattsbaser.gov.se/sfsr?bet=1979:429
Ministry/Authority: Landsbygds- och infrastrukturdepartementet RSL
Issued: 1979-06-07
Metadata: {"Utfärdad": "1979-06-07", "Ändrad": "t.o.m. SFS 2024:807"}

==================================================

Skogsvårdslag (1979:429)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1979:429
Departement/myndighet
:   
Landsbygds- och infrastrukturdepartementet RSL
Utfärdad
:   
1979-06-07
Omtryck
:   
SFS 1993:553
Ändrad
:   
t.o.m. SFS 2024:807
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Skogen är en nationell tillgång och en förnybar resurs som ska skötas så att den uthålligt ger en god avkastning samtidigt som den biologiska mångfalden behålls.
Vid skötseln ska hänsyn tas även till andra allmänna intressen.
Lag (2008:662)
.
2 §
I denna lag avses med
1. skogsmark: mark inom ett sammanhängande område där träden har en höjd av mer än fem meter och där träd har en kronslutenhet av mer än tio procent eller har förutsättningar att nå denna höjd och kronslutenhet utan produktionshöjande åtgärder,
2. produktiv skogsmark: skogsmark som enligt vedertagna bedömningsgrunder kan producera i genomsnitt minst en kubikmeter virke per hektar och år,
3. skogligt impediment: improduktiv skogsmark och träd- och buskmark.
Med improduktiv skogsmark avses skogsmark som inte är produktiv skogsmark enligt definitionen i första stycket 2.
Med träd- och buskmark avses mark inom ett sammanhängande område som inte är skogsmark enligt definitionen i första stycket 1, och som uppfyller minst ett av följande kriterier.
1. Träden har en höjd av mer än fem meter och en kronslutenhet av mer än fem procent.
2. Den sammanlagda täckningen av träd och buskar högre än 0,5 meter är minst tio procent.
3. Förutsättningarna finns att nå gränsvärdena i 1 eller 2 utan produktionshöjande åtgärder.
Lag (2008:662)
.
2 a §
Som skogsmark eller träd- och buskmark enligt 2 § anses inte sådana områden där marken i väsentlig utsträckning används för jordbruksändamål, hör till byggnader eller anläggningar eller används för annat ändamål än att tillgodose intressen som kan hänföras till träden och vegetationen.
Lag (2008:662)
.
2 b §
Med fjällnära skog avses sådan skog inom det fjällnära området där
1. skogsbruksåtgärder kan påverka intressen som är av väsentlig betydelse för naturvården, kulturmiljövården eller rennäringen, eller
2. det råder särskilda förutsättningar för skogens skötsel.
Regeringen får meddela föreskrifter om vilka områden som utgör fjällnära skog.
Lag (2010:930)
.
3 §
Denna lag hindrar inte att produktiv skogsmark tas i anspråk för annat ändamål än virkesproduktion.
Bestämmelserna i 5, 6 och 10 §§ ska inte tillämpas på produktiv skogsmark som i väsentlig utsträckning används för annat ändamål än virkesproduktion.
Lag (2008:662)
.
4 §
Bestämmelser i denna lag eller med stöd av lagen meddelade föreskrifter skall inte tillämpas i den mån vad där sägs strider mot 7 kap. 11 § andra stycket miljöbalken eller mot föreskrifter som har meddelats med stöd av 7 eller 8 kap. samma balk eller med stöd av annan lag.
Bestämmelser om att tillstånd krävs för vissa verksamheter och åtgärder finns i 7 kap. 28 a - 29 b §§ miljöbalken.
Lag (2001:440)
.
4 a §
Bestämmelser om växtskadegörare finns i växtskyddslagen 
(2022:725) och i de EU-bestämmelser som den lagen  kompletterar.
Lag (2022:726)
.
Anläggning av skog på skogsmark
5 §
Ny skog ska anläggas på produktiv skogsmark
1. om markens virkesproducerande förmåga efter avverkning eller på grund av skada på skogen inte tas till vara på ett godtagbart sätt,
2. om marken ligger outnyttjad, eller
3. om skogens tillstånd är uppenbart otillfredsställande.
Åtgärd enligt första stycket ska vidtas i fall som anges i 1 och 2 utan dröjsmål och i fall som anges i 3 inom skälig tid.
Vad som föreskrivs i första stycket 2 ska inte gälla mark som på grund av särskilda förhållanden inte bör tas i anspråk för virkesproduktion.
Regeringen eller den myndighet som regeringen bestämmer får meddela föreskrifter om undantag från första och andra styckena för att möjliggöra försöksverksamhet.
Skogsstyrelsen får i särskilda fall medge undantag från första och andra styckena.
Lag (2014:890)
.
6 §
Vid anläggning av ny skog ska de föryngringsåtgärder vidtas som kan behövas för att trygga återväxten av en skog av tillfredsställande täthet och beskaffenhet i övrigt.
Regeringen eller den myndighet som regeringen bestämmer får meddela föreskrifter om undantag från första stycket för att möjliggöra försöksverksamhet.
Skogsstyrelsen får i särskilda fall medge undantag från första stycket.
Lag (2014:890)
.
6 a §
Hyggesplöjning får inte användas som markberedningsmetod.
Om det behövs för att trygga återväxten av en skog av tillfredsställande täthet och beskaffenhet i övrigt får regeringen eller den myndighet som regeringen bestämmer meddela föreskrifter om föryngringsmetod, markberedning, sådd, plantering, vård av plantskog och andra åtgärder.
Lag (2010:930)
.
6 b §
Främmande trädarter får inte användas som skogsodlingsmaterial i fjällnära skog.
Regeringen får meddela föreskrifter om undantag från förbudet i första stycket.
Lag (2010:930)
.
7 §
Om det är påkallat från skogsvårdssynpunkt, får regeringen eller den myndighet som regeringen bestämmer meddela föreskrifter som förbjuder eller ställer upp villkor för användning av visst slag av skogsodlingsmaterial vid anläggning av skog.
Regeringen eller den myndighet som regeringen bestämmer får även meddela föreskrifter om produktion av, handel med och införsel av skogsodlingsmaterial i enlighet med rådets direktiv 1999/105/EG av den 22 december 1999 om saluföring av skogsodlingsmaterial.5
Med skogsodlingsmaterial aves frön, plantor, sticklingar och andra former av förökningsmaterial, avsedda för anläggning av skog enligt vad regeringen eller den myndighet som regeringen bestämmer närmare föreskriver i enlighet med direktiv 1999/105/EG.
Lag (2002:614)
.
8 §
Den produktiva skogsmarkens ägare är ansvarig för anläggning och vård av ny skog.
Om säkerhet ställts för fullgörande av återväxtåtgärder enligt 36 § och den produktiva skogsmark på vilken åtgärderna ska vidtas överlåts genom försäljning, byte eller gåva, är den som ställt säkerhet solidariskt med en senare ägare ansvarig för kostnader som uppkommer om åtgärderna efter beslut av Skogsstyrelsen enligt 35 § fjärde stycket utförs på ägarens bekostnad.
Ansvar enligt andra stycket är begränsat till det belopp för vilket säkerhet ställts. Ansvaret för den som ställt säkerhet upphör om en ny ägare ställer säkerhet för de ifrågavarande återväxtåtgärdernas fullgörande och säkerheten godkänns av Skogsstyrelsen.
Om det finns särskilda skäl får Skogsstyrelsen i andra fall än som anges i tredje stycket besluta att en tidigare ägares ansvar för återväxtåtgärderna ska bortfalla.
Lag (2008:662)
.
9 §
Har upphävts genom
lag (2014:890)
.
Avverkning m.m. på skogsmark
10 §
Avverkning på produktiv skogsmark ska vara ändamålsenlig för återväxt av ny skog eller främja skogens utveckling.
Regeringen eller den myndighet som regeringen bestämmer får till skydd för den yngre skogen föreskriva att trädbestånd under en viss ålder inte får avverkas samt meddela föreskrifter om hur avverkning ska bedrivas för att tillgodose kraven enligt första stycket.
För att möjliggöra försöksverksamhet eller för att bevara och utveckla natur- eller kulturmiljövärden får regeringen eller den myndighet som regeringen bestämmer meddela föreskrifter om undantag från första stycket.
Lag (2014:890)
.
10 a §
Om tillstånd enligt jordförvärvslagen (1979:230) krävs vid förvärv av fastighet, får förvärvaren inte påbörja avverkning förrän sådant tillstånd meddelats.
Om det finns särskilda skäl får Skogsstyrelsen medge undantag från första stycket.
Lag (2005:1164)
.
11 §
Regeringen eller den myndighet som regeringen bestämmer får, i fråga om större skogsinnehav, för att främja en jämn åldersfördelning av skogen föreskriva att högst en viss andel av en brukningsenhets areal produktiv skogsmark som inte i väsentlig utsträckning används för annat ändamål än virkesproduktion får avverkas under en viss period.
I fråga om övriga skogsinnehav får föreskrifter enligt första stycket innebära att avverkning inte får ske i sådan utsträckning att mer än hälften av brukningsenhetens areal produktiv skogsmark som inte i väsentlig utsträckning används för annat ändamål än virkesproduktion kommer att bestå av kalmark och yngre skog.
Lag (2008:662)
.
12 §
Som brukningsenhet ska räknas den produktiva skogsmark inom en kommun som tillhör samma ägare, om inte annat följer av föreskrifter som meddelas av regeringen eller myndighet som regeringen bestämmer.
Lag (2008:662)
.
13 §
Skogsstyrelsen skall på begäran meddela beslut på förhand huruvida viss avverkning är förenlig med föreskrifter meddelade med stöd av 11 §.
Lag (2005:1164)
.
13 a §
Avverkning, skogsvårdsåtgärder och gödsling får inte ske på skogliga impediment som är större än 0,1 hektar.
Enstaka träd får dock avverkas om det inte förändrar naturmiljöns karaktär.
Regeringen eller den myndighet som regeringen bestämmer får meddela föreskrifter om ytterligare undantag från förbudet i första stycket.
Lag (2010:930)
.
13 b §
Inom ett område där renskötsel får bedrivas enligt rennäringslagen (1971:437) under hela året (renskötselns året-runt-marker), får avverkning inte ske om den
1. medför ett sådant väsentligt bortfall av renbete att möjligheterna att hålla tillåtet renantal påverkas, eller
2. omöjliggör sedvanlig samling och flyttning av renhjord.
Lag (2010:930)
.
14 §
Den produktiva skogsmarkens ägare är skyldig att enligt föreskrifter som meddelas av regeringen eller den myndighet som regeringen bestämmer underrätta Skogsstyrelsen om
1. avverkning och uttag av skogsbränsle som ska äga rum på hans eller hennes mark,
2. sådan dikning i samband med avverkning som inte kräver tillstånd enligt 11 kap. miljöbalken,
3. vad han eller hon avser att göra för att tillgodose naturvårdens och kulturmiljövårdens intressen i samband med avverkning på hans eller hennes mark,
4. vad han eller hon avser att göra för att tillgodose rennäringens intressen i samband med avverkning på hans eller hennes mark inom renskötselns året-runt-marker, och
5. vad han eller hon avser att göra för att trygga återväxten av skogen.
Lag (2010:930)
.
14 a §
Har upphävts genom
lag (2008:662)
.
Krav på tillstånd till avverkning i fjällnära skog
15 §
I fjällnära skog får avverkning inte ske utan  Skogsstyrelsens tillstånd.
Tillstånd behövs inte för röjning eller gallring som främjar  skogens utveckling.
Regeringen eller den myndighet som regeringen bestämmer får  meddela föreskrifter om att tillstånd inte heller behövs för  åtgärder som måste vidtas i fråga om
1. karantänskadegörare enligt Europaparlamentets och rådets  förordning (EU) 2016/2031 av den 26 oktober 2016 om  skyddsåtgärder mot växtskadegörare, ändring av  Europaparlamentets och rådets förordningar (EU) nr 228/2013, 
(EU) nr 652/2014 och (EU) nr 1143/2014 samt om upphävande av  rådets direktiv 69/464/EEG, 74/647/EEG, 93/85/EEG, 98/57/EG, 
2000/29/EG, 2006/91/EG och 2007/33/EG,
2. karantänskadegörare enligt föreskrifter och beslut som har  meddelats med stöd av 5 § växtskyddslagen (2022:725), eller
3. andra växtskadegörare enligt föreskrifter som har meddelats  med stöd av 7 § växtskyddslagen.
Lag (2022:1273)
.
15 a §
Ett tillstånd till avverkning är giltigt i fem år från  det att beslutet fick laga kraft.
Lag (2022:1273)
.
16 §
I ansökan om tillstånd till avverkning ska sökanden redovisa vad han eller hon avser att göra för att
1. tillgodose naturvårdens, kulturmiljövårdens och rennäringens intressen, samt
2. trygga återväxten av skogen.
Lag (2010:930)
.
17 §
Tillstånd till avverkning får inte ges, om  avverkningen medverkar till att en miljökvalitetsnorm som  avses i 5 kap. 2 § första stycket 1 miljöbalken inte följs.  Avverkningen får dock tillåtas, om den förenas med de krav  som behövs för att följa normen eller om det finns en sådan  förutsättning för tillstånd som anges i 5 kap. 5 § andra  stycket miljöbalken.
Tillstånd till avverkning får inte heller ges för att bygga  en skogsbilväg om nyttan av vägen för skogsbruket inte  motsvarar kostnaden för den, eller om vägen inte kan passas  in i en vägnätsplan.
Lag (2018:1413)
.
18 §
Tillstånd till avverkning får inte ges om avverkningen är oförenlig med intressen som är av väsentlig betydelse för naturvården eller kulturmiljövården.
Lag (2010:930)
.
18 a §
Tillstånd till avverkning på en sammanhängande yta som är större än 20 hektar inom samma brukningsenhet får ges endast om det finns särskilda skäl för det.
Lag (2010:930)
.
18 b §
När tillstånd till avverkning ges ska Skogsstyrelsen besluta om vilka hänsyn som ska tas till
1. naturvårdens och kulturmiljövårdens intressen, samt
2. rennäringens intressen.
Sådana hänsyn får avse hyggets storlek och förläggning, avverkningsform eller liknande.
Villkor som gäller rennäringens intressen får inte avse annat än vad som uppenbart behövs med hänsyn till renskötselrätten.
Lag (2010:930)
.
18 c §
I samband med att tillstånd till avverkning ges får Skogsstyrelsen besluta om åtgärder för att begränsa eller motverka andra olägenheter än sådana som avses i 18 b § och för att trygga återväxten av skogen.
Lag (2010:930)
.
19 §
Fastighetsägaren har rätt till ersättning på grund av  beslut enligt 18 § eller 18 b § första stycket 1 som innebär  att pågående markanvändning inom den berörda delen av en  fastighet avsevärt försvåras.
Vid prövningen av rätten till ersättning avseende produktiv  skogsmark i fjällnära skog ska pågående markanvändning  presumeras vara skogsbruk, om marken inte används uteslutande  för andra ändamål.
När det gäller rätten till ersättning tillämpas även 25 kap. 
6 § och 31 kap. 2 §, 7 § första stycket första meningen, 8 §  första meningen, 9, 12, 13, och 15 §§, 31 § tredje stycket och 
33 § miljöbalken. En hänvisning i någon av dessa bestämmelser  till 31 kap. 4 § miljöbalken ska anses som en hänvisning till 
19 § första stycket denna lag.
Lag (2022:1273)
.
19 a §
Om ersättning enligt 19 § har lämnats på grund av ett  beslut enligt 18 § kan ersättning enligt 19 § inte lämnas på  nytt för samma del av en fastighet.
Om ersättning enligt 19 § har lämnats på grund av ett beslut  enligt 18 b § första stycket 1 kan ersättning enligt 19 § inte  lämnas på nytt för samma hänsyn.
Lag (2022:1273)
.
Samråd inom renskötselns året-runt-marker
20 §
Innan avverkning sker inom renskötselns året-runt-marker ska berörd sameby beredas tillfälle till samråd.
Regeringen eller den myndighet som regeringen bestämmer får meddela föreskrifter om sådant samråd.
Lag (2010:930)
.
21 §
Har upphävts genom
lag (2010:930)
.
Ädellövskog
22 §
Med ädla lövträd avses i denna lag de inhemska trädslagen alm, ask, avenbok, bok, ek, fågelbär, lind och lönn.
Lag (1993:553)
.
23 §
Med ädellövskog avses i denna lag:
1. Skogsbestånd som utgörs av lövträd till minst 70 procent och av ädla lövträd till minst 50 procent och vars areal är minst ett halvt hektar.
2. Trädbestånd på betesmarker, om beståndet utgörs av lövträd till minst 70 procent och av ädla lövträd till minst 50 procent. Av de ädla lövträden skall minst tio träd per hektar ha en diameter av minst 30 centimeter på en höjd av 1,3 meter över marken. Markens areal skall uppgå till minst ett hektar.
Har Skogsstyrelsen enligt 27 § tredje stycket beslutat viss trädslagssammansättning vid föryngring av ädellövskog, skall skogen betraktas som ädellövskog även om andelen lövträd under en tid är lägre än som anges i första stycket.
Lag (2005:1164)
.
24 §
Skogsstyrelsen skall på begäran meddela beslut på förhand om ett visst skogsbestånd eller trädbestånd på betesmark är att anse som ädellövskog.
Lag (2005:1164)
.
25 §
I ett bestånd som avses i 23 § får det inte vidtas åtgärder som leder till att beståndet upphör att vara ädellövskog. Efter annan avverkning än röjning eller gallring skall ny ädellövskog anläggas på området.
Om det finns särskilda skäl, får Skogsstyrelsen medge undantag från första stycket. I samband därmed får Skogsstyrelsen besluta att ny ädellövskog skall anläggas på ett annat ställe inom en brukningsenhet. För anläggning av ny ädellövskog gäller 27 §
tredje stycket.
Lag (2005:1164)
.
26 §
Vad som föreskrivs i 25 § första stycket hindrar inte att mark används i enlighet med en detaljplan eller i enlighet med beslut som gäller för företag vars tillåtlighet har prövats enligt någon annan lag eller enligt föreskrifter som har meddelats med stöd av någon annan lag.
Lag (1993:553)
.
27 §
Annan avverkning än röjning eller gallring i ett bestånd som avses i 23 § får inte påbörjas innan Skogsstyrelsen lämnat tillstånd till detta.
I ansökan om tillstånd skall sökanden redovisa vad han avser att göra för att tillgodose naturvårdens och kulturmiljövårdens intressen.
I samband med att tillstånd meddelas får Skogsstyrelsen besluta om det sätt på vilket avverkningen och den därav föranledda anläggningen av ny ädellövskog skall genomföras.
Lag (2005:1164)
.
28 §
Bidrag kan lämnas av allmänna medel till kostnader för åtgärder som behövs för att trygga återväxten av ädellövskog.
Lag (1993:553)
.
29 §
Har upphävts genom
lag (2022:726)
.
Hänsyn till naturvården, kulturmiljövården och rennäringen
30 §
Regeringen eller den myndighet som regeringen bestämmer får meddela föreskrifter om den hänsyn som ska tas till naturvårdens och kulturmiljövårdens intressen vid skötseln av skog, såsom i fråga om hyggens storlek och utläggning, beståndsanläggning, kvarlämnande av träd och trädsamlingar, gödsling, dikning och skogsbilvägars sträckning.
Regeringen eller den myndighet som regeringen bestämmer får också meddela föreskrifter om de åtgärder som ska vidtas för det fall föreskrifter enligt första stycket inte har följts.
Bemyndigandena i första och andra styckena medför inte befogenhet att meddela föreskrifter som är så ingripande att pågående markanvändning avsevärt försvåras.
Lag (2010:930)
.
31 §
Vid skötsel av skog skall i fråga om hyggens storlek och utläggning, beståndsanläggning, kvarlämnande av trädsamlingar och skogsbilvägars sträckning den anpassning ske som uppenbart påkallas med hänsyn till rennäringen. Vid planläggning och genomförande av åtgärderna skall eftersträvas att berörd sameby har årlig tillgång till sammanhängande betesområden och till vegetation som behövs inom områden för samling, flyttning och rastning av renarna.
Lag (1993:553)
.
Miljöanalys
32 §
Regeringen eller den myndighet som regeringen bestämmer får föreskriva att det i ärenden enligt denna lag skall göras en analys av vilken inverkan nya metoder för skogens skötsel och nya skogsodlingsmaterial har på miljön. Föreskrifterna får innebära att en sådan analys skall göras av den som avser att använda en ny metod eller ett nytt skogsodlingsmaterial.
Lag (1998:821)
.
Register
32 a §
För de ändamål som anges i 32 b och 32 c §§ skall med hjälp av automatiserad behandling föras ett register över fysiska och juridiska personer som yrkesmässigt bedriver produktion eller införsel för saluföring av skogsodlingsmaterial eller handel med sådant material samt ett register över godkända frökällor. Dessa register skall ge offentlighet åt den information som ingår i registren.
Med frökälla avses frötäktsområde, frötäktsbestånd, fröplantage, föräldraträd till en familj, klon eller klonblandning enligt vad regeringen eller den myndighet som regeringen bestämmer närmare föreskriver i enlighet med rådets direktiv 1999/105/EG av den 22 december 1999 om saluföring av skogsodlingsmaterial.
Lag (2002:614)
.
32 b §
I fråga om personuppgifter ska registret över  fysiska och juridiska personer, som yrkesmässigt bedriver  produktion eller införsel för saluföring av  skogsodlingsmaterial eller handel med sådant material, ha  till ändamål att tillhandahålla uppgifter för
1. verksamhet för vilken staten ansvarar enligt lag eller  annan författning, och
a) som avser sådana näringsidkare som registrerats i  registret, eller
b) som för att kunna utföras förutsätter tillgång till  uppgifter om sådana näringsidkare,
2. aktualisering, komplettering eller kontroll av uppgifter  om sådana näringsidkare i kund- eller verksamhetsregister  eller liknande register, eller
3. uttag av urval av personuppgifter för direkt  marknadsföring, dock med den begränsning som följer av  artikel 21.2 och 21.3 i Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning), här benämnd EU:s  dataskyddsförordning.
Lag (2018:365)
.
32 c §
I fråga om personuppgifter ska registret över  godkända frökällor ha till ändamål att tillhandahålla  uppgifter för
1. verksamhet för vilken staten ansvarar enligt lag eller  annan författning, och
a) som avser sådana frökällor som registrerats i registret,  eller
b) som för att kunna utföras förutsätter tillgång till  uppgifter om sådana frökällor,
2. omsättning av skogsodlingsmaterial och fast egendom på  vilken en frö-källa registrerats,
3. aktualisering, komplettering eller kontroll av uppgifter  om frökällor i kund- eller verksamhetsregister eller liknande  register, eller
4. uttag av urval av personuppgifter för direkt  marknadsföring, dock med den begränsning som följer av  artikel 21.2 och 21.3 i EU:s dataskyddsförordning.
Lag (2018:365)
.
32 d §
Regeringen meddelar närmare föreskrifter om innehållet i de register som avses i 32 a § första stycket.
Lag (2002:614)
.
32 e §
Skogsstyrelsen är personuppgiftsansvarig för  behandlingen av personuppgifter i de register som avses i 
32 a § första stycket.
Lag (2018:365)
.
32 f §
Skogsstyrelsen får för de ändamål som anges i 32 b och 32 c §§ medge direktåtkomst till de register som avses i 32 a §
första stycket.
Lag (2002:614)
.
32 g §
Har upphävts genom
lag (2018:365)
.
Tillsyn
33 §
Skogsstyrelsen utövar tillsyn över efterlevnaden av denna lag och med stöd av lagen meddelade föreskrifter utom när det gäller 32 a-32 g §§.
Lag (2005:1164)
.
34 §
Tillsynsmyndigheten har rätt att på begäran få de upplysningar och handlingar som behövs för tillsynen enligt denna lag eller enligt föreskrifter som meddelats med stöd av lagen.
Tillsynsmyndigheten har vidare rätt att hos den som yrkesmässigt bedriver produktion av, handel med eller införsel av skogsodlingsmaterial få tillträde till mark, transportmedel, byggnader och stängda utrymmen, dock inte bostäder, för tillsyn enligt denna lag eller enligt föreskrifter som meddelats med stöd av lagen.
Tillsynsmyndigheten får begära handräckning av kronofogdemyndigheten för att få sådant tillträde som avses i andra stycket.
Lag (2005:1164)
.
34 a §
När Europeiska gemenskapernas kommission har beslutat om kontrollbesök enligt artikel 16.6 i rådets direktiv 1999/105/EG av den 22 december 1999 om saluföring av skogsodlingsmaterial har kommissionen rätt att få handräckning av Kronofogdemyndigheten för att genomföra följande åtgärder hos den som avses i 34 § andra stycket:
1. granska räkenskaper och andra affärshandlingar samt ta kopior av dessa handlingar, och
2. få tillträde till samtliga lokaler och markområden som utnyttjas av den som avses i 34 § andra stycket.
Kronofogdemyndigheten skall inte underrätta svaranden om handräckningen innan verkställighet sker. Därutöver gäller bestämmelserna i utsökningsbalken om verkställighet av förpliktelser som inte avser betalningsskyldighet eller avhysning.
Lag (2006:696)
.
35 §
Tillsynsmyndigheten får meddela de förelägganden och förbud som behövs för att denna lag eller föreskrift som har meddelats med stöd av lagen ska följas.
Förelägganden och förbud kan förenas med vite.
Om någon inte rättar sig efter ett föreläggande, får tillsynsmyndigheten besluta att åtgärden ska vidtas på dennes bekostnad.
Lag (2014:890)
.
36 §
Om en avverkning föranleder förhållandevis dyra återväxtåtgärder i större omfattning, får Skogsstyrelsen i samband med avverkningen besluta att säkerhet skall ställas för fullgörandet av åtgärderna, om det skäligen kan befaras att åtgärderna annars inte blir vidtagna. Säkerheten skall avse de kostnader som Skogsstyrelsen får ta ut enligt 8 § andra stycket och 35 § fjärde stycket.
Säkerhet får även krävas som villkor för tillstånd enligt 16 §
eller enligt 27 § första stycket.
Har Skogsstyrelsen enligt första stycket beslutat att säkerhet skall ställas, får avverkningen inte påbörjas förrän säkerheten har ställts och godkänts av Skogsstyrelsen.
Ställs inte säkerhet i fall som avses i första stycket, får Skogsstyrelsen meddela förbud att avverka skog på brukningsenheten utan Skogsstyrelsens tillstånd.
Lag (2005:1164)
.
37 §
Regeringen eller den myndighet som regeringen bestämmer får föreskriva att särskilda avgifter skall tas ut i ärenden enligt denna lag och för att täcka kostnader för tillsyn och kontroll.
Lag (1997:1241)
.
38 §
Till böter eller fängelse i högst sex månader döms den som uppsåtligen eller av oaktsamhet
1. bryter mot 6 b § första stycket, 10 § första stycket eller 10 a §,
2. bryter mot 15 § eller mot villkor i beslut som gäller avverkning och som har meddelats med stöd av 18 b § eller 18 c §,
3. bryter mot 36 § tredje stycket eller avverkningsförbud som avses i 36 § fjärde stycket,
4. inte rättar sig efter ett föreläggande eller bryter mot ett förbud som har meddelats för att 31 § ska följas,
5. genom avverkning eller andra åtgärder bryter mot 25 §
första stycket första meningen, 27 § första stycket eller mot ett beslut om avverkning som har meddelats med stöd av 27 §
tredje stycket.
I ringa fall döms inte till ansvar.
Lag (2010:930)
.
38 a §
Till böter döms den som uppsåtligen eller av oaktsamhet
1. bryter mot en föreskrift som regeringen eller, efter  regeringens bemyndigande, en myndighet har meddelat med stöd  av 7 § första stycket eller 11 §,
2. bryter mot en föreskrift som en myndighet har meddelat med  stöd av regeringens bemyndigande enligt 10 § andra stycket  eller 20 §,
3. inte fullgör underrättelseskyldighet enligt föreskrifter  som regeringen eller, efter regeringens bemyndigande, en  myndighet har meddelat med stöd av 14 §,
4. inte rättar sig efter ett föreläggande eller bryter mot ett  förbud som har meddelats för att en föreskrift enligt 30 § ska  följas.
I ringa fall döms inte till ansvar.
Lag (2022:726)
.
38 b §
Den som inte har rättat sig efter ett vitesföreläggande eller som har överträtt ett vitesförbud döms inte till ansvar enligt denna lag för en gärning som omfattas av föreläggandet eller förbudet.
Lag (2010:930)
.
39 §
Har upphävts genom
lag (2024:807)
.
40 §
Skogsstyrelsens beslut enligt denna lag eller enligt  föreskrifter som har meddelats med stöd av lagen får  överklagas till allmän förvaltningsdomstol.
Naturvårdsverket får överklaga Skogsstyrelsens beslut i fall  som avses i 25 § andra stycket.
Prövningstillstånd krävs vid överklagande till  kammarrätten.
Lag (2018:365)
.
41 §
Skogsstyrelsen får bestämma att dess beslut skall gälla omedelbart.
Lag (2005:1164)
.
Övergångsbestämmelser
1979:429
1. Denna lag träder i kraft den 1 januari 1980.
2. Genom lagen upphävs skogsvårdslagen (1948:237) och förordningen (1894:17 s. 1) angående hushållningen med de allmänna skogarna i riket.
3. Förekommer i lag eller annan författning hänvisning till föreskrift som har ersatts genom bestämmelse i denna lag, tillämpas i stället den nya bestämmelsen.
4. Den som innehar skogsmark under ständig besittningsrätt och äger tillgodogöra sig skogens avkastning utöver husbehovet eller som innehar skogsmark med fideikommissrätt, skall vid tillämpningen av nya lagen anses som skogsmarkens ägare.
1990:96
Denna lag träder i kraft den 1 juli 1990.
I fråga om överklagande av beslut som har meddelats före ikraftträdandet gäller äldre föreskrifter.
1990:1379
Denna lag träder i kraft den 1 juli 1991.
I ärende som avses i 19 b § första stycket eller 19 e § första stycket skall sökanden, även om ansökningen gjorts före ikraftträdandet av denna lag, om tillståndsmyndigheten begär det komplettera ansökningen med en redovisning av vad han avser att göra för att tillgodose naturvårdens och kulturmiljövårdens respektive rennäringens intressen.
1993:553
1. Denna lag träder i kraft den 1 januari 1994.
2. Genom lagen upphävs ädellövskogslagen (1984:119).
3. Den som före ikraftträdandet har gjort anmälan enligt 17 § eller ansökt om tillstånd enligt 19 § i paragrafernas då gällande lydelser eller ansökt om tillstånd enligt 7 § ädellövskogslagen (1984:119)
skall på begäran av Skogsvårdsstyrelsen komplettera anmälan eller ansökan med uppgift om vad han avser att göra för att tillgodose naturvårdens och kulturmiljövårdens intressen i samband med avverkning på hans mark.
4. Äldre föreskrifter gäller fortfarande i fråga om överklagande av beslut enligt ädellövskogslagen som har meddelats före den 1 januari 1994.
5. Beslut enligt 4, 5 och 7 §§ ädellövskogslagen skall anses meddelade med stöd av motsvarande nya bestämmelser i skogsvårdslagen.
1995:49
Denna lag träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.
1998:821
1. Denna lag träder i kraft den 1 januari 1999.
2. Ärenden som har inletts före denna lags ikraftträdande skall handläggas och bedömas enligt äldre bestämmelser.
Bestämmelserna i 17 § första stycket i dess nya lydelse skall dock tillämpas omedelbart.
3. I fråga om rätt till ersättning på grund av ett beslut som har meddelats före denna lags ikraftträdande gäller äldre bestämmelser i 19 §.
2005:390
1. Denna lag träder i kraft den 1 juli 2005.
2. Har skogsvårdsstyrelsen före ikraftträdandet beslutat att säkerhet skall ställas enligt 36 § första stycket, gäller 8 § i sin äldre lydelse.
2009:1320
1. Denna lag träder i kraft den 1 januari 2010.
2. Äldre bestämmelser gäller i mål om ersättning på grund av ett beslut som har meddelats före den 1 januari 2010.
2010:822
1. Denna lag träder i kraft den 1 augusti 2010.
2. Äldre föreskrifter gäller fortfarande för ersättning med anledning av ett beslut som har meddelats före ikraftträdandet. I ett sådant fall ska hänvisningarna i 19 §
till 31 kap. miljöbalken samt hänvisningarna i 31 kap.
miljöbalken till expropriationslagen (1972:719) avse dessa lagars lydelse vid utgången av juli 2010.
2010:930
1. Denna lag träder i kraft den 1 september 2010.
2. Tillstånd som har meddelats enligt 16 § i dess äldre lydelse gäller fortfarande.
3. En ansökan om tillstånd till avverkning av skog enligt 16 § i dess äldre lydelse som inte omfattas av tillståndsplikt enligt 15 § och som har kommit in till, men inte prövats av, Skogsstyrelsen före den 1 september 2010, ska anses som en underrättelse enligt 14 §.
2014:890
1. Denna lag träder i kraft den 1 september 2014.
2. Beslut som har meddelats enligt 5, 6 och 10 §§ i deras äldre lydelse gäller fortfarande.
2022:726
1. Denna lag träder i kraft den 1 juli 2022.
2. Förelägganden och förbud som har meddelats enligt 35 § före  ikraftträdandet för att föreskrifter som har meddelats med  stöd av den upphävda 29 § ska följas gäller fortfarande.
2022:1273
1. Denna lag träder i kraft den 1 september 2022.
2. När det gäller rätt till ersättning enligt 19 § ska dock  bestämmelserna i 31 kap. 15 § första stycket andra meningen  miljöbalken inte tillämpas om åtgärden har vidtagits före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.