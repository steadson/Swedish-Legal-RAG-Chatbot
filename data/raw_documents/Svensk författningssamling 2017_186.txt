Title: Förordning (2017:186) om automatiskt utbyte av land-för-land-rapporter på skatteområdet
SFS Number: Svensk författningssamling 2017:186
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017186-om-automatiskt-utbyte-av_sfs-2017-186/
Source Link: http://rkrattsbaser.gov.se/sfst?bet=2017:186
Amendment Register Link: http://rkrattsbaser.gov.se/sfsr?bet=2017:186
Ministry/Authority: Finansdepartementet S3
Issued: 2017-03-02
Metadata: {"Utfärdad": "2017-03-02"}

==================================================

Förordning (2017:186) om automatiskt utbyte av land-för-land-rapporter på skatteområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:186
Departement/myndighet
:   
Finansdepartementet S3
Utfärdad
:   
2017-03-02
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning gäller vid sådant utbyte av  land-för-land-rapporter som avses i lagen (2017:182) om  automatiskt utbyte av land-för-land-rapporter på  skatteområdet.
2 §
Räkenskapsår har den innebörd som anges i 33 a kap. 2 §  skatteförfarandelagen (2011:1244).
Med koordineringsorganet avses det koordineringsorgan som  avses i artikel 24.3 i bilaga 1 till lagen (1990:313) om  Europaråds- och OECD-konventionen om ömsesidig handräckning i  skatteärenden.
3 §
Land-för-land-rapporter ska överföras till de behöriga  myndigheterna i de stater och jurisdiktioner som anges i 3 §  lagen (2017:182) om automatiskt utbyte av  land-för-land-rapporter på skatteområdet snarast möjligt, men  senast 15 månader efter utgången av det räkenskapsår som  rapporten omfattar.
Överföringen kan dock göras senast 18 månader efter utgången  av det räkenskapsår som rapporten omfattar när överföring  görs första gången
1. enligt rådets direktiv 2011//16/EU av den 15 februari 2011  om administrativt samarbete i fråga om beskattning, i  lydelsen enligt rådets direktiv (EU) 2016/881, eller
2. efter det att ett sådant avtal som avses i 3 § tredje  stycket 1 lagen om automatiskt utbyte av  land-för-land-rapporter på skatteområdet har trätt i kraft.
4 §
Skatteverket ska ingå överenskommelser med de behöriga  myndigheterna i stater och jurisdiktioner med vilka utbyte  ska ske i enlighet med ett avtal mellan behöriga myndigheter  om automatiskt utbyte av land-för-land-rapporter, om
1. hur det automatiska utbytet av land-för-land-rapporter ska  genomföras, och
2. formerna för annan kommunikation mellan Skatteverket och  de behöriga myndigheterna i andra stater och  jurisdiktioner.
5 §
Skatteverket ska arbeta med de behöriga myndigheterna  i andra stater och jurisdiktioner för att enas om en eller  flera metoder för dataöverföring, inklusive  krypteringsstandarder, i syfte att åstadkomma största möjliga  standardisering och minsta möjliga komplexitet och att  minimera kostnaderna. Skatteverket ska meddela dessa metoder  till koordineringsorganets sekretariat.
6 §
Skatteverket ska meddela koordineringsorganets  sekretariat när lämpliga åtgärder har vidtagits för att  säkerställa att nödvändiga krav på sekretess och datasäkerhet  är uppfyllda och bifoga det besvarade frågeformulär om  sekretess och datasäkerhet som ska ingå som en bilaga till  det multilaterala avtalet den 27 januari 2016 mellan behöriga  myndigheter om automatiskt utbyte av  land-för-land-rapporter.
7 §
Om det uppstår svårigheter i samband med genomförandet av  det avtal som avses i 6 §, får Skatteverket begära att samråd  hålls med behöriga myndigheter i en eller flera andra stater  eller jurisdiktioner så att lämpliga åtgärder kan vidtas för  att säkerställa att avtalet uppfylls. Om Skatteverket begär  samråd, ska verket säkerställa att koordineringsorganets  sekretariat på lämpligt sätt underrättas om åtgärder som  utformats.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.