Title: Förordning (2023:442) om statsbidrag till kommuner för brottsförebyggande åtgärder
SFS Number: Svensk författningssamling 2023:442
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023442-om-statsbidrag-till-kommuner_sfs-2023-442/
Source Link: http://rkrattsbaser.gov.se/sfst?bet=2023:442
Amendment Register Link: http://rkrattsbaser.gov.se/sfsr?bet=2023:442
Ministry/Authority: Justitiedepartementet KRIM
Issued: 2023-06-22
Metadata: {"Utfärdad": "2023-06-22"}

==================================================

Förordning (2023:442) om statsbidrag till kommuner för brottsförebyggande åtgärder
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:442
Departement/myndighet
:   
Justitiedepartementet KRIM
Utfärdad
:   
2023-06-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  till kommuner för brottsförebyggande åtgärder.
Förordningen är meddelad med stöd av 8 kap. 7 §  regeringsformen.
2 §
Brottsförebyggande rådet prövar frågor om bidrag enligt  denna förordning.
3 §
Syftet med bidraget är att stärka det brottsförebyggande  arbetet på lokal nivå och främja utvecklingen av  kunskapsbaserade brottsförebyggande åtgärder.
Bidragsformer
4 §
Bidrag enligt denna förordning lämnas i form av  projektbidrag.
Förutsättningar för bidrag
5 §
Bidrag får, i mån av tillgång på medel, lämnas till  kommuner för projekt som syftar till att stärka, utveckla  eller utvärdera brottsförebyggande åtgärder. Bidrag får lämnas  för att anlita en extern aktör.
6 §
Bidrag får inte lämnas för befintlig kommunal verksamhet  eller för projekt som andra statliga bidrag redan lämnats för.
Ansökan
7 §
Ansökan om bidrag ska vara skriftlig och lämnas in till  Brottsförebyggande rådet senast vid den tidpunkt som  myndigheten bestämmer.
Ansökan ska innehålla
1. en beskrivning av vad bidraget ska användas till, en  övergripande plan inklusive tidsram för arbetet och uppgift om  beräknade kostnader,
2. i förekommande fall, uppgifter om vilka aktörer sökanden  ska samverka med,
3. uppgifter om andra sökta eller beviljade statliga bidrag  som syftar till att stärka, utveckla eller utvärdera  brottsförebyggande åtgärder, och i så fall för vilket närmare  ändamål och med vilket belopp, och
4. uppgifter om hur resultatet av vidtagna åtgärder som inte  avser utvärderingar ska utvärderas.
8 §
En kommun som ansöker om bidrag ska på begäran av  Brottsförebyggande rådet lämna de handlingar och uppgifter som  myndigheten behöver för att kunna pröva ansökan.
9 §
Om kommunen inte lämnar in de handlingar och uppgifter som  följer av 7 och 8 §§, ska Brottsförebyggande rådet ge kommunen  möjlighet att komplettera ansökan inom en viss tid.
10 §
Om kommunen inte kompletterar sin ansökan eller inte ger  in ett yttrande eller en justering av ansökan i tid, får  Brottsförebyggande rådet pröva ansökan i befintligt skick.
Fördelningen av bidraget
11 §
Brottsförebyggande rådet får prioritera mellan inkomna  ansökningar och ge företräde till de ansökningar som bedöms ha  bäst möjligheter att uppfylla bidragets syften enligt 3 och 
5 §§.
Beslut
12 §
Ett beslut om bidrag ska avse ett bidragsår. Ett  bidragsår omfattar ett kalenderår.
13 §
I ett beslut om bidrag ska det anges
1. vilket projekt samt vilka åtgärder bidraget beviljats för,
2. vilket bidragsår bidraget beviljats för, och
3. sista dag för redovisning enligt 14 §.
Beslutet får förenas med villkor. Villkoren ska framgå av  beslutet.
Redovisning
14 §
Bidragsmottagaren ska vid den tidpunkt som angetts i  beslutet lämna en ekonomisk redovisning till  Brottsförebyggande rådet. Redovisningen ska också innehålla en  redogörelse för vad medlen har använts till, de resultat som  har uppnåtts och hur de förhåller sig till de ändamål som  bidraget har beviljats för samt övriga uppgifter och  handlingar som Brottsförebyggande rådet begär.
15 §
Bidragsmottagaren ska på begäran av Brottsförebyggande  rådet lämna de ytterligare handlingar och uppgifter som  myndigheten behöver för att granska redovisningen.
16 §
Brottsförebyggande rådet ska i sin årsredovisning  redogöra för vilka som har fått bidrag, med vilka belopp och  för vilka ändamål. Myndigheten ska dessutom senast den 1 juni  varje år till regeringen lämna en sammanfattande redogörelse  för vad bidragen har använts till och, om möjligt, en  bedömning av bidragens effekter i förhållande till deras  syfte.
Hinder mot utbetalning
17 §
Brottsförebyggande rådet ska besluta att ett beviljat  bidrag helt eller delvis inte ska betalas ut om det finns  grund för återbetalning enligt 18 §.
Återbetalning och återkrav
18 §
Bidragsmottagaren är återbetalningsskyldig om
1. bidraget har lämnats felaktigt eller med för högt belopp,
2. bidraget helt eller delvis inte har utnyttjats eller inte  har använts för ändamål som det har beviljats för,
3. mottagaren inte lämnar en sådan redovisning som avses i 
14 § eller ett sådant underlag som avses i 15 §, eller
4. villkor i beslutet inte har följts.
19 §
Om bidragsmottagaren är återbetalningsskyldig enligt 
18 §, ska Brottsförebyggande rådet besluta att helt eller  delvis kräva tillbaka bidraget. Om det finns särskilda skäl  för det, får Brottsförebyggande rådet besluta att helt eller  delvis avstå från återkrav.
Bemyndigande
20 §
Brottsförebyggande rådet får meddela föreskrifter om  verkställigheten av denna förordning.
Överklagande
21 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.