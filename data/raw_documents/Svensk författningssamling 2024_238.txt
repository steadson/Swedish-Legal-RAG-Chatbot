Title: Lag (2024:238) om fastställande av kön i vissa fall
SFS Number: Svensk författningssamling 2024:238
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024238-om-faststallande-av-kon-i-vissa_sfs-2024-238/
Source Link: http://rkrattsbaser.gov.se/sfst?bet=2024:238
Amendment Register Link: http://rkrattsbaser.gov.se/sfsr?bet=2024:238
Ministry/Authority: Socialdepartementet
Issued: 2024-04-25
Metadata: {"Utfärdad": "2024-04-25"}

==================================================

Lag (2024:238) om fastställande av kön i vissa fall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:238
Departement/myndighet
:   
Socialdepartementet
Utfärdad
:   
2024-04-25
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens innehåll
1 §
Denna lag innehåller bestämmelser om att en person efter  ansökan ska få fastställt att personen har ett annat kön än  det som framgår av folkbokföringen.
Förutsättningar för fastställande av kön
2 §
En person som har fyllt 16 år ska efter ansökan få  fastställt att personen har ett annat kön än det som framgår  av folkbokföringen om
1. personen är folkbokförd i Sverige, är svensk medborgare och  har varit folkbokförd i Sverige eller är svensk medborgare och  har ett samordningsnummer,
2. personen inte är registrerad partner,
3. det kön som framgår av folkbokföringen inte stämmer överens  med personens upplevda könsidentitet, och
4. det kan antas att personen kommer att leva i denna  könsidentitet under överskådlig tid.
3 §
Ett barn som är under 16 år och som har en medfödd  avvikelse i könsutvecklingen ska efter ansökan få fastställt  att barnet har ett annat kön än det som framgår av  folkbokföringen om
1. barnet är folkbokfört i Sverige,
2. en ändring är i enlighet med utvecklingen av barnets  könsidentitet, och
3. det krävs med hänsyn till barnets bästa.
Barns delaktighet
4 §
Om ansökan avser ett barn, ska barnet få information och  ges möjlighet att framföra sina åsikter.
Barnets åsikter ska tillmätas betydelse i förhållande till  barnets ålder och mognad.
Ansökan
5 §
En ansökan ska vara skriftlig och ges in till  Socialstyrelsen.
6 §
En ansökan för ett barn görs av barnets vårdnadshavare.
En ansökan för ett barn som har fyllt 12 år får inte göras  utan barnets skriftliga samtycke.
Beslutande myndighet
7 §
Socialstyrelsen beslutar i ärenden enligt denna lag.
Överklagande
8 §
Socialstyrelsens beslut får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Erkännande av utländska domar och beslut
9 §
En dom eller ett beslut om att en person har ändrat kön,  som har meddelats av en utländsk domstol eller myndighet och  som har fått laga kraft, gäller i Sverige, om personen var  medborgare i det andra landet eller bosatt där när domen eller  beslutet meddelades.
Bemyndigande
10 §
Regeringen eller den myndighet som regeringen bestämmer  får meddela föreskrifter om vad en ansökan ska innehålla och  om ansökningsförfarandet i övrigt.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.