Title: Lag (2022:913) om sammanhållen vård- och omsorgsdokumentation
SFS Number: Svensk författningssamling 2022:913
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022913-om-sammanhallen-vard-och_sfs-2022-913/
Source Link: http://rkrattsbaser.gov.se/sfst?bet=2022:913
Amendment Register Link: http://rkrattsbaser.gov.se/sfsr?bet=2022:913
Ministry/Authority: Socialdepartementet
Issued: 2022-06-16
Metadata: {"Utfärdad": "2022-06-16", "Ändrad": "t.o.m. SFS 2025:464"}

==================================================

Lag (2022:913) om sammanhållen vård- och omsorgsdokumentation
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:913
Departement/myndighet
:   
Socialdepartementet
Utfärdad
:   
2022-06-16
Ändrad
:   
t.o.m. SFS 2025:464
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Vårdgivares och omsorgsgivares tillgängliggörande av  uppgifter
3 kap. Vårdgivares och omsorgsgivares tillgång till och  behandling av personuppgifter
4 kap. Vårdgivarnas och omsorgsgivarnas ansvar för  dokumentationen
1 kap. Inledande bestämmelser
Uttryck i lagen
1 §
I denna lag används följande uttryck med nedan angiven  betydelse.
Uttryck                 Betydelse
EU:s dataskydds-        Europaparlamentets och rådets
förordning              förordning (EU) 2016/679 av den 27
april 2016 om skydd för fysiska
personer med avseende på behandling av
personuppgifter och om det fria flödet
av sådana uppgifter och om upphävande
av direktiv 95/46/EG (allmän data-
skyddsförordning).
Hälso- och sjukvård     Verksamhet som avses i hälso- och
sjukvårdslagen (2017:30), tandvårds-
lagen (1985:125), lagen (1991:1128) om
psykiatrisk tvångsvård, lagen
(1991:1129) om rättspsykiatrisk vård,
smittskyddslagen (2004:168), lagen
(2006:351) om genetisk integritet m.m.,
lagen (2019:1297) om koordinerings-
insatser för sjukskrivna patienter,
lagen (2024:237) om vissa kirurgiska
ingrepp i könsorganen, den upphävda
lagen (1944:133) om kastrering samt den
upphävda lagen (1972:119) om fast-
ställande av könstillhörighet i vissa
fall.
Insatser för äldre      Insatser
personer eller          1. enligt 11 kap. 1 § socialtjänstlagen
personer med            (2025:400) som avses i 8 kap. 1 § samma
funktionsnedsättning	lag och som lämnas till äldre personer
eller personer med funktionsnedsättning,
2. enligt 11 kap. 1 § socialtjänstlagen
som avses i 8 kap. 3, 4, 10 och 11 §§
samma lag,
3. enligt 11 kap. 5 § socialtjänstlagen
som avser hemtjänst till äldre personer,
eller
4. enligt lagen (1993:387) om stöd och
service till vissa funktionshindrade.
Omsorgsgivare           Myndighet i kommun eller region som har
ansvar för eller utför insatser för
äldre personer eller personer med
funktionsnedsättning samt annan juridisk
person eller enskild näringsidkare som
utför sådana insatser.
Omsorgsmottagare        Person som fått eller får insatser för
äldre personer eller personer med
funktionsnedsättning eller som fått
eller får behovet av sådana insatser
bedömda.
Patient                 Person som fått, får eller är
registrerad för att få hälso- och
sjukvård.
Sammanhållen vård- och  Ett elektroniskt system som gör det
omsorgsdokumentation    möjligt för en vårdgivare eller
omsorgsgivare att ge eller få tillgång,
genom direktåtkomst eller annat
elektroniskt utlämnande, till person-
uppgifter hos andra vårdgivare eller
omsorgsgivare.
Vårdgivare              Statlig myndighet, region och kommun i
fråga om sådan hälso- och sjukvård som
myndigheten, regionen eller kommunen
har ansvar för samt annan juridisk
person eller enskild näringsidkare som
bedriver hälso- och sjukvård.
Lag (2025:464)
.
Förhållandet till annan dataskyddsreglering
2 §
Denna lag innehåller bestämmelser som kompletterar EU:s  dataskyddsförordning, patientdatalagen (2008:355), lagen 
(2001:454) om behandling av personuppgifter inom  socialtjänsten och föreskrifter som har meddelats i anslutning  till dessa lagar.
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
Tillämpningsområde
3 §
Bestämmelserna i denna lag får tillämpas på vårdgivares  behandling av personuppgifter enligt patientdatalagen 
(2008:355).
Bestämmelserna i denna lag får också tillämpas på  omsorgsgivares behandling av omsorgsmottagares personuppgifter  enligt lagen (2001:454) om behandling av personuppgifter inom  socialtjänsten för dokumentation
1. enligt 14 kap. 3 och 7 §§ socialtjänstlagen (2025:400),  eller
2. enligt 21 a § lagen (1993:387) om stöd och service till  vissa funktionshindrade.
Andra stycket gäller dock bara om dokumentationen förs för  varje omsorgsmottagare för sig.
Lag (2025:460)
.
2 kap. Vårdgivares och omsorgsgivares tillgängliggörande av  uppgifter
Tillgång genom direktåtkomst eller annat elektroniskt  utlämnade
1 §
En vårdgivare får, under de förutsättningar som anges i 
2-6 §§ och 3 kap. 1, 3, 5 och 6 §§, ges tillgång, genom  direktåtkomst eller annat elektroniskt utlämnande, till  personuppgifter som behandlas av andra vårdgivare eller av  omsorgsgivare. En omsorgsgivare får, under de förutsättningar  som anges i 2-6 §§ och 3 kap. 2 och 4 §§, ges tillgång, genom  direktåtkomst eller annat elektroniskt utlämnande, till  personuppgifter som behandlas av andra vårdgivare eller av  omsorgsgivare.
Tillgången enligt första stycket får bara avse personuppgifter  som behandlas
1. för ändamål som anges i 2 kap. 4 § 1 och 2 patientdatalagen 
(2008:355), eller
2. för att ansvara för eller utföra insatser eller för  administration av sådana insatser eller sådan dokumentation  som avses i 1 kap. 3 § andra stycket.
Information till patienter och omsorgsmottagare
2 §
Innan uppgifter om en patient eller en omsorgsmottagare  görs tillgängliga för andra vårdgivare eller omsorgsgivare ska  patienten eller omsorgsmottagaren av vårdgivare eller  omsorgsgivare informeras om
1. vad sammanhållen vård- och omsorgsdokumentation innebär,  och
2. möjligheten att motsätta sig att uppgifter görs  tillgängliga för andra vårdgivare eller omsorgsgivare genom  sådan dokumentation.
En patient ska också informeras om att
1. uppgiften om att det finns spärrade uppgifter om patienten  och vilken vårdgivare som har spärrat uppgifterna ska göras  tillgängliga för andra vårdgivare, och
2. vid fara för patientens liv eller när det annars finns  allvarlig risk för dennes hälsa får en annan vårdgivare ta del  av uppgift om vilken vårdgivare som har spärrat uppgifterna.
En patients eller en omsorgsmottagares inflytande
3 §
Om en patient eller en omsorgsmottagare motsätter sig det,  får uppgifter om patienten eller omsorgsmottagaren inte göras  tillgängliga för andra vårdgivare eller omsorgsgivare. I  sådant fall ska uppgifterna genast spärras av vårdgivaren  eller omsorgsgivaren.
En vårdnadshavare för ett barn får dock inte motsätta sig att  uppgifter om barnet görs tillgängliga för andra vårdgivare  eller omsorgsgivare.
En patient eller en omsorgsmottagare kan när som helst begära  att den vårdgivare eller omsorgsgivare som har spärrat  uppgifterna häver spärren.
Ospärrade uppgifter
4 §
Ospärrade uppgifter om en patient eller en  omsorgsmottagare ska göras tillgängliga för de vårdgivare  eller omsorgsgivare som är anslutna till sammanhållen vård-  och omsorgsdokumentation.
Om det finns ospärrade uppgifter om patienten eller  omsorgsmottagaren, ska det föras in en uppgift om detta. Andra  vårdgivare eller omsorgsgivare ska kunna ta del av denna  uppgift utan att ta del av uppgiften om vilken vårdgivare  eller omsorgsgivare som har gjort uppgiften tillgänglig eller  av de ospärrade uppgifternas innehåll.
Uppgift om spärrade uppgifter om en patient
5 §
Uppgift om att det finns spärrade uppgifter om en patient  samt uppgift om vilken vårdgivare som har spärrat uppgifterna  ska göras tillgängliga för andra vårdgivare. En annan  vårdgivare får, endast under de förutsättningar som anges i 
3 kap. 5 och 6 §§, ta del av uppgift om vilken vårdgivare som  har spärrat uppgifterna.
En patient eller en omsorgmottagare som inte endast  tillfälligt saknar förmåga att ta ställning
6 §
En vårdgivare eller en omsorgsgivare får tillgängliggöra  uppgifter om en patient eller en omsorgsmottagare, som inte  endast tillfälligt saknar förmåga att ta ställning enligt 3 §  första stycket, för andra vårdgivare eller omsorgsgivare som  är anslutna till sammanhållen vård- och omsorgsdokumentation,  om
1. patientens eller omsorgsmottagarens inställning till sådan  behandling av personuppgifter så långt som möjligt har  klarlagts, och
2. det inte finns anledning att anta att patienten eller  omsorgsmottagaren skulle ha motsatt sig behandlingen av  personuppgifterna.
3 kap. Vårdgivares och omsorgsgivares tillgång till och  behandling av personuppgifter
En vårdgivares behandling av uppgifter
1 §
En vårdgivare får behandla uppgifter som en annan  vårdgivare eller omsorgsgivare har gjort tillgängliga enligt 
2 kap. 4 eller 6 § om
1. uppgifterna rör en patient som det finns en aktuell  patientrelation med,
2. patienten samtycker till det, och
3. uppgifterna kan antas ha betydelse
a) för att inom hälso- och sjukvården förebygga, utreda eller  behandla sjukdomar och skador hos patienten, utföra insatser  enligt lagen (2019:1297) om koordineringsinsatser för  sjukskrivna patienter eller bedöma behovet av sådana insatser,  eller
b) vid utfärdande av ett sådant intyg som avses i 3 kap. 16 §  patientdatalagen (2008:355).
I fall som avses i första stycket 3 b gäller detta också när  uppgifterna avser någon som det tidigare har funnits en  patientrelation till.
Patientens samtycke krävs inte om denne är ett barn som inte  självt kan samtycka.
En omsorgsgivares behandling av uppgifter
2 §
En omsorgsgivare får behandla uppgifter som en annan  omsorgsgivare eller vårdgivare har gjort tillgängliga enligt 
2 kap. 4 eller 6 § om
1. uppgifterna rör en omsorgsmottagare som får omsorgsgivarens  insatser eller är föremål för en utredning om att få sådana  insatser,
2. uppgifterna kan antas ha betydelse för omsorgsgivarens  insatser enligt 1, och
3. omsorgsmottagaren samtycker till det.
Omsorgsmottagarens samtycke krävs inte om behandlingen avser  uppgifter som en annan omsorgsgivare gjort tillgängliga och  omsorgsmottagaren är ett barn som inte självt kan samtycka.
När patienten inte kan samtycka
3 §
En vårdgivare får ta del av uppgift om vilka andra  vårdgivare eller omsorgsgivare som har gjort uppgifter  tillgängliga enligt 2 kap. 4 eller 6 § om en patient inte  endast tillfälligt saknar förmåga att lämna samtycke enligt 
1 § första stycket 2.
Vårdgivaren får i en sådan situation behandla också de  uppgifter som avses i 2 kap. 4 eller 6 §, om
1. vårdgivaren bedömer att dessa kan antas ha betydelse för  den vård som är nödvändig med hänsyn till patientens  hälsotillstånd,
2. patientens inställning till sådan behandling av  personuppgifter så långt som möjligt har klarlagts, och
3. det inte finns anledning att anta att patienten skulle ha  motsatt sig behandlingen av personuppgifterna.
När omsorgsmottagaren inte kan samtycka
4 §
En omsorgsgivare får ta del av uppgift om vilka andra  omsorgsgivare som har gjort uppgifter tillgängliga enligt 
2 kap. 4 eller 6 § om en omsorgsmottagare inte endast  tillfälligt saknar förmåga att lämna samtycke enligt 2 §  första stycket 3.
Omsorgsgivaren får i en sådan situation behandla också de  uppgifter som avses i 2 kap. 4 eller 6 § som andra  omsorgsgivare gjort tillgängliga om
1. omsorgsgivaren bedömer att dessa kan antas ha betydelse för  de insatser som är nödvändiga med hänsyn till  omsorgsmottagarens behov eller en utredning om sådana  insatser,
2. omsorgsmottagarens inställning till sådan behandling av  personuppgifter så långt som möjligt har klarlagts, och
3. det inte finns anledning att anta att omsorgsmottagaren  skulle ha motsatt sig behandlingen av personuppgifterna.
En vårdgivares behandling av uppgifter vid fara för patientens  liv eller hälsa
5 §
En vårdgivare får ta del av uppgift om vilken eller vilka  vårdgivare som har spärrat uppgifter om
1. det finns fara för en patients liv eller det finns  allvarlig risk för dennes hälsa, och
2. patienten saknar förmåga att begära att spärren ska hävas  enligt 2 kap. 3 § tredje stycket.
Om vårdgivaren med ledning av uppgiften enligt första stycket  bedömer att de spärrade uppgifterna kan antas ha betydelse för  den vård som patienten oundgängligen behöver, får vårdgivaren  begära hos den vårdgivare som har spärrat uppgifterna att  denne häver spärren.
6 §
En vårdgivare får ta del av uppgift om vilken eller vilka  vårdgivare som har gjort ospärrade uppgifter tillgängliga om
1. det finns fara för en patients liv eller det annars finns  allvarlig risk för dennes hälsa, och
2. patientens samtycke inte kan inhämtas enligt 1 § första  stycket 2.
Om vårdgivaren med ledning av uppgiften enligt första stycket  bedömer att de ospärrade uppgifterna kan antas ha betydelse  för den vård som patienten oundgängligen behöver, får  vårdgivaren behandla de ospärrade uppgifterna.
Lagens reglering är uttömmande
7 §
En vårdgivare eller en omsorgsgivare får inte behandla en  annan vårdgivares eller omsorgsgivares uppgifter om en patient  eller en omsorgsmottagare under andra förutsättningar än dem  som anges i 1-6 §§, även om patienten eller omsorgsmottagaren  uttryckligen samtycker till det.
4 kap. Vårdgivarnas och omsorgsgivarnas ansvar för  dokumentationen
Personuppgiftsansvar
1 §
En vårdgivare eller en omsorgsgivare är  personuppgiftsansvarig för behandling av personuppgifter  enligt denna lag. I en region eller i en kommun är varje  myndighet som bedriver hälso- och sjukvård  personuppgiftsansvarig för den behandling av personuppgifter  som myndigheten utför.
Personuppgiftsansvaret omfattar även sådan behandling av  personuppgifter som utförs när någon genom direktåtkomst eller  annat elektroniskt utlämnande i ett enskilt fall bereder sig  tillgång till personuppgifter hos en annan vårdgivare eller  omsorgsgivare.
Regeringen eller den myndighet som regeringen bestämmer får  meddela föreskrifter om vem som ska ha personuppgiftsansvar  för övergripande frågor om tekniska och organisatoriska  säkerhetsåtgärder vid sammanhållen vård- och  omsorgsdokumentation.
Patientens och omsorgsmottagarens elektroniska tillgång till  dokumentation
2 §
En vårdgivare eller en omsorgsgivare får medge en patient  eller en omsorgsmottagare tillgång, genom direktåtkomst eller  annat elektroniskt utlämnande, till sådana uppgifter om  patienten eller omsorgsmottagaren själv som får lämnas ut till  honom eller henne och som en annan vårdgivare eller  omsorgsgivare får ha tillgång till enligt 2 kap. 4 §.  Patienten eller omsorgsmottagaren får också medges tillgång,  genom direktåtkomst eller annat elektroniskt utlämnande, till  sådan dokumentation som avses i 4 § första och tredje  styckena.
Tillgång enligt första stycket första meningen får dock inte  medges till sådana uppgifter som en annan vårdgivare eller  omsorgsgivare får ha tillgång till enligt 2 kap. 6 §.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om de krav på säkerhetsåtgärder som ska gälla vid  sådan direktåtkomst eller annat elektroniskt utlämnande som  avses i första stycket.
I 5 kap. 5 § patientdatalagen (2008:355) finns det ytterligare  bestämmelser om patientens tillgång, genom direktåtkomst eller  annat elektroniskt utlämnande, till uppgifter hos vårdgivare  om patienten själv.
Tilldelning av behörighet för intern elektronisk åtkomst och  kontroll av elektronisk åtkomst
3 §
En omsorgsgivare ska bestämma villkor för tilldelning av  behörighet till personalen i den egna organisationen för  åtkomst till personuppgifter som gjorts tillgängliga för andra  omsorgsgivare eller vårdgivare. Sådan behörighet ska begränsas  till vad som behövs för att den behörige ska kunna fullgöra  sina arbetsuppgifter i fråga om insatser för omsorgsmottagare,  administration av sådana insatser och dokumentation som avses  i 1 kap. 3 § andra stycket.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om tilldelning av behörighet enligt första  stycket.
I 4 kap. 2 § patientdatalagen (2008:355) finns det  bestämmelser om vårdgivares behörighetstilldelning. De  bestämmelserna gäller även för vårdgivares  behörighetstilldelning avseende åtkomst till sammanhållen  vård- och omsorgsdokumentation.
Lag (2023:822)
.
4 §
En omsorgsgivare ska se till att åtkomst till  personuppgifter som gjorts tillgängliga för andra  omsorgsgivare eller vårdgivare enligt denna lag dokumenteras  och kan kontrolleras. Omsorgsgivaren ska göra systematiska och  återkommande kontroller av om någon obehörigen kommer åt  uppgifterna.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om dokumentation och kontroll enligt första  stycket.
I 4 kap. 3 § patientdatalagen (2008:355) finns det  bestämmelser om vårdgivares kontroll av elektronisk åtkomst.  De bestämmelserna gäller även för vårdgivares dokumentation om  och kontroll av åtkomst till sammanhållen vård- och  omsorgsdokumentation.
Information om den elektroniska åtkomst som förekommit
5 §
En omsorgsgivare ska på begäran av en omsorgsmottagare  lämna information om den åtkomst till omsorgsmottagarens  personuppgifter som förekommit enligt denna lag.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om information enligt första stycket.
I 8 kap. 5 § patientdatalagen (2008:355) finns det  bestämmelser om att en vårdgivare på begäran av en patient ska  lämna information om den direktåtkomst och elektroniska  åtkomst till uppgifter om patienten som har förekommit.
Bevarande och gallring
6 §
När en handling är tillgänglig för flera vårdgivare eller  omsorgsgivare enligt denna lag gäller skyldigheten att bevara  handlingen bara för den vårdgivare eller omsorgsgivare som  ansvarar för den.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.