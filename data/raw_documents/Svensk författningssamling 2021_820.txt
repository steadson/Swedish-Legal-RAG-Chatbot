Title: Förordning (2021:820) om tillfälligt statsbidrag för kommunala åtgärder för en ekonomi i balans
SFS Number: Svensk författningssamling 2021:820
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021820-om-tillfalligt-statsbidrag_sfs-2021-820/
Source Link: http://rkrattsbaser.gov.se/sfst?bet=2021:820
Amendment Register Link: http://rkrattsbaser.gov.se/sfsr?bet=2021:820
Ministry/Authority: Finansdepartementet
Issued: 2021-07-15
Metadata: {"Utfärdad": "2021-07-15"}

==================================================

Förordning (2021:820) om tillfälligt statsbidrag för kommunala åtgärder för en ekonomi i balans
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:820
Departement/myndighet
:   
Finansdepartementet
Utfärdad
:   
2021-07-15
Tidsbestämd
: 
2025-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  som får ges för perioden 2021-2024 till kommuner och regioner  med svag ekonomi för att vidta åtgärder i syfte att främja en  ekonomi i balans och en god ekonomisk hushållning hos  mottagaren.
Bidrag får ges i mån av tillgång på medel.
2 §
Denna förordning är meddelad med stöd av 8 kap. 7 och 
11 §§ regeringsformen.
Förutsättningar för bidrag
3 §
Bidrag får ges till en kommun eller region som har en svag  ekonomi och som har behov av att inom sin verksamhet vidta en  eller flera omstrukturerings- eller effektiviseringsåtgärder  som främjar syftet enligt 1 §.
Bidrag får ges för omstrukturerings- eller  effektiviseringsåtgärder som en kommun eller region avser att  genomföra.
4 §
Med svag ekonomi avses att en kommun eller region vid  utgången av 2020 hade en negativ soliditet med beaktande av  förpliktelser att betala ut pensionsförmåner som intjänats  före 1998.
5 §
Med omstrukturerings- eller effektiviseringsåtgärder avses  åtgärder i syfte att anpassa kommunens eller regionens  verksamhet till dess ekonomiska förutsättningar.
6 §
Bidrag får inte ges för åtgärder som kommunen eller  regionen fått annat statligt stöd för.
Ansökan om bidrag
7 §
Hos Kammarkollegiet finns ett särskilt beslutsorgan,  Delegationen för kommunal ekonomi i balans, som prövar frågor  om bidrag enligt denna förordning.
8 §
En ansökan om bidrag ska vara skriftlig och ges in till  Delegationen för kommunal ekonomi i balans vid ett  ansökningstillfälle under 2022.
Kammarkollegiet får meddela närmare föreskrifter om tidpunkten  för när ansökan senast ska ges in.
9 §
En ansökan om bidrag ska innehålla uppgifter om
1. den ekonomiska utvecklingen och den ekonomiska situationen  i kommunen eller regionen,
2. vidtagna och planerade åtgärder med anledning av den  ekonomiska situationen i kommunen eller regionen, och
3. den eller de åtgärder bidraget söks för, vad som ska uppnås  med åtgärderna, en uppskattad kostnad för åtgärderna och om  annat statligt stöd har sökts eller beviljats för dessa  åtgärder.
Handläggning av ärenden om bidrag
10 §
Om en ansökan inte är komplett eller om det finns behov  av ytterligare uppgifter eller handlingar för att pröva  ansökan, ska sökanden ges tillfälle att inom en viss tid  komplettera den.
11 §
Delegationen för kommunal ekonomi i balans ska bedöma om  den eller de åtgärder som bidrag söks för är lämpliga för att  uppnå syftet som anges i 1 §, eller om det finns mer  ändamålsenliga åtgärder som bidraget i stället bör ges för.
Om delegationen bedömer att andra åtgärder än de som bidrag  söks för är mer ändamålsenliga att ge bidraget för, ska  sökanden underrättas om denna bedömning och ges tillfälle att  inom en viss tid yttra sig över bedömningen. Om sökanden begär  att få justera sin ansökan med anledning av delegationens  bedömning ska sökanden ges tillfälle att inom en viss tid ge  in en sådan justering.
12 §
Om sökanden inte kompletterar sin ansökan eller inte ger  in ett yttrande eller en justering av ansökan i tid, får  Delegationen för kommunal ekonomi i balans pröva ansökan i  befintligt skick.
13 §
När Delegationen för kommunal ekonomi i balans ska  fördela bidrag ska den prioritera mellan inkomna ansökningar  och ge företräde till de kommuner och regioner som  delegationen bedömer har störst behov av att vidta  omstrukturerings- eller effektiviseringsåtgärder inom en eller  flera verksamheter för att uppfylla det syfte som anges i 1 §.
Vid bedömningen av behovet ska delegationen särskilt beakta om  kommunen eller regionen har en skattesats som överstiger den  genomsnittliga kommunala respektive regionala skattesatsen för  riket och i första hand bevilja bidrag till dessa sökande.
Beslut om bidrag
14 §
Ett beslut om beviljande av bidrag ska innehålla
1. uppgift om bidragsbeloppets storlek,
2. uppgift om vilken eller vilka åtgärder som bidraget ges  för,
3. uppgift om vilken period åtgärderna ska vidtas under,
4. uppgift om huruvida bidragsmottagaren ska ge in en  delredovisning,
5. uppgift om när bidragsmottagaren ska redovisa enligt 16 §,
6. de övriga villkor som behövs för att tillgodose bidragets  syfte,
7. vad som gäller i fråga om hinder mot utbetalning enligt 
18 §,
8. vad som gäller i fråga om återbetalningsskyldighet enligt 
19 §, och
9. vad som gäller i fråga om återkrav enligt 20 §.
15 §
Bidrag får ges som hel- eller delfinansiering av åtgärder  som omfattas av en ansökan.
Redovisning av mottaget bidrag
16 §
Bidragsmottagaren ska vid den tidpunkt som anges i  beslutet om bidrag redovisa för Delegationen för kommunal  ekonomi i balans hur bidraget har använts.
Om bidragsmottagaren enligt beslutet om bidrag ska ge in en  delredovisning ska en sådan redovisning innehålla uppgifter om  hur genomförandet av de åtgärder som bidraget avser  fortskrider.
En slutredovisning ska innehålla uppgifter om de genomförda  åtgärderna och deras totala kostnad.
Utbetalning av bidrag
17 §
Bidrag betalas ut av Kammarkollegiet.
Hälften av bidraget betalas ut i samband med att Delegationen  för kommunal ekonomi i balans beslutar om bidrag.
Resterande del av bidraget betalas ut efter att en  slutredovisning enligt 16 § har kommit in till och godkänts av  delegationen. Utbetalningen ska göras senast två månader efter  att slutredovisningen kommit in.
18 §
Delegationen för kommunal ekonomi i balans ska besluta  att ett bidrag helt eller delvis inte ska betalas ut om
1. bidraget har beviljats på felaktiga grunder eller med för  högt belopp, eller
2. ett villkor för bidraget inte har följts.
Återbetalningsskyldighet och återkrav av bidrag
19 §
En bidragsmottagare är återbetalningsskyldig om
1. det finns grund för det enligt 18 §,
2. bidraget helt eller delvis inte har utnyttjats, eller
3. bidraget har använts för annat ändamål än det har beviljats  för.
20 §
Om en bidragsmottagare är återbetalningsskyldig, ska  Delegationen för kommunal ekonomi i balans besluta att helt  eller delvis kräva tillbaka bidraget tillsammans med ränta. Om  det finns särskilda skäl får delegationen besluta att helt  eller delvis sätta ned kravet på återbetalning eller räntan.
Återkrav och ränta betalas in till Kammarkollegiet.
21 §
Räntan betalas från och med den dag som infaller en månad  efter det att beslut om återkrav har fattats. Räntesatsen ska  vid varje tidpunkt överstiga statens utlåningsränta med två  procentenheter.
Överklagande
22 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.