Title: Förordning (2020:208) om stöd vid korttidsarbete
SFS Number: Svensk författningssamling 2020:208
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020208-om-stod-vid-korttidsarbete_sfs-2020-208/
Source Link: http://rkrattsbaser.gov.se/sfst?bet=2020:208
Amendment Register Link: http://rkrattsbaser.gov.se/sfsr?bet=2020:208
Ministry/Authority: Finansdepartementet S1
Issued: 2020-04-03
Metadata: {"Utfärdad": "2020-04-03", "Ändrad": "t.o.m. SFS 2022:152"}

==================================================

Förordning (2020:208) om stöd vid korttidsarbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:208
Departement/myndighet
:   
Finansdepartementet S1
Utfärdad
:   
2020-04-03
Ändrad
:   
t.o.m. SFS 2022:152
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna förordning gäller vid tillämpning av lagen 
(2013:948) om stöd vid korttidsarbete och lagen (2021:937) om  ny anmälan om avstämning av stöd vid korttidsarbete.
Förordningen är meddelad med stöd av
- 4 § lagen om stöd vid korttidsarbete i fråga om 5 §,
- 8 kap. 11 § regeringsformen i fråga om 9 §,
- 8 kap. 7 § regeringsformen i fråga om övriga bestämmelser.
Förordning (2021:940).
Ansökan om godkännande
2 §
En ansökan om godkännande enligt 5 a § lagen (2013:948) om  stöd vid korttidsarbete ska innehålla uppgifter om
1. den ansökande arbetsgivaren, och
2. huruvida förutsättningarna för stöd enligt 5 a och 5 b §§  lagen om stöd vid korttidsarbete är uppfyllda.
Tillsammans med ansökan ska det lämnas ekonomiskt eller annat  underlag som styrker uppgifterna enligt första stycket 2.
Förordning (2020:933).
Ansökan om preliminärt stöd
3 §
En ansökan om preliminärt stöd enligt 18 § lagen 
(2013:948) om stöd vid korttidsarbete ska innehålla uppgifter  om
1. den ansökande arbetsgivaren,
2. huruvida arbetsgivaren är bunden av ett sådant  kollektivavtal som avses i 15 § lagen om stöd vid  korttidsarbete,
3. huruvida förutsättningarna för stöd är uppfyllda, och
4. det belopp som begärs.
Uppgifterna enligt första stycket 3 och 4 ska redovisas för  varje arbetstagare som preliminärt stöd söks för. Person-  eller samordningsnummer ska anges för varje arbetstagare.
Uppgifterna i en ansökan om preliminärt stöd ska lämnas på  heder och samvete.
Tillsammans med ansökan ska det lämnas
1. sådana kollektivavtal som avses i 15 § 1 och 2 lagen 
(2013:948) om stöd vid korttidsarbete, eller
2. sådant skriftligt avtal mellan arbetsgivaren och  arbetstagaren som avses i 16 § 1 lagen om stöd vid  korttidsarbete samt handlingar som visar att övriga  förutsättningar i 16 § lagen om stöd vid korttidsarbete är  uppfyllda. Förordning (2020:933).
Anmälan om avstämning
4 §
En anmälan om avstämning enligt 29 § lagen (2013:948) om  stöd vid korttidsarbete och 3 § lagen (2021:937) om ny anmälan  om avstämning av stöd vid korttidsarbete ska innehålla  uppgifter om
1. arbetsgivaren,
2. omfattningen av arbetstagarens frånvaro under  avstämningsperioden,
3. det eventuella belopp som begärs, och
4. det eventuella belopp som arbetsgivaren är skyldig att  betala.
Uppgifterna enligt första stycket 2-4 ska redovisas för varje  arbetstagare som preliminärt stöd lämnats för. Person- eller  samordningsnummer ska anges för varje arbetstagare.
Uppgifterna i en anmälan om avstämning ska lämnas på heder och  samvete. Förordning (2021:940).
Gränsbelopp
5 §
Det gränsbelopp som avses i 4 § 2 lagen (2013:948) om stöd  vid korttidsarbete ska vara 44 000 kronor.
Stöd som lämnas efter godkännande av Tillväxtverket
6 §
Stöd enligt 9 § första stycket första meningen lagen 
(2021:937) om ny anmälan om avstämning av stöd vid  korttidsarbete ska betalas ut skyndsamt av Tillväxtverket till  arbetsgivaren. Förordning (2022:152).
Stöd som lämnas efter godkännande av Skatteverket
7 §
Om det finns ett överskott på skattekontot efter att  preliminärt eller slutligt stöd har krediterats enligt 32 §  lagen (2013:948) om stöd vid korttidsarbete, ska det  överskjutande beloppet automatiskt betalas ut till det konto  som har registrerats hos ett bank- eller kreditmarknadsföretag  enligt 14 kap. 8 § skatteförfarandeförordningen (2011:1261).  Skatteverket får besluta om utbetalning på annat sätt om  särskilda förhållanden motiverar det. Förordning (2022:152).
8 §
Har upphävts genom förordning (2022:152).
Underrättelser till Skatteverket och Tillväxtverket
8 a §
Arbetsförmedlingen, Försäkringskassan,  Kronofogdemyndigheten, Migrationsverket, Pensionsmyndigheten,  Skatteverket och Tillväxtverket ska underrätta handläggande  myndighet om det i fråga om arbetsgivare kan antas att  godkännande enligt 5 a § lagen (2013:948) om stöd vid  korttidsarbete har beslutats felaktigt eller att stöd enligt  den lagen eller lagen (2021:937) om ny anmälan om avstämning  av stöd vid korttidsarbete har beslutats eller betalats ut  felaktigt eller med ett för högt belopp. Skyldigheten gäller  dock inte i Skatteverkets brottsbekämpande verksamhet.
Förordning (2021:940).
Anmälan om brott
8 b §
Tillväxtverket ska göra en anmälan till åklagare så  snart det finns anledning att anta att någon har gjort sig  skyldig till brott enligt 9 kap. 1-3 och 11 §§ brottsbalken,  om gärningen har samband med lagen (2013:948) om stöd vid  korttidsarbete eller lagen (2021:937) om ny anmälan om  avstämning av stöd vid korttidsarbete. En skyldighet för  Skatteverket att anmäla sådana brott om gärningen har samband  med lagen om stöd vid korttidsarbete finns i 18 kap. 8 §  skatteförfarandeförordningen (2011:1261).  Förordning (2021:940).
Skyldighet att lämna uppgifter till Skatteverket
8 c §
Tillväxtverket ska på begäran av Skatteverket lämna de  uppgifter om beslut i ärenden enligt lagen (2013:948) om stöd  vid korttidsarbete och lagen (2021:937) om ny anmälan om  avstämning av stöd vid korttidsarbete som behövs för  Skatteverkets handläggning enligt lagen om stöd vid  korttidsarbete eller för beskattningsverksamheten.
Förordning (2021:940).
Bemyndigande
9 §
Skatteverket får meddela ytterligare föreskrifter om  verkställigheten av lagen (2013:948) om stöd vid  korttidsarbete och föreskrifter om verkställigheten av denna  förordning. Förordning (2022:152).
Övergångsbestämmelser
2020:208
1. Denna förordning träder i kraft den 7 april 2020.
2. Genom förordningen upphävs förordningen (2013:1010) om stöd  vid korttidsarbete.
3. Bestämmelsen i 5 § ska dock tillämpas för tid från och med  den 16 mars 2020.
2020:933
1. Denna förordning träder i kraft den 1 januari 2021.
2. Bestämmelsen i 6 § i den nya lydelsen tillämpas första  gången för stöd som betalas ut efter den 31 januari 2021.
2022:152
1. Denna förordning träder i kraft den 1 april 2022.
2. Ärenden som har inletts hos Tillväxtverket genom en ansökan  om godkännande som lämnats före ikraftträdandet handläggs  enligt äldre föreskrifter.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.