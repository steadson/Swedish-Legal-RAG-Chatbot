Title: Förordning (2022:1365) om statligt stöd för ökade kostnader inom jordbrukssektorn
SFS Number: Svensk författningssamling 2022:1365
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221365-om-statligt-stod-for-okade_sfs-2022-1365/
Source Link: http://rkrattsbaser.gov.se/sfst?bet=2022:1365
Amendment Register Link: http://rkrattsbaser.gov.se/sfsr?bet=2022:1365
Ministry/Authority: Landsbygds- och infrastrukturdepartementet RSL
Issued: 2022-07-14
Metadata: {"Utfärdad": "2022-07-14"}

==================================================

Förordning (2022:1365) om statligt stöd för ökade kostnader inom jordbrukssektorn
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1365
Departement/myndighet
:   
Landsbygds- och infrastrukturdepartementet RSL
Utfärdad
:   
2022-07-14
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
I denna förordning finns bestämmelser om statligt stöd  till företag inom jordbrukssektorn. Stödet syftar till att  stärka företagens likviditet med anledning av ökade kostnader  för insatsvaror orsakade av Rysslands invasion av Ukraina.
2 §
Denna förordning är meddelad med stöd av 8 kap. 7 §  regeringsformen.
3 §
Stöd enligt denna förordning får lämnas som bidrag.
4 §
Stöd får lämnas i enlighet med Europeiska kommissionens  beslut den 6 juli 2022 i ärende SA.103489 (2022/N).
Stöd får även lämnas med de begränsningar som följer av  kommissionens förordning (EU) nr 1408/2013 av den 18 december 
2013 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  inom jordbrukssektorn.
Mottagare av stöd
5 §
Stöd enligt denna förordning får lämnas till företag som  bedriver
1. animalieproduktion, eller
2. växthusodling.
Förutsättningar för stöd
6 §
Om det finns medel får stöd lämnas till ett företag som  avses i 5 § 1 enligt följande:
1. för slaktsvin med 90 kronor per djur,
2. för gris äldre än 6 månader avsedd för smågrisproduktion  med 1 150 kronor per djur,
3. för mjölkko med 2 700 kronor per djur,
4. för övriga hondjur av nöt, äldre än ett år, med 760 kronor  per djur,
5. för handjur av nöt, äldre än ett år, med 1 300 kronor per  djur, och
6. för får och get, äldre än ett år, med 200 kronor per djur.
Ett stöd enligt första stycket 1 eller 5 beräknas på antalet  djur som har levererats till slakt under 2021. För övriga  djurslag beräknas stödet på det genomsnittliga antalet djur  som har hållits under 2021.
Om sökanden begär det får beräkningen av stödet enligt andra  stycket i stället ske med utgångspunkt från det antal djur som  företaget har levererat till slakt eller hållit i genomsnitt  under första halvåret 2022. Som förutsättning för beräkningen  gäller att antalet djur som har levererats till slakt enligt  första stycket 1 eller 5 har ökat med mer än trettio procent  jämfört med första halvåret 2021. För övriga djurslag gäller  att antalet djur som har hållits i genomsnitt är trettio  procent fler jämfört med första halvåret 2021.
7 §
Om det finns medel får stöd lämnas till ett företag som  avses i 5 § 2. Stödet uppgår till 20 kronor per kvadratmeter  uppvärmd växthusyta. Med växthusyta avses en yta som används  för odling och därtill knutna ytor för enklare sortering och  paketering, förvaring av produkter inför leverans,  transportgångar och förvaring av mindre skrymmande utrustning.
Som förutsättning för stöd gäller att växthusytan
1. har använts i verksamhet för odling av frukt, bär,  grönsaker, svamp, groddar, kryddväxter eller prydnadsväxter  under hela eller en del av perioden februari-juni 2022, och
2. är minst 250 kvadratmeter.
8 §
Om det sammanlagda stödet enligt 6 § är mindre än 
5 000 kronor får stödet inte lämnas. Detsamma gäller om  företaget efter den 1 februari 2022 inte har haft några  kostnader för produktion av de djurslag som anges i 6 § första  stycket.
9 §
Om det sammanlagda stödet enligt 6 eller 7 § är högre än  ett belopp motsvarande 35 000 euro får ytterligare ett belopp  motsvarande högst 20 000 euro lämnas. När det ytterligare  beloppet bestäms ska avdrag göras för stöd av mindre betydelse  som under det innevarande beskattningsåret och de två senaste  beskattningsåren har lämnats med tillämpning av kommissionens  förordning (EU) nr 1408/2013.
10 §
Stöd får inte lämnas till ett företag som
1. är föremål för betalningskrav på grund av ett beslut av  Europeiska kommissionen som förklarar ett stöd från en svensk  stödgivare olagligt och oförenligt med den inre marknaden,  eller
2. omfattas av sanktioner antagna av Europeiska unionen med  anledning av Rysslands angrepp mot Ukraina i enlighet med  punkt 33 i Europeiska kommissionens meddelande Tillfällig  krisram för statliga stödåtgärder till stöd för ekonomin till  följd av Rysslands angrepp mot Ukraina (2022/C 131 I/01).
11 §
Om uppgifter om ett stöd enligt denna förordning ska  offentliggöras enligt 23 § får stödet endast lämnas om  företaget samtycker till offentliggörandet.
Handläggning av stödärenden
12 §
Frågor om stöd enligt denna förordning prövas av
1. Länsstyrelsen i Skåne län om företaget har säte i Skåne,  Blekinge, Hallands eller Jönköpings län,
2. Länsstyrelsen i Västra Götalands län om företaget har säte  i Västra Götalands eller Östergötlands län,
3. Länsstyrelsen i Örebro län om företaget har säte i Örebro,  Värmlands, Uppsala, Västmanlands eller Södermanlands län,
4. Länsstyrelsen i Gävleborgs län om företaget har säte i  Gävleborgs, Dalarnas, Västernorrlands, Jämtlands,  Västerbottens eller Norrbottens län, och
5. Länsstyrelsen i Stockholms län om företaget har säte i  Stockholms, Gotlands, Kalmar eller Kronobergs län.
Länsstyrelsen i Gävleborgs län samordnar länsstyrelsernas  arbete med stödet.
13 §
En ansökan om stöd ska ha kommit in till den länsstyrelse  som anges i 12 § första stycket senast den 20 september 2022.
14 §
En ansökan om stöd ska lämnas på ett formulär som  fastställs av Boverket. De handlingar som anges i formuläret  ska bifogas till ansökan.
15 §
En ansökan om stöd ska innehålla de uppgifter som krävs  för att bedöma om sökanden är berättigad till stöd enligt 6  eller 7 §. En ansökan ska också innehålla en redogörelse för  allt annat stöd
1. av mindre betydelse som sökanden har tagit emot under de  två föregående beskattningsåren och det innevarande  beskattningsåret, och
2. som sökanden tidigare ansökt om eller beviljats och som  avser ökade kostnader för insatsvaror orsakade av Rysslands  invasion av Ukraina.
De uppgifter som lämnas i ansökan ska lämnas på heder och  samvete.
Beslut om stöd
16 §
Om länsstyrelsen avser att bevilja ett företag stöd som  omfattas av förordning (EU) nr 1408/2013, ska länsstyrelsen
1. lämna de upplysningar till stödmottagaren som framgår av  artikel 6.1 i den förordningen, och
2. genomföra den kontroll som framgår av artikel 6.3 i den  förordningen.
17 §
Ett beslut om stöd ska innehålla villkor om att  stödmottagaren, på begäran av länsstyrelsen, ska lämna de  uppgifter och handlingar som krävs för uppföljning av stödet.  Beslutet ska även innehålla de övriga villkor som behövs för  att tillgodose syftet med stödet.
Utbetalning av stöd
18 §
Boverket betalar ut stöd enligt denna förordning.
Uppföljning av utbetalt stöd
19 §
Länsstyrelsen ansvarar för uppföljning av stöd som har  betalats ut enligt denna förordning.
Återbetalning av stöd
20 §
Den som har tagit emot stöd är återbetalningsskyldig om
1. sökanden genom oriktiga uppgifter eller på något annat sätt  orsakat att stödet beviljats felaktigt eller med för högt  belopp,
2. stödet av någon annan orsak beviljats felaktigt eller med  för högt belopp och stödmottagaren skäligen borde ha insett  detta, eller
3. villkoren för stödet inte har följts.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att beslut om återkrav enligt 21 § har fattats  och efter en räntesats som vid varje tidpunkt överstiger  statens utlåningsränta med två procentenheter.
Återkrav av stöd
21 §
Om en stödmottagare är återbetalningsskyldig enligt 20 §,  ska länsstyrelsen besluta att helt eller delvis kräva tillbaka  stödet och ränta. Kravet eller räntan får sättas ned helt  eller delvis om det finns särskilda skäl.
Offentliggörande, rapportering och registerföring
22 §
Bestämmelser om offentliggörande och rapportering finns i 
12 a § lagen (2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
I fråga om registerföring tillämpas artikel 6.4 i förordning 
(EU) nr 1408/2013 för stöd som har beslutats enligt denna  förordning.
23 §
För stöd som överstiger ett belopp som motsvarar 
10 000 euro ska länsstyrelsen offentliggöra den information  som avses i bilaga III till kommissionens förordning (EU)  nr 702/2014 av den 25 juni 2014 genom vilken vissa kategorier  av stöd inom jordbruks- och skogsbrukssektorn och i  landsbygdsområden förklaras förenliga med den inre marknaden  enligt artiklarna 107 och 108 i fördraget om Europeiska  unionens funktionssätt.
Överklagande
24 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.