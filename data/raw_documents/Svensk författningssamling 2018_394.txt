Title: Tillkännagivande (2006:502) enligt lagen med vissa bestämmelser (2018:394) om förhandsavgörande från Europeiska unionens domstol
SFS Number: Svensk författningssamling 2018:394
URL: https://www.riksdagen.se/sv/dokument-och-lagar/dokument/svensk-forfattningssamling/tillkannagivande-2006502-enligt-lagen-med-vissa_sfs-2018-394/
Source Link: http://rkrattsbaser.gov.se/sfst?bet=2018:394
Amendment Register Link: http://rkrattsbaser.gov.se/sfsr?bet=2018:394
Ministry/Authority: Justitiedepartementet DÅ
Issued: 2018-05-03
Metadata: {"Utfärdad": "2018-05-03"}

==================================================

Tillkännagivande (2006:502) enligt lagen med vissa bestämmelser (2018:394) om förhandsavgörande från Europeiska unionens domstol
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:394
Departement/myndighet
:   
Justitiedepartementet DÅ
Utfärdad
:   
2018-05-03
Ändringsregister
:
SFSR (Regeringskansliet)
Källa
:
Fulltext (Regeringskansliet)
I 2 § lagen (2006:502) med vissa bestämmelser om  förhandsavgörande från Europeiska unionens domstol, finns  regler om svenska domstolars rätt eller skyldighet att begära  förhandsavgöranden från Europeiska unionens domstol om  tolkningen av bestämmelser i internationella överenskommelser  som Sverige har tillträtt, och som har ingåtts inom ramen för  Europeiska unionen, i den omfattning som Sverige har åtagit  sig detta. Regeringen ska tillkännage dels sådana åtaganden,  dels bestämmelser i andra lagar om svensk domstols rätt eller  skyldighet att begära förhandsavgörande från Europeiska  unionens domstol. Följande finns att tillkännage.
___________________________________________________________
Åtaganden enligt 2 § första stycket i lagen
___________________________________________________________
1. Konventionen om skydd av Europeiska gemenskapernas  finansiella intressen (bedrägerikonventionen), protokollet  till denna konvention (korruptionsprotokollet) samt  protokollet om förhandsavgörande av Europeiska gemenskapernas  domstol angående tolkningen av bedrägerikonventionen och  korruptionsprotokollet (domstolsprotokollet) har trätt i  kraft den 17 oktober 2002. Sverige har i enlighet med artikel 
2.2 b i domstolsprotokollet förklarat att varje svensk  domstol får begära att Europeiska unionens domstol meddelar  ett förhandsavgörande i ett mål eller ärende som uppkommit  vid den svenska domstolen och som rör tolkningen av  bedrägerikonventionen eller korruptionsprotokollet, när  domstolen anser att ett beslut i frågan är nödvändigt för att  döma i saken. Konventionen och protokollen finns intagna i SÖ 
1999:29, 1999:30 och 1999:31.
2. Konventionen om användning av informationsteknologi för  tulländamål (CIS-konventionen) och protokollet om  förhandsavgörande av Europeiska gemenskapernas domstol  angående tolkningen av denna konvention har trätt i kraft den 
25 december 2005. Sverige har i enlighet med artikel 2.2 b i  protokollet förklarat att varje svensk domstol får begära att  Europeiska unionens domstol meddelar ett förhandsavgörande i  ett mål eller ärende som uppkommit vid den svenska domstolen  och som rör tolkningen av CIS-konventionen, när domstolen  anser att ett beslut i frågan är nödvändigt för att döma i  saken. Konventionen och protokollet finns intagna i SÖ 
1999:43 och 1999:44.
___________________________________________________________
Bestämmelser enligt 2 § andra stycket i lagen
___________________________________________________________
 
1. Konventionen den 27 september 1968 om domstols behörighet  och om verkställighet av domar på privaträttens område och  tillträdeskonventionerna den 9 oktober 1978, den 25 oktober 
1982, den 25 maj 1989 och den 29 november 1996 
(Brysselkonventionen) samt protokollet den 3 juni 1971 om  EG-domstolens tolkning av Brysselkonventionen i dess lydelse  enligt nämnda tillträdeskonventioner, har trätt i kraft i  förhållande till Sverige den 1 januari 1999. Konventionen och  protokollet gäller som lag här i landet. Enligt artikel 2.1 i  protokollet har följande svenska domstolar rätt att begära  att Europeiska unionens domstol ska meddela ett  förhandsavgörande i en tolkningsfråga: Högsta domstolen,  Högsta förvaltningsdomstolen och Arbetsdomstolen. Enligt  artikel 2.2 har alla domstolar rätt att begära ett sådant  förhandsavgörande när de är överinstans. Av artikel 2.3  följer att tingsrätt har rätt att begära ett sådant  förhandsavgörande i fall som avses i artikel 37 i  konventionen. I artikel 3 i protokollet finns ytterligare  bestämmelser om rätt och skyldighet att begära  förhandsavgörande. Konventionen och protokollet finns intagna  i SFS 1998:358.
2. Lagen (1998:167) om tillämplig lag för  avtalsförpliktelser, i fråga om Romkonventionens protokoll,  har trätt i kraft i förhållande till Sverige den 1 augusti 
2004. Lagen är upphävd men tillämpas alltjämt på avtal som  har ingåtts från och med den 1 juli 1998 till och med den 16  december 2009. Artiklarna 1-16 och 18-21 i konventionen om  tillämplig lag för avtalsförpliktelser (Romkonventionen) samt  artiklarna 1-4 i det första protokollet om Europeiska  gemenskapernas domstols tolkning av Romkonventionen är därmed  tillämpliga på sådana avtal, med de anpassningar och  ändringar som har gjorts genom tillträdeskonventionerna den 
10 april 1984, den 18 maj 1992, den 29 november 1996 och den 
14 april 2005. Enligt artikel 2.a i protokollet har följande  svenska domstolar rätt att begära att Europeiska unionens  domstol ska meddela ett förhandsavgörande i en  tolkningsfråga: Högsta domstolen, Högsta  förvaltningsdomstolen och Arbetsdomstolen. Av artikel 2.b  följer att alla domstolar har rätt att begära ett sådant  förhandsavgörande när de är överinstans. Konventionen och  protokollet finns intagna i en bilaga till lagen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.