Title: Förordning (1993:1058) om sjukvårds-
register hos Socialstyrelsen för
forskning och statistik
SFS Number: Svensk författningssamling 1993:1058
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19931058-om-sjukvards-register-hos_sfs-1993-1058/
Source Link: http://rkrattsbaser.gov.se/sfst?bet=1993:1058
Amendment Register Link: http://rkrattsbaser.gov.se/sfsr?bet=1993:1058
Ministry/Authority: Socialdepartementet
Issued: 1993-09-23
Metadata: {"Utfärdad": "1993-09-23", "Ändrad": "t.o.m. SFS 2000:884"}

==================================================

Förordning (1993:1058) om sjukvårds-
register hos Socialstyrelsen för
forskning och statistik
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1993:1058
Departement/myndighet
:   
Socialdepartementet
Utfärdad
:   
1993-09-23
Ändrad
:   
t.o.m. SFS 2000:884
Tidsbestämd
: 
2001-10-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Socialstyrelsen får för de ändamål som anges i 2 § utföra automatiserad behandling av personuppgifter i ett särskilt sjukvårdsregister. Förordning (1998:1335).
Registerändamål
2 §
Uppgifterna i sjukvårdsregistret får användas endast för forskning och framställning av statistik.
Registeransvar
3 §
Socialstyrelsen är registeransvarig för sjukvårdsregistret.
Registerinnehåll
4 §
Sjukvårdsregistret får innehålla uppgifter som finns i Socialstyrelsens slutenvårdsregister och uppgifter som tillförs registret enligt 8 §. Registret får också tillföras uppgifter som finns i det register för patientstatistik avseende sluten somatisk vård som tidigare fördes hos Socialstyrelsen. Förordning (1996:1293).
5 §
Sjukvårdsregistret får innehålla uppgifter om patienter som är inskrivna inom den slutna geriatriska eller psykiatriska vården hos den som bedriver verksamhet inom hälso- och sjukvården samt uppgifter om patienter som skrivits ut från sådan vård eller annan sluten vård hos den som bedriver sådan verksamhet. Sjukvårdsregistret får också innehålla uppgifter om patienter som vårdats hos den som bedriver verksamhet inom hälso- och sjukvårdens öppna vård om vården tidigare vanligen meddelades i den slutna vården. Förordning (1998:1335).
6 §
För varje patient som avses i 4 § får i registret finnas uppgifter om vårdenhet, personnummer, folkbokföringsort, dag och sätt för in- och utskrivning, diagnoser, åtgärder samt orsaker till skador och förgiftningar. Uppgifter som visar om vården varit planerad eller akut och om den avtalstyp som reglerar vårdersättningen får också finnas.
Terminalåtkomst
7 §
Endast den särskilda verksamhet hos Socialstyrelsen som avser forskning och statistik får ha terminalåtkomst till sjukvårdsregistret.
Inhämtande av uppgifter
8 §
I förordningen (1993:1057) om viss uppgiftsskyldighet inom hälso- och sjukvården finns föreskrifter om skyldighet för den som bedriver verksamhet inom hälso- och sjukvården att lämna uppgifter till sjukvårdsregistret. Förordning (1998:1335).
Utlämnande av uppgifter
9 §
I datalagen (1973:289) och i sekretesslagen (1980:100) finns föreskrifter om utlämnande av uppgifter.
Information
10 §
Socialstyrelsen skall på lämpligt sätt se till att personer som omfattas av sjukvårdsregistret och allmänheten i övrigt får information om registret. Informationen skall innehålla upplysningar om ändamålet med registret och dess innehåll samt rätten att få registerutdrag och rättelse enligt datalagen (1973:289). Socialstyrelsen bör dessutom på lämpligt sätt informera om de sekretess- och säkerhetsbestämmelser samt begränsningar i fråga om terminalåtkomst och utlämnade av uppgifter på medium för automatiserad behandling som gäller för registret. Förordning (1998:1335).
1993:1059
Denna förordning träder i kraft den 1 november 1993 och gäller till utgången av år 1996.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.