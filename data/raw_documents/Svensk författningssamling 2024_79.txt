Title: Lag (2024:79) om placering av barn i skyddat boende
SFS Number: Svensk författningssamling 2024:79
URL: https://www.riksdagen.se/sv/dokument-och-lagar/dokument/svensk-forfattningssamling/lag-202479-om-placering-av-barn-i-skyddat_sfs-2024-79/
Source Link: http://rkrattsbaser.gov.se/sfst?bet=2024:79
Amendment Register Link: http://rkrattsbaser.gov.se/sfsr?bet=2024:79
Ministry/Authority: Socialdepartementet
Issued: 2024-02-22
Metadata: {"Utfärdad": "2024-02-22", "Ändrad": "t.o.m. SFS 2025:463"}

==================================================

Lag (2024:79) om placering av barn i skyddat boende
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:79
Departement/myndighet
:   
Socialdepartementet
Utfärdad
:   
2024-02-22
Ändrad
:   
t.o.m. SFS 2025:463
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Lagens innehåll
2 kap. Barnets ställning i ärenden och mål enligt denna lag
3 kap. Insats i form av skyddat boende
4 kap. Beslut om en omedelbar insats i form av skyddat boende
5 kap. Bestämmelser om genomförandet av insatsen
6 kap. Vårdnadshavares bestämmanderätt under insatsen
7 kap. Insatsens upphörande
8 kap. Bestämmelser om handläggningen
9 kap. Bestämmelser om överklagande
1 kap. Lagens innehåll
1 §
I denna lag finns bestämmelser om förutsättningarna och  förfarandet för att bevilja ett barn skyddat boende  tillsammans med en vårdnadshavare, när barnet har två  vårdnadshavare och den andra vårdnadshavaren inte samtycker  till insatsen.
I 22 kap. 5 § socialtjänstlagen (2025:400) finns bestämmelser  om att ett barn får beviljas en sådan insats om  vårdnadshavarna samtycker till det.
Lag (2025:463)
.
2 kap. Barnets ställning i ärenden och mål enligt denna lag
1 §
Vid beslut enligt denna lag ska det som är bäst för barnet  vara avgörande.
Med barn avses varje människa under 18 år.
2 §
Socialnämnden ska se till att barnet får information i  frågor som rör honom eller henne. Informationen ska ges med  beaktande av barnets individuella behov och situation i fråga  om ålder, mognad och individuella förutsättningar.
Barnet ska även ges möjlighet att framföra sina åsikter i  frågor som rör honom eller henne. Om barnet inte framför sina  åsikter, ska hans eller hennes inställning så långt det är  möjligt klarläggas på annat sätt. Barnets åsikter och  inställning ska tillmätas betydelse i förhållande till hans  eller hennes ålder och mognad.
3 §
Om barnet fyllt 15 år, har han eller hon rätt att själv  föra sin talan i ärenden och mål enligt denna lag. Ett barn  som är yngre får höras i domstol, om han eller hon inte kan  antas ta skada av det.
4 §
Den som är förordnad som offentligt biträde enligt 8 kap. 
4 § för ett barn som är under 15 år, utan att samtidigt vara  biträde för vårdnadshavaren, är utan särskilt förordnande  barnets ställföreträdare i det ärende eller mål som  förordnandet avser.
3 kap. Insats i form av skyddat boende
Förutsättningar för insatsen
1 §
Om en vårdnadshavare beviljas skyddat boende enligt  socialtjänstlagen (2025:400) och det finns en direkt eller  indirekt risk för att barnets säkerhet äventyras eller hälsa  skadas, får även barnet beviljas en sådan insats för placering  tillsammans med vårdnadshavaren, trots att det inte finns  samtycke från den andra vårdnadshavaren.
Lag (2025:463)
.
2 §
Insatsen får beviljas endast om den vårdnadshavare som  barnet placeras med är myndig och samtycker till insatsen.
Ansökan och beslut om insatsen
3 §
Ett beslut om skyddat boende enligt 1 § meddelas av  förvaltningsrätten efter ansökan av socialnämnden.
Ansökan ska innehålla en redogörelse för
1. barnets förhållanden,
2. de omständigheter som utgör grund för att barnet behöver  placeras i skyddat boende enligt lagen,
3. vilken information som har lämnats till barnet och på  vilket sätt den har lämnats, och
4. barnets inställning.
4 §
Rättens beslut att bevilja barnet skyddat boende upphör  att gälla om placeringen inte har påbörjats inom fyra veckor  från den dag beslutet fick laga kraft.
4 kap. Beslut om en omedelbar insats i form av skyddat boende
Förutsättningar för ett beslut om en omedelbar insats
1 §
Socialnämnden får bevilja ett barn en omedelbar insats i  form av skyddat boende, om
1. det kan antas att förutsättningarna för skyddat boende  enligt 3 kap. 1 § är uppfyllda, och
2. rättens beslut om en sådan insats inte kan avvaktas med  hänsyn till risken för att barnets säkerhet äventyras eller  hälsa skadas.
Om nämndens beslut inte kan avvaktas, får ordföranden eller  någon annan ledamot som nämnden har utsett bevilja den  omedelbara insatsen. Beslutet ska anmälas vid nämndens nästa  sammanträde.
När nämnden har ansökt hos förvaltningsrätten om att barnet  ska beviljas skyddat boende enligt 3 kap. får även rätten  bevilja en omedelbar sådan insats.
2 §
Den omedelbara insatsen i form av skyddat boende får  beviljas endast om den vårdnadshavare som barnet placeras med  är myndig och samtycker till insatsen.
Beslut fastställs av domstol
3 §
Om socialnämnden har beviljat en omedelbar insats i form  av skyddat boende, ska beslutet underställas  förvaltningsrätten inom en vecka från den dag beslutet  fattades. Beslutet och handlingarna i ärendet ska lämnas till  domstolen.
Förvaltningsrätten ska pröva beslutet så snart som möjligt.
Om det inte finns synnerliga hinder, ska beslutet prövas inom  en vecka från den dag beslutet och handlingarna kom in till  domstolen.
4 §
Om beslutet inte har underställts förvaltningsrätten inom  föreskriven tid, upphör det att gälla.
5 §
Om socialnämnden har beviljat en omedelbar insats i form  av skyddat boende efter det att nämnden har ansökt om skyddat  boende för barnet enligt 3 kap., ska beslutet underställas den  domstol som prövar frågan om skyddat boende. Bestämmelserna i 
3 och 4 §§ gäller också vid ett sådant beslut.
Ansökan efter fastställt beslut
6 §
Om förvaltningsrätten fastställer ett beslut om en  omedelbar insats i form av skyddat boende, ska socialnämnden  inom sex veckor från den dag placeringen påbörjades ansöka hos  förvaltningsrätten om att barnet ska beviljas skyddat boende  enligt 3 kap.
Förvaltningsrätten får medge förlängning av denna tid, om  ytterligare utredning eller någon annan särskild omständighet  gör det nödvändigt.
Upphörande av en omedelbar insats
7 §
Ett beslut om en omedelbar insats i form av skyddat boende  upphör att gälla
1. om ansökan om att bevilja barnet skyddat boende enligt 
3 kap. inte har gjorts inom den tid som anges i 6 § och inte  heller förlängning av tiden har begärts, eller
2. när rätten avgör frågan om skyddat boende enligt 3 kap.
8 §
Om det inte längre finns skäl för en omedelbar insats i  form av skyddat boende, ska socialnämnden besluta att insatsen  ska upphöra. Ett sådant beslut får meddelas också av den rätt  som prövar en fråga om en insats med stöd av lagen.
5 kap. Bestämmelser om genomförandet av insatsen
Placeringens innehåll och utformning
1 §
Socialnämnden beslutar om var barnet ska placeras och om  hur insatsen i övrigt ska genomföras.
Om nämndens beslut inte kan avvaktas, får ordföranden eller  någon annan ledamot som nämnden har utsett besluta i frågan.  Beslutet ska anmälas vid nämndens nästa sammanträde.
2 §
Placeringen ska anses påbörjad när barnet har kommit till  ett skyddat boende efter ett beslut om insatsen enligt 3 kap.  eller ett beslut om en omedelbar sådan insats enligt 4 kap.
Lag (2025:463)
.
Regelbundna överväganden om insatsen
3 §
Om ett barn är placerat i ett skyddat boende, ska  socialnämnden minst en gång var sjätte månad överväga om  insatsen ska fortsätta.
Hemlighållande av vistelseort och begränsning av umgänge
4 §
Om det är nödvändigt med hänsyn till ändamålet med  insatsen, får socialnämnden besluta
1. att barnets vistelseort ska hållas hemlig för den  vårdnadshavare som barnet inte är placerat tillsammans med,  och
2. hur barnets umgänge med den vårdnadshavaren ska utövas.
Första stycket gäller även vid en omedelbar insats.
5 §
Om socialnämndens beslut enligt 4 § inte kan avvaktas, får  ordföranden eller någon annan ledamot som nämnden har utsett  besluta i frågan. Beslutet ska anmälas vid nämndens nästa  sammanträde.
6 §
Socialnämnden ska minst en gång var sjätte månad överväga  om ett beslut enligt 4 § fortfarande behövs.
7 §
En framställning från den vårdnadshavare som barnet inte  är placerat tillsammans med om att inte hålla vistelseorten  hemlig eller om umgängets utövande, får avvisas om  framställningen kommer in till socialnämnden inom sex månader  från det att ett beslut enligt 4 § har fått laga kraft.
6 kap. Vårdnadshavares bestämmanderätt under insatsen
1 §
När ett barn har beviljats skyddat boende enligt 3 kap.  eller en omedelbar sådan insats enligt 4 kap. får den  vårdnadshavare som barnet placeras tillsammans med ensam  bestämma om
1. en hälsoundersökning enligt lagen (2017:209) om  hälsoundersökning av barn och unga som vårdas utanför det egna  hemmet,
2. insatser i öppna former enligt 11 kap. 1 §  socialtjänstlagen (2025:400) med anledning av insatsen skyddat  boende, och
3. val och byte av skolenhet eller förskoleenhet med anledning  av placeringen.
Lag (2025:463)
.
7 kap. Insatsens upphörande
Beslut om upphörande
1 §
När det inte längre finns skäl för en insats enligt 
3 kap., ska socialnämnden besluta att den ska upphöra.
Insatsen ska upphöra senast när vårdnadshavarens insats i form  av skyddat boende upphör eller när barnet fyller 18 år.
Framställning om upphörande
2 §
En framställning från den vårdnadshavare som barnet inte  är placerat tillsammans med om att insatsen enligt 3 kap. ska  upphöra får avvisas, om framställningen kommer in till  socialnämnden inom sex månader från det att nämndens eller  rättens beslut i fråga om skyddat boende har fått laga kraft.
Förhållandet till vissa avlägsnandebeslut
3 §
Beslut enligt denna lag hindrar inte beslut om
1. avvisning eller utvisning enligt utlänningslagen 
(2005:716),
2. utvisning enligt lagen (2022:700) om särskild kontroll av  vissa utlänningar,
3. utlämning enligt lagen (1957:668) om utlämning för brott,
4. utlämning enligt lagen (1970:375) om utlämning till  Danmark, Finland, Island eller Norge för verkställighet av  beslut om vård eller behandling,
5. utlämning enligt lagen (1994:569) om Sveriges samarbete med  de internationella tribunalerna för brott mot internationell  humanitär rätt,
6. överlämnande enligt lagen (2002:329) om samarbete med  Internationella brottmålsdomstolen,
7. överlämnande enligt lagen (2003:1156) om överlämnande från  Sverige enligt en europeisk arresteringsorder,
8. utlämning enligt lagen (2006:615) om samarbete med  Specialdomstolen för Sierra Leone, eller
9. överlämnande enligt lagen (2011:1165) om överlämnande från  Sverige enligt en nordisk arresteringsorder.
Ett beslut om en insats med stöd av denna lag upphör att gälla  när ett beslut enligt första stycket 1-9 har verkställts.
8 kap. Bestämmelser om handläggningen
Skyndsamhetskrav vid handläggningen
1 §
Ärenden och mål enligt denna lag ska handläggas skyndsamt.
2 §
Om ett barn är beviljat en omedelbar insats i form av  skyddat boende enligt 4 kap. och det hos förvaltningsrätten  har gjorts en ansökan om skyddat boende enligt 3 kap., ska  rätten ta upp målet till avgörande inom två veckor från den  dag ansökan kom in.
Förvaltningsrätten får förlänga tiden, om ytterligare  utredning eller någon annan särskild omständighet gör det  nödvändigt.
När ett beslut får genomföras genast
3 §
Ett beslut om en omedelbar insats i form av skyddat boende  gäller genast.
Andra beslut av socialnämnden enligt denna lag gäller genast  om nämnden inte bestämmer något annat.
Rätten får bestämma att även andra beslut som rätten har  meddelat ska gälla genast.
Offentligt biträde
4 §
I ärenden och mål om skyddat boende enligt 3 kap. eller om  en omedelbar sådan insats enligt 4 kap. eller om upphörande av  skyddat boende enligt 7 kap. 1 § ska offentligt biträde  förordnas för barnet och för vårdnadshavarna, om det inte  måste antas att behov av biträde saknas.
Till offentligt biträde för barnet får endast den förordnas  som på grund av sina kunskaper och erfarenheter och även i  övrigt är särskilt lämplig för uppdraget.
Gemensamt biträde får förordnas endast om det inte finns  motstridiga intressen mellan dem som biträde ska förordnas  för.
5 §
Offentligt biträde förordnas av den domstol som handlägger  målet. I ärenden hos socialnämnden förordnas offentligt  biträde av förvaltningsrätten.
Nämndemän i kammarrätten
6 §
Vid handläggning i kammarrätten av mål enligt denna lag  ska nämndemän ingå i rätten. Det gäller dock inte i mål om en  omedelbar insats enligt 4 kap.
Handräckning av Polismyndigheten
7 §
Polismyndigheten ska lämna hjälp för att på begäran av  socialnämnden eller någon ledamot eller tjänsteman som nämnden  har utsett genomföra beslut om skyddat boende enligt 3 kap.  eller om en omedelbar sådan insats enligt 4 kap.
8 §
En begäran enligt 7 § får göras endast om
1. det på grund av särskilda omständigheter kan befaras att  åtgärden inte kan utföras utan att de särskilda befogenheter  som anges i 10 och 10 a §§ polislagen (1984:387) behöver  tillgripas, eller
2. det annars finns synnerliga skäl.
9 §
Den som begär hjälp enligt 7 § ska utan hinder av  sekretess lämna Polismyndigheten de uppgifter om barnet eller  närstående till barnet som behövs för planeringen och  genomförandet av åtgärden.
Undantag från vissa bestämmelser i delgivningslagen
10 §
Vid delgivning med en enskild i ett ärende eller mål  enligt denna lag får 34-38 och 47-51 §§ delgivningslagen 
(2010:1932) inte tillämpas.
9 kap. Bestämmelser om överklagande
1 §
Socialnämndens beslut får överklagas till allmän  förvaltningsdomstol, när nämnden
1. har beslutat om att en insats enligt 3 kap. ska fortsätta  eller att en sådan insats ska upphöra, eller
2. har beslutat att barnets vistelseort ska hållas hemlig för  vårdnadshavaren som barnet inte är placerat tillsammans med  eller beslutat i fråga om umgänge.
Andra beslut av nämnden enligt denna lag får inte överklagas.
2 §
Förvaltningsrättens beslut enligt 4 kap. 6 § andra stycket  får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.