Title: Lag (1988:870) om vård av missbrukare i vissa fall
SFS Number: Svensk författningssamling 1988:870
URL: https://www.riksdagen.se/sv/dokument-och-lagar/dokument/svensk-forfattningssamling/lag-1988870-om-vard-av-missbrukare-i-vissa-fall_sfs-1988-870/
Source Link: http://rkrattsbaser.gov.se/sfst?bet=1988:870
Amendment Register Link: http://rkrattsbaser.gov.se/sfsr?bet=1988:870
Ministry/Authority: Socialdepartementet
Issued: 1988-06-14
Metadata: {"Utfärdad": "1988-06-14", "Ändrad": "t.o.m. SFS 2025:409"}

==================================================

Lag (1988:870) om vård av missbrukare i vissa fall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1988:870
Departement/myndighet
:   
Socialdepartementet
Utfärdad
:   
1988-06-14
Ändrad
:   
t.o.m. SFS 2025:409
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
De i 2 kap. 1-4 §§ socialtjänstlagen (2025:400) angivna  målen för samhällets socialtjänst ska vara vägledande för all  vård som syftar till att hjälpa enskilda människor att komma  ifrån missbruk av alkohol, narkotika eller flyktiga  lösningsmedel. Vården ska bygga på respekt för den enskildes  självbestämmanderätt och integritet och ska så långt det är  möjligt utformas och genomföras i samverkan med den enskilde.
Lag (2025:409)
.
2 §
Vård inom socialtjänsten ges en missbrukare i samförstånd  med honom eller henne enligt bestämmelserna i  socialtjänstlagen (2025:400). En missbrukare ska dock beredas  vård oberoende av eget samtycke under de förutsättningar som  anges i denna lag (tvångsvård).
Lag (2025:409)
.
3 §
Tvångsvården skall syfta till att genom behövliga insatser motivera missbrukaren så att han eller hon kan antas vara i stånd att frivilligt medverka till fortsatt behandling och ta emot stöd för att komma ifrån sitt missbruk.
Lag (2005:467)
.
Beredande av vård
4 §
Tvångsvård ska beslutas om
1. någon till följd av ett fortgående missbruk av alkohol,  narkotika eller flyktiga lösningsmedel är i behov av vård för  att komma ifrån sitt missbruk,
2. vårdbehovet inte kan tillgodoses enligt socialtjänstlagen 
(2025:400) eller på något annat sätt, och
3. han eller hon till följd av missbruket
a) utsätter sin fysiska eller psykiska hälsa för allvarlig  fara,
b) löper en uppenbar risk att förstöra sitt liv, eller
c) kan befaras komma att allvarligt skada sig själv eller  någon närstående.
Om någon för kortare tid ges vård med stöd av lagen 
(1991:1128) om psykiatrisk tvångsvård hindrar detta inte ett  beslut om tvångsvård enligt denna lag.
Lag (2025:409)
.
5 §
Förvaltningsrätten beslutar om beredande av tvångsvård.
Lag (2009:800)
.
6 §
Myndigheter som i sin verksamhet regelbundet kommer i kontakt med missbrukare är skyldiga att genast anmäla till socialnämnden om de får kännedom om att någon kan antas vara i behov av vård enligt denna lag. Detta skall dock inte gälla myndigheter inom hälso- och sjukvården i vidare mån än som följer av andra stycket.
En läkare skall genast göra anmälan till socialnämnden, om han eller hon i sin verksamhet kommer i kontakt med någon som kan antas vara i behov av omedelbart omhändertagande enligt 13 §
eller vård enligt denna lag och läkaren bedömer att denne inte kan beredas tillfredsställande vård eller behandling genom läkarens egen försorg eller i övrigt inom hälso- och sjukvården.
Lag (2005:467)
.
7 §
Socialnämnden skall inleda utredning, när den genom anmälan enligt 6 § eller på något annat sätt har fått kännedom om att det kan finnas skäl att bereda någon tvångsvård.
Myndigheter som avses i 6 § första stycket är skyldiga att lämna socialnämnden alla uppgifter som kan vara av betydelse för en sådan utredning.
Lag (1994:96)
.
8 §
Har upphävts genom
lag (2005:467)
.
9 §
När utredningen har inletts skall socialnämnden, om det inte är uppenbart obehövligt, besluta om läkarundersökning av missbrukaren samt utse en läkare för undersökningen. Läkaren skall i ett intyg ange missbrukarens aktuella hälsotillstånd.
Lag (1994:96)
.
10 §
Av socialnämndens utredning skall framgå missbrukarens förhållanden samt tidigare vidtagna och planerade åtgärder. Av utredningen skall också framgå i vilket hem intagning kan ske och vilken vård utanför hemmet som planeras, om intagning sker.
Lag (1994:96)
.
11 §
Anser socialnämnden efter utredning att det finns skäl att bereda någon tvångsvård, skall nämnden ansöka om sådan vård hos förvaltningsrätten.
Till ansökan skall fogas den utredning nämnden gjort och ett sådant läkarintyg som avses i 9 §.
Om ansökan inte innehåller läkarintyg eller om det behövs av något annat skäl, får rätten besluta om läkarundersökning.
Lag (2009:800)
.
12 §
Har rätten beslutat om tvångsvård skall socialnämnden se till att beslutet verkställs genom att missbrukaren bereds vård i ett hem som avses i 22 § eller, i fall som avses i 24 §
första stycket, på sjukhus.
Rättens beslut upphör att gälla, om vården inte har påbörjats inom fyra veckor från den dag då beslutet vann laga kraft.
Beslutet upphör också att gälla om, sedan vården har påbörjats, den tid som enligt 21 § inte skall räknas som vårdtid, uppgår till sammanlagt minst sex månader i följd.
Lag (2001:464)
.
Omedelbart omhändertagande
13 §
Socialnämnden får besluta att en missbrukare omedelbart skall omhändertas, om
1. det är sannolikt att missbrukaren kan beredas vård med stöd av denna lag, och
2. rättens beslut om vård inte kan avvaktas på grund av att missbrukaren kan antas få sitt hälsotillstånd allvarligt försämrat, om han eller hon inte får omedelbar vård, eller på grund av att det finns en överhängande risk för att missbrukaren till följd av sitt tillstånd kommer att allvarligt skada sig själv eller någon närstående.
Kan socialnämndens beslut om omhändertagande inte avvaktas, får beslut om omhändertagande fattas av nämndens ordförande eller någon annan ledamot som nämnden har förordnat. Beslutet skall anmälas vid nämndens nästa sammanträde.
När socialnämnden har ansökt om tvångsvård, får även rätten på någon av de grunder som anges i första stycket besluta att missbrukaren omedelbart skall omhändertas.
Lag (2005:467)
.
14 §
Har upphävts genom
lag (1994:96)
.
15 §
Har socialnämnden beslutat om omedelbart omhändertagande, skall beslutet utan dröjsmål och senast dagen efter beslutet underställas förvaltningsrätten eller, om beslutet har fattats efter det att nämnden har ansökt om tvångsvård, den rätt som prövar frågan om vård.
Av underställningen skall de förhållanden framgå som legat till grund för beslutet om omedelbart omhändertagande och de övriga omständigheter som är av betydelse för rättens prövning av om omhändertagandet skall bestå. Handlingarna i ärendet skall fogas till underställningen.
Lag (2009:800)
.
16 §
I samband med att ett beslut om omedelbart omhändertagande underställs rätten skall socialnämnden, om det är möjligt, låta den omhändertagne få del av handlingarna i ärendet samt underrätta honom eller henne om sin rätt att
1. yttra sig skriftligt till rätten inom en viss angiven tid,
2. begära muntlig förhandling vid rätten, och
3. av rätten få offentligt biträde.
Socialnämnden skall också upplysa den enskilde om att rätten kan komma att avgöra målet även om det inte lämnas något yttrande.
Lag (2005:467)
.
17 §
Rätten skall så snart det kan ske och senast inom fyra dagar från det att beslutet underställdes rätten eller, om beslutet inte är verkställt när det underställs, från det att beslutet verkställdes, pröva om omhändertagandet skall bestå. Denna tid får förlängas till en vecka, om det på grund av någon särskild omständighet är nödvändigt.
Om det inte finns skäl för omhändertagande, skall rätten genast upphäva beslutet.
18 §
Om omhändertagande har beslutats enligt 13 § första eller andra stycket, skall ansökan om tvångsvård ha kommit in till förvaltningssrätten inom en vecka från det att förvaltningsrätten meddelade beslut att omhändertagandet skulle bestå.
Lag (2009:800)
.
18 a §
Ett beslut om omedelbart omhändertagande upphör att gälla
1. om beslutet inte har underställts förvaltningsrätten inom den tid som anges i 15 §,
2. om ansökan om vård inte har gjorts inom den tid som anges i 18 §,
3. när rätten avgör frågan om vård, eller
4. om den omhändertagne häktas.
Lag (2009:800)
.
18 b §
Om det inte längre finns skäl för ett omhändertagande, skall socialnämnden genast besluta att detta genast skall upphöra. Ett sådant beslut får meddelas också av rätten.
Lag (2005:467)
.
19 §
Socialnämnden skall se till att den som är omhändertagen enligt 13 § utan dröjsmål bereds vård i ett hem som avses i 22 § eller, i fall som avses i 24 § första stycket, på sjukhus.
Vårdtid
20 §
Tvångsvården skall upphöra så snart syftet med vården är uppnått och senast när vården har pågått i sex månader (vårdtid). Vården skall anses påbörjad när missbrukaren på grund av beslut om omedelbart omhändertagande eller tvångsvård inställt sig vid eller förts till ett hem som avses i 22 § eller ett sjukhus. Vården upphör genom beslut om utskrivning enligt 25 §.
21 §
Som vårdtid räknas inte den tid då missbrukaren
1. olovligen vistas utanför ett hem som avses i 22 § eller
2. är häktad eller intagen i kriminalvårdsanstalt.
Vården
22 §
Tvångsvård lämnas genom hem som är särskilt avsedda att lämna vård enligt denna lag (LVM-hem).
Lag (2001:464)
.
23 §
För missbrukare som behöver stå under särskilt noggrann tillsyn skall det finnas LVM-hem som är anpassade för sådan tillsyn.
Lag (1993:3)
.
24 §
Vården skall inledas på sjukhus, om förutsättningar för sjukhusvård är uppfyllda och det anses lämpligt med hänsyn till den planerade vården i övrigt.
Om någon behöver sjukhusvård under vårdtiden, skall han eller hon ges tillfälle till sådan vård.
Verksamhetschefen för den sjukhusenhet där missbrukaren vistas skall se till att socialnämnden eller Statens institutionsstyrelse genast underrättas, om missbrukaren önskar lämna eller redan har lämnat sjukhuset. Verksamhetschefen skall besluta att missbrukaren skall hindras från att lämna sjukhuset under den tid som behövs för att säkerställa att missbrukaren kan föras över till ett LVM-hem.
Lag (2005:467)
.
25 §
Om beslut har fattats om tvångsvård eller omedelbart  omhändertagande enligt denna lag ska Statens  institutionsstyrelse efter anmälan av socialnämnden anvisa  plats i ett LVM-hem. I akuta situationer ska Statens  institutionsstyrelse omedelbart anvisa en sådan plats.
Statens institutionsstyrelse beslutar om intagning i och om  utskrivning från ett LVM-hem.
Statens institutionsstyrelse får besluta att en intagen ska  flyttas till ett annat LVM-hem, om det anses lämpligt från  vårdsynpunkt.
Lag (2018:651)
.
26 §
Statens institutionsstyrelse skall fortlöpande hålla socialnämnden underrättad om hur vården framskrider och samråda med nämnden i alla frågor av vikt. Före överflyttning till ett annat hem och före utskrivning skall samråd alltid ske.
Lag (2005:467)
.
26 a §
Får någon som tillhör hälso- och sjukvårdspersonalen och är verksam vid ett LVM-hem kännedom om att en intagen har en sådan smittsam sjukdom som enligt 1 kap. 3 § andra stycket smittskyddslagen (2004:168) utgör allmänfarlig sjukdom, skall Statens institutionsstyrelse underrättas, om det inte står klart att det inte finns risk för smittspridning.
Lag (2005:467)
.
27 §
Statens institutionsstyrelse skall, så snart det kan ske med hänsyn till den planerade vården, besluta att den intagne skall beredas tillfälle att vistas utanför LVM-hemmet för vård i annan form.
Socialnämnden skall se till att sådan vård anordnas.
Om det inte längre finns förutsättningar för vård i annan form, får Statens institutionsstyrelse besluta att missbrukaren skall hämtas tillbaka till hemmet.
Lag (2005:467)
.
28 §
Innan vård i annan form påbörjas skall socialnämnden, i samråd med den intagne och Statens institutionsstyrelse, upprätta en plan för den fortsatta vården.
Lag (2005:467)
.
29 §
Har upphävts genom
lag (2005:467)
.
30 §
Socialnämnden skall aktivt verka för att den enskilde efter vårdtiden får bostad och arbete eller utbildning samt se till att han eller hon får personligt stöd eller behandling för att varaktigt komma ifrån sitt missbruk.
Lag (2005:467)
.
30 a §
Statens institutionsstyrelse skall följa upp verksamheten enligt denna lag. Uppföljningen skall omfatta tiden såväl under som efter avslutad vård.
Socialnämnden skall till Statens institutionsstyrelse lämna de uppgifter om enskilda som Statens institutionsstyrelse behöver för att fullgöra den skyldighet som följer av första stycket.
Lag (2005:467)
.
Särskilda befogenheter
31 §
Den som vårdas enligt denna lag i ett LVM-hem får inte inneha alkoholhaltiga drycker, narkotika, flyktiga lösningsmedel, sådana medel som avses i lagen (1991:1969) om förbud mot vissa dopningsmedel eller sådana varor som omfattas av lagen (1999:42) om förbud mot vissa hälsofarliga varor eller injektionssprutor, kanyler eller andra föremål som är särskilt ägnade att användas för missbruk av eller annan befattning med narkotika. Han eller hon får inte heller inneha något annat som kan vara till men för vården eller ordningen vid hemmet. Om sådan egendom påträffas, skall den omhändertas.
Lag (2005:467)
.
32 §
Om det behövs, får den som vårdas enligt denna lag  kroppsvisiteras eller ytligt kroppsbesiktigas, vid ankomsten  till LVM-hemmet, för kontroll av att denne inte bär på sig  något som han eller hon enligt 31 § inte får inneha. Detsamma  gäller om det under vistelsen i hemmet uppkommer misstanke  att sådan egendom ska påträffas hos honom eller henne.
En kroppsvisitation eller ytlig kroppsbesiktning ska  genomföras i närvaro av ett vittne om inte den intagne avstår  från den rätten.
All den hänsyn som omständigheterna medger ska iakttas vid  kroppsvisitation och ytlig kroppsbesiktning.
Lag (2018:651)
.
32 a §
Den intagne är, om inte annat motiveras av  medicinska eller liknande skäl, skyldig att vid ankomsten  till LVM-hemmet lämna blod-, urin-, utandnings-, saliv- eller  svettprov för kontroll av om han eller hon är påverkad av  narkotika, alkoholhaltiga drycker, andra berusningsmedel,  sådant medel som avses i 1 § lagen (1991:1969) om förbud mot  vissa dopningsmedel eller sådan vara som omfattas av lagen 
(1999:42) om förbud mot vissa hälsofarliga varor. Den intagne  får uppmanas att lämna prov endast om det finns anledning  till det.
Första stycket första meningen gäller också om det under  vistelsen i hemmet kan misstänkas att den intagne är påverkad  av någon sådan dryck eller vara eller något sådant medel som  anges i första stycket.
Lag (2018:651)
.
32 b §
Om det behövs för att genomföra vården eller  upprätthålla ordningen vid hemmet, får den intagnes  bostadsrum och andra slutna förvaringsställen som den intagne  disponerar undersökas (rumsvisitation). En rumsvisitation får  endast utföras för att söka efter föremål som den intagne  enligt 31 § inte får inneha.
En rumsvisitation ska genomföras i närvaro av ett vittne. All  den hänsyn som omständigheterna medger ska iakttas.
Lag (2018:651)
.
32 c §
Om det behövs för att genomföra vården eller  upprätthålla ordningen vid hemmet, får säkerhetskontroll  genomföras med metalldetektor eller annan liknande anordning  på de LVM-hem som Statens institutionsstyrelse bestämmer. Det  ska för varje LVM-hem anges i vilka situationer kontroller  får genomföras på intagna som vårdas enligt denna lag. Sådan  kontroll får bara genomföras för att söka efter föremål som  den intagne enligt 31 § inte får inneha.
Lag (2018:651)
.
33 §
Bestämmelserna i 31, 32, 32 b och 32 c §§ ska gälla  för alla som vårdas i ett LVM-hem, om det är nödvändigt för  att genomföra vården och upprätthålla ordningen vid hemmet  och regeringen eller, efter regeringens bemyndigande, Statens  institutionsstyrelse medger det.
Lag (2018:651)
.
33 a §
Den som vårdas enligt denna lag i ett LVM-hem har  rätt att använda elektroniska kommunikationstjänster samt ta  emot besök i den utsträckning det är lämpligt. Den intagnes  rätt att använda elektroniska kommunikationstjänster och ta  emot besök får dock vägras eller begränsas, om det kan  äventyra vården eller ordningen vid hemmet.
Ett beslut om inskränkning i rätten att använda elektroniska  kommunikationstjänster eller ta emot besök får gälla i högst 
14 dagar. När det inte längre finns förutsättningar för  beslutet ska det upphävas.
I lagen (1996:981) om besöksinskränkningar vid viss  tvångsvård finns bestämmelser om besök på vårdinstitutioner  enligt denna lag.
Lag (2018:651)
.
34 §
Den som vårdas enligt denna lag i ett LVM-hem för  särskilt noggrann tillsyn får hindras att lämna hemmet och i  övrigt underkastas den begränsning i rörelsefriheten som är  nödvändig för att vården ska kunna genomföras.
Den intagne får beredas vård vid en enhet inom hemmet som är  låsbar eller på något annat sätt inrättad för särskilt  noggrann tillsyn (vård vid låsbar enhet),
1. om det är nödvändigt med hänsyn till den intagnes, övriga  intagnas eller personalens säkerhet, eller
2. om det är nödvändigt för att förhindra att den intagne  avviker eller för att i övrigt genomföra vården.
Den som vårdas vid en låsbar enhet ska ges möjlighet att  dagligen vistas utomhus och ges möjlighet att ägna sig åt  fysisk aktivitet eller någon annan fritidssysselsättning.
Den intagne får vårdas inom en sådan enhet under högst två  månader i följd. Om särskilda behandlingsskäl föranleder det,  får dock vården vid enheten pågå längre tid, förutsatt att  någon av de omständigheter som anges i andra stycket  fortfarande gäller och att den intagne samtidigt ges  möjlighet till vistelse i öppnare former eller utanför  hemmet.
Lag (2018:651)
.
34 a §
Om det krävs med hänsyn till den intagnes speciella  behov av vård, hans eller hennes säkerhet eller övriga  intagnas säkerhet får en intagen hindras från att träffa  andra intagna (vård i enskildhet).
Vård i enskildhet ska vara anpassad efter den intagnes  individuella vårdbehov.
En fråga om vård i enskildhet ska prövas fortlöpande och  alltid omprövas inom sju dagar från senaste prövning.
Lag (2018:651)
.
34 b §
Om det är särskilt påkallat på grund av att den  intagne uppträder våldsamt eller är så påverkad av  berusningsmedel att han eller hon inte kan hållas till  ordningen, får den intagne hållas i avskildhet. Han eller hon  ska då stå under fortlöpande uppsikt av personalen. Den  intagne får dock inte hållas i sådan avskildhet längre tid än  vad som är oundgängligen nödvändigt och inte i något fall  under längre tid än 24 timmar i följd.
Lag (2018:651)
.
35 §
Försändelser till den som vårdas enligt denna lag i ett LVM-hem för särskilt noggrann tillsyn får kontrolleras, om det behövs med hänsyn till ordningen vid hemmet eller till den intagnes särskilda förhållanden. Om en ankommande försändelse innehåller egendom som inte får innehas enligt 31 §, får egendomen omhändertas.
36 §
Har alkoholhaltiga drycker, narkotika, flyktiga  lösningsmedel, sådana medel som avses i lagen (1991:1969) om  förbud mot vissa dopningsmedel eller sådana varor som omfattas  av lagen (1999:42) om förbud mot vissa hälsofarliga varor  omhändertagits enligt 31 eller 35 § eller påträffats inom ett  LVM-hem utan att det finns någon känd ägare till dem, ska  Statens institutionsstyrelse låta förstöra eller sälja  egendomen enligt bestämmelserna om beslagtagen egendom i 2 § 1  första stycket lagen (1958:205) om förverkande av alkohol m.m.  Belopp som erhålls vid försäljning tillfaller staten.
Detsamma ska gälla i fråga om injektionssprutor, kanyler och  andra föremål som är särskilt ägnade att användas för missbruk  av eller annan befattning med narkotika.
Lag (2019:357)
.
36 a §
Tvångsåtgärder enligt 32-35 §§ får användas endast om de står i rimlig proportion till syftet med åtgärden. Är mindre ingripande åtgärder tillräckliga, skall de användas.
Lag (2005:467)
.
36 b §
I 25, 27, 32 c, 33 och 36 §§ finns bestämmelser om  att beslut fattas av Statens institutionsstyrelse. Härutöver  fattas beslut enligt 31-32 b och 33 a-35 §§ av Statens  institutionsstyrelse.
Beslut om överflyttning enligt 25 § tredje stycket får  förordnas att gälla omedelbart, om det behövs från  vårdsynpunkt. Andra beslut av Statens institutionsstyrelse  gäller omedelbart om inte något annat förordnas.
Lag (2018:651)
.
Bestämmelser om handläggningen
37 §
Mål och ärenden enligt denna lag skall handläggas skyndsamt.
38 §
I mål om beredande av tvångsvård, där omhändertagande har beslutats enligt 13 § första eller andra stycket, skall förvaltningsrätten ta upp målet till avgörande inom en vecka från den dag då ansökan om vård kom in eller, om beslutet om omhändertagande har fattats efter det att socialnämnden har ansökt om vård, inom en vecka från den dag då underställningen skedde. Om ett beslut om omedelbart omhändertagande inte är verkställt när det underställs eller om förvaltningsrätten har beslutat om omedelbart omhändertagande enligt 13 § tredje stycket, skall målet tas upp till avgörande inom en vecka från den dag då beslutet verkställdes.
Förvaltningsrätten får förlänga dessa tider, om det behövs ytterligare utredning eller om någon annan särskild omständighet gör det nödvändigt.
Lag (2009:800)
.
39 §
I mål om beredande av tvångsvård skall förvaltningsrätten och kammarrätten hålla muntlig förhandling, om detta inte är uppenbart obehövligt. I andra mål enligt denna lag prövar rätten om det finns skäl att hålla muntlig förhandling.
Om någon part begär muntlig förhandling, skall sådan hållas.
Parterna skall upplysas om sin rätt att begära muntlig förhandling.
Om en enskild part som har kallats vid vite att inställa sig personligen till en förhandling uteblir, får rätten förordna att han eller hon skall hämtas till rätten antingen omedelbart eller till en senare dag.
Lag (2009:800)
.
40 §
Vid handläggning i kammarrätt av andra mål enligt denna lag än mål om omedelbart omhändertagande skall nämndemän ingå i rätten.
41 §
Vid delgivning med enskild i mål eller ärende enligt denna lag får 34-38 och 47-51 §§ delgivningslagen (2010:1932) inte tillämpas.
Lag (2010:1954)
.
42 §
I mål i allmän förvaltningsdomstol angående beredande av vård enligt denna lag eller angående omedelbart omhändertagande enligt 13 §
skall offentligt biträde förordnas för den som åtgärden avser, om det inte måste antas att behov av biträde saknas.
Lag (1996:1645)
.
43 §
Beslut om omhändertagande enligt 13 § gäller omedelbart.
Rätten får förordna att beslut som rätten har meddelat skall gälla omedelbart.
Lag (2005:467)
.
Bestämmelser om överklagande
44 §
Beslut av Statens institutionsstyrelse enligt denna  lag får överklagas av den enskilde till allmän  förvaltningsdomstol, om beslutet
1. gäller överflyttning eller avslag på begäran om  utskrivning enligt 25 §,
2. innebär inskränkningar i särskilt fall av rätten för den  som vistas i hemmet att enligt 33 a § använda elektroniska  kommunikationstjänster eller ta emot besök,
3. gäller vård i enskildhet enligt 34 a § eller avskildhet  enligt 34 b §, eller
4. gäller förstörande eller försäljning av egendom enligt 
36 §.
Prövningstillstånd krävs vid överklagande till  kammarrätten.
Andra beslut enligt denna lag av Statens  institutionsstyrelse får inte överklagas.
Beslut om läkarundersökning enligt 9 § eller 11 § tredje  stycket får inte överklagas.
Beslut om omhändertagande enligt 13 § första eller andra  stycket får inte överklagas. Överklagande av rättens beslut  om omhändertagande enligt 13 § tredje stycket är inte  inskränkt till viss tid.
Lag (2018:651)
.
Handräckning av Polismyndigheten och Kriminalvården
45 §
Polismyndigheten eller, om det gäller transport av  någon som är frihetsberövad, Kriminalvården ska lämna hjälp  för att
1. på begäran av socialnämnden eller rätten föra en  missbrukare till en beslutad läkarundersökning,
2. på begäran av socialnämnden föra den som ska beredas vård  eller som är omedelbart omhändertagen enligt denna lag till  ett LVM-hem eller sjukhus,
3. på begäran av verksamhetschefen i fall som avses i 24 §  tredje stycket föra den som ska beredas vård eller som är  omedelbart omhändertagen enligt denna lag till ett LVM-hem,  samt
4. på begäran av Statens institutionsstyrelse efterforska,  hämta eller förflytta någon som ska tas in i hemmet eller som  vårdas där med stöd av denna lag.
En begäran enligt första stycket får göras endast om
1. det på grund av särskilda omständigheter kan befaras att  åtgärden inte kan utföras utan att de särskilda befogenheter  som anges i 10 och 10 a §§ polislagen (1984:387) eller, om  det gäller en transport som utförs av Kriminalvården, 4 kap. 
4 § och 10 § första stycket häkteslagen (2010:611) behöver  tillgripas, eller
2. det annars finns synnerliga skäl.
Andra stycket gäller inte en begäran av rätten och inte  heller en begäran av Statens institutionsstyrelse om  efterforskning.
Lag (2017:136)
.
45 a §
Kriminalvården ska vid en transport enligt 45 §  tillämpa följande bestämmelser i häkteslagen (2010:611):
- 4 kap. 4 § om kroppsvisitation,
- 4 kap. 10 § första stycket om användning av fängsel, och
- 8 kap. 2 a § om möjligheten att i vissa fall begära hjälp  av Polismyndigheten.
Lag (2017:136)
.
45 b §
Den som begär hjälp enligt 45 § ska utan hinder av  sekretess lämna den verkställande myndigheten de uppgifter om  missbrukaren som behövs för planeringen och genomförandet av  åtgärden.
Lag (2017:136)
.
45 c §
Missbrukaren får tas i förvar, om det är nödvändigt  för att en transport enligt 45 § ska kunna genomföras.
Lag (2017:136)
.
Åtalsprövning
46 §
Är någon som har beretts vård med stöd av denna lag misstänkt för brott, för vilket inte föreskrivs strängare straff än fängelse i ett år och som hör under allmänt åtal, samt har brottet begåtts innan vården påbörjades eller under vårdtiden, skall åklagaren pröva om åtal lämpligen bör ske.
Statens institutionsstyrelse eller, om vården har upphört, socialnämnden skall därvid höras om det inte är obehövligt.
Lag (2005:467)
.
Övriga bestämmelser
47 §
Med socialnämnden avses i denna lag socialnämnden i den  kommun som enligt 29 kap. socialtjänstlagen (2025:400) har  ansvaret för att den enskilde får de insatser som han eller  hon behöver. Att överflyttning av ärenden till en annan  socialnämnd kan ske i vissa fall framgår av 29 kap. 10 och 
11 §§ socialtjänstlagen.
Beslut om tvångsvård enligt 5 § och beslut med anledning av  omhändertagande enligt 13 § fattas av den förvaltningsrätt  inom vars domkrets den ansvariga kommunen är belägen. Den  förvaltningsrätt som meddelade beslutet om vård beslutar också  i frågor som avses i 44 § första stycket.
Lag (2025:409)
.
48 §
Har upphävts genom
lag (1993:3)
.
Övergångsbestämmelser
1988:870
1. Denna lag träder i kraft den 1 januari 1989, då lagen (1981:1243) om vård av missbrukare i vissa fall skall upphöra att gälla.
2. Den gamla lagen gäller dock fortfarande när ansökan om vård med stöd av den lagen har kommit in till länsrätten före den 1 januari 1989.
3. Har ett beslut fattats om omhändertagande enligt 8 § i den gamla lagen och har ansökan om vård inte kommit in till länsrätten före den 1 januari 1989, skall beslutet anses som ett beslut enligt 13 § i den nya lagen.
4. Om det i en lag eller i en författning som har beslutats av regeringen hänvisas till den gamla lagen, skall hänvisningen i stället avse denna lag. Hänvisas det till en föreskrift som har ersatts genom en föreskrift i denna lag, skall den nya föreskriften tillämpas.
1993:3
Denna lag träder i kraft den 1 juli 1993.
Äldre bestämmelser tillämpas i fråga om vård som lämnas under tiden den 1 juli 1993--den 1 juli 1994. Har staten före den 1 juli 1994 med stöd av 23 a § socialtjänstlagen (1980:620) tagit över ett hem som avses i 22 eller 23 § tillämpas dock de nya bestämmelserna i fråga om vården från och med den dag övertagandet skedde.
1994:96
1. Denna lag träder i kraft den 1 juli 1994.
2. Om ett ärende som har anhängiggjorts hos länsrätten före den 1 juli 1994 inte har avgjorts slutligt vid lagens ikraftträdande tillämpas äldre bestämmelser.
2001:464
1. Denna lag träder i kraft den 1 juli 2001.
2. Hänvisningar i denna lag till socialtjänstlagen (2001:453)
skall till utgången av år 2001 i stället avse motsvarande bestämmelser i socialtjänstlagen (1980:620).
2005:467
1. Denna lag träder i kraft den 1 juli 2005.
2. Beträffande beslut om omedelbart omhändertagande som fattats före lagens ikraftträdande gäller bestämmelserna i 15, 16 och 18 §§ i sina tidigare lydelser. Bestämmelserna i 18 a § och 18 b § skall inte tillämpas på beslut om omedelbart omhändertagande som fattats före lagens ikraftträdande.
3. Beslut som före lagens ikraftträdande fattats av den som förestår vården vid ett LVM-hem skall vid tillämpningen av denna lag anses fattade av Statens institutionsstyrelse.
2010:1954
1. Denna lag träder i kraft den 1 april 2011.
2. Äldre bestämmelser gäller om en handling har skickats eller lämnats före den 1 april 2011.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.