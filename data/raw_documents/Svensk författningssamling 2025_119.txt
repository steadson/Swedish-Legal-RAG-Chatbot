Title: Förordning (2025:119) om statsbidrag till försöksverksamhet med oberoende barnombud
SFS Number: Svensk författningssamling 2025:119
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025119-om-statsbidrag-till_sfs-2025-119/
Source Link: http://rkrattsbaser.gov.se/sfst?bet=2025:119
Amendment Register Link: http://rkrattsbaser.gov.se/sfsr?bet=2025:119
Ministry/Authority: Socialdepartementet
Issued: 2025-02-27
Metadata: {"Utfärdad": "2025-02-27"}

==================================================

Förordning (2025:119) om statsbidrag till försöksverksamhet med oberoende barnombud
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:119
Departement/myndighet
:   
Socialdepartementet
Utfärdad
:   
2025-02-27
Tidsbestämd
: 
2029-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  till ideella föreningar och stiftelser som bedriver  försöksverksamhet med oberoende barnombud.
Statsbidrag enligt denna förordning lämnas i mån av tillgång  på medel.
Förordningen är meddelad med stöd av 8 kap. 7 §  regeringsformen.
2 §
Med en försöksverksamhet med oberoende barnombud avses i  denna förordning en verksamhet där en person som har fyllt 
18 år stödjer, förklarar och underlättar ett barns delaktighet  vid barnets kontakter med myndigheter. Målgruppen för  försöksverksamheten med oberoende barnombud ska vara barn med  omfattande behov av stöd och som saknar tillräckligt sådant  stöd från vårdnadshavare eller andra vuxna.
Om ett barn har fått stöd från ett oberoende barnombud får  fortsatt stöd även ges under en begränsad tid efter det att  den unge har fyllt 18 år.
Det ska vara kostnadsfritt att få stöd från ett oberoende  barnombud.
Syftet med bidraget
3 §
Syftet med statsbidraget är att främja att ideella  föreningar och stiftelser erbjuder försöksverksamhet med  oberoende barnombud.
Statsbidraget
Formen för statsbidraget
4 §
Statsbidraget är ett verksamhetsbidrag för sådan  verksamhet som avses i 2 §. Beviljat bidrag får även avse  vissa kostnader för administration av verksamheten.
Förutsättningar för statsbidrag
5 §
Statsbidrag får lämnas till en ideell förening eller till  en stiftelse som inte är statlig eller kommunal för sådan  verksamhet som avses i 2 §.
Den ideella föreningen eller stiftelsen ska
1. bedriva verksamhet utan vinstsyfte,
2. ha företrädare med tillräcklig erfarenhet, kompetens och  utbildning för att kunna bedriva sådan verksamhet som avses i 
2 §,
3. styra sin verksamhet med tydliga mål, metoder och rutiner i  syfte att säkerställa ett skydd för barns integritet och  säkerhet,
4. dokumentera sin verksamhet genom att fastställa  verksamhets- och revisionsberättelser, och
5. sedan minst fem år i Sverige ha bedrivit arbete riktat till  enskilda barn i utsatta situationer.
Hinder mot att lämna statsbidrag
6 §
Statsbidrag får inte lämnas till en ideell förening eller  stiftelse om den eller någon av dess företrädare som agerar  inom ramen för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Statsbidrag får inte heller lämnas till en ideell förening  eller stiftelse om det framkommer att någon av dess  samarbetsorganisationer, eller en företrädare för någon av  dess samarbetsorganisationer, agerar på ett sådant sätt som  anges i första stycket.
7 §
Om en ideell förening eller stiftelse, dess företrädare,  samarbetsorganisation eller samarbetsorganisationens  företrädare har agerat på ett sådant sätt som anges i 6 §, får  statsbidrag ändå lämnas till den ideella föreningen eller  stiftelsen om det finns särskilda skäl. Vid denna bedömning  ska det särskilt beaktas om
1. den ideella föreningen eller stiftelsen har tagit avstånd  från agerandet,
2. den ideella föreningen eller stiftelsen har vidtagit  adekvata åtgärder för att säkerställa att agerandet inte  upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits.
8 §
Bidrag får inte lämnas till en ideell förening eller  stiftelse som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Socialstyrelsen.
Ansökan
9 §
Socialstyrelsen prövar frågor om statsbidrag enligt denna  förordning.
10 §
En ansökan om statsbidrag för försöksverksamhet med  oberoende barnombud ska ha kommit in till Socialstyrelsen  senast vid den tidpunkt som myndigheten bestämmer. En ansökan  om statsbidrag ska göras av en behörig företrädare för den  ideella föreningen eller stiftelsen.
11 §
En ansökan ska innehålla
1. sökandens stadgar eller stiftelseförordnande,
2. handlingar som visar vem eller vilka som har rätt att  företräda den ideella föreningen eller stiftelsen,
3. årsredovisning, årsbokslut eller motsvarande  sammanställning av räkenskaper, verksamhetsberättelse och  revisionsberättelse för närmast föregående räkenskapsår,
4. en genomförandeplan för verksamheten med oberoende  barnombud, inklusive hur uppföljning av resultatet ska ske,
5. årlig budget för den verksamhet som ansökan avser, och
6. uppgifter om förekomsten av andra sökta eller beviljade  bidrag.
12 §
En sökande ska lämna de handlingar och uppgifter till  Socialstyrelsen som myndigheten begär för att kunna pröva  ansökan.
13 §
Om en sökande inte lämnar de handlingar eller uppgifter  som följer av 11 och 12 §§, ska sökanden ges möjlighet att  komplettera sin ansökan inom en viss tid. Om sökanden inte  följer en uppmaning att komplettera ansökan, får  Socialstyrelsen pröva ansökan i befintligt skick.
Fördelning av statsbidrag
14 §
Vid prövningen av inkomna ansökningar får Socialstyrelsen  prioritera och bevilja de ansökningar som bedöms ha bäst  förutsättningar att bedriva sådan verksamhet som avses i 1 och 
2 §§.
Vid fördelningen av statsbidrag ska Socialstyrelsen sträva  efter en geografisk spridning av försöksverksamheter med  oberoende barnombud.
Dubbla bidrag
15 §
En ansökan får avslås om sökanden har fått något annat  statligt bidrag för samma försöksverksamhet med oberoende  barnombud som en ansökan enligt denna förordning avser.
Beslut
16 §
Ett beslut om bidrag får avse en tidsperiod om högst ett  år. Beslut fattas en gång per år och avser bidrag för ett  kalenderår.
Bidrag betalas ut årligen i förskott.
17 §
Ett beslut om bidrag får förenas med villkor. Villkoren  ska framgå av beslutet.
18 §
I beslutet ska sista dag för redovisning enligt 20 §  anges. Beslutet ska även innehålla information om vad som  gäller i fråga om hinder mot att lämna statsbidrag enligt 6  och 8 §§ och återbetalning och återkrav enligt 25 och 26 §§.
Anmälningsskyldighet
19 §
Den som ansöker om eller har beviljats bidrag enligt  denna förordning ska utan dröjsmål till Socialstyrelsen anmäla  sådana ändrade förhållanden som kan påverka rätten till eller  storleken på bidraget.
Redovisning
20 §
En bidragsmottagare ska senast vid den tidpunkt som anges  i beslutet lämna en ekonomisk redovisning till Socialstyrelsen  av det mottagna bidraget samt en redogörelse för vad medlen  har använts till, vilka resultat som har uppnåtts och hur  resultatet förhåller sig till det som anges i 2 och 3 §§.
Redovisningen ska göras på det sätt som myndigheten bestämmer.
Bidragsmottagaren ska även lämna de övriga uppgifter och  handlingar som myndigheten begär.
21 §
En revisor ska granska redovisningen enligt 20 §.  Revisorns rapport över granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor.
22 §
En bidragsmottagare ska på begäran av Socialstyrelsen  lämna de uppgifter och handlingar som myndigheten behöver för  att granska redovisningen enligt 20 §.
23 §
Socialstyrelsen ska senast den 31 oktober året efter  bidragsåret lämna en samlad redovisning till regeringen av de  bidrag som har lämnats enligt denna förordning.
Redovisningen ska innehålla uppgifter om vilka som har fått  bidrag och med vilka belopp samt en redogörelse för vad  bidraget har använts till. Redovisningen ska även innehålla en  bedömning av bidragets resultat och om möjligt effekter i  förhållande till det som anges i 2 och 3 §§.
Hinder mot utbetalning
24 §
Socialstyrelsen ska besluta om att ett beviljat bidrag  helt eller delvis inte ska betalas ut om mottagaren av  bidraget inte längre uppfyller villkoren för det eller om det  finns grund för återbetalning enligt 25 §. Ett sådant beslut  gäller omedelbart.
Återbetalningsskyldighet
25 §
En bidragstagare är skyldig att betala tillbaka bidraget  om
1. mottagaren genom att lämna oriktiga uppgifter eller på  annat sätt har förorsakat att bidrag har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för den verksamhet som det har beviljats för,
4. mottagaren inte har lämnat en sådan redovisning som avses i 
20 §,
5. villkor i beslutet om bidrag inte har följts, eller
6. mottagaren inte uppfyller villkoren i 6 § och det inte  finns sådana särskilda skäl enligt 7 § som innebär att bidrag  ändå får lämnas.
Beslut om återkrav
26 §
Socialstyrelsen ska besluta att helt eller delvis kräva  tillbaka bidraget, om bidragsmottagaren är  återbetalningsskyldig enligt 25 §.
Om det finns särskilda skäl för det, får Socialstyrelsen  besluta att helt eller delvis avstå från ett krav på  återbetalning.
Överklagande
27 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut  enligt denna förordning än beslut om hinder mot utbetalning  enligt 24 § och beslut om återkrav enligt 26 § får dock inte  överklagas.
Bemyndigande
28 §
Socialstyrelsen får meddela föreskrifter om  verkställigheten av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.