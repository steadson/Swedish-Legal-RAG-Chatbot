Title: Lag (2023:254) om vissa produkters och tjänsters tillgänglighet
SFS Number: Svensk författningssamling 2023:254
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023254-om-vissa-produkters-och-tjansters_sfs-2023-254/
Source Link: http://rkrattsbaser.gov.se/sfst?bet=2023:254
Amendment Register Link: http://rkrattsbaser.gov.se/sfsr?bet=2023:254
Ministry/Authority: Socialdepartementet
Issued: 2023-05-11
Metadata: {"Utfärdad": "2023-05-11"}

==================================================

Lag (2023:254) om vissa produkters och tjänsters tillgänglighet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:254
Departement/myndighet
:   
Socialdepartementet
Utfärdad
:   
2023-05-11
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll och syfte
1 §
Denna lag innehåller bestämmelser om krav på vissa  produkter och tjänster i fråga om deras tillgänglighet. Lagen  syftar till att undanröja och motverka hinder för en effektiv  konkurrens och att främja personers jämlikhet i levnadsvillkor  och delaktighet i samhällslivet.
Genom lagen genomförs Europaparlamentets och rådets direktiv 
(EU) 2019/882 av den 17 april 2019 om tillgänglighetskrav för  produkter och tjänster.
Ord och uttryck i lagen
2 §
I denna lag avses med
audiovisuella medietjänster: beställ-tv och tv-sändningar  enligt 3 kap. 1 § 6 och 22 radio- och tv-lagen (2010:696),
banktjänster för konsumenter: tillhandahållande för  konsumenter av följande banktjänster och finansiella tjänster:
- kreditavtal som omfattas av konsumentkreditlagen 
(2010:1846),
- tjänster som anges i 2 kap. 1 § 1, 2, 4 och 5 samt 2 § 1, 2, 
4 och 5 lagen (2007:528) om värdepappersmarknaden,
- betaltjänster enligt 1 kap. 2 § lagen (2010:751) om  betaltjänster,
- tjänster med anknytning till öppnande, användning och  avslutande av ett betalkonto, däribland betaltjänster och  betalningstransaktioner som omfattas av 1 kap. 7 § 1 lagen om  betaltjänster samt kontokrediter och tjänster som tillåter  överskridande av behållningen på ett bankkonto, och
- elektroniska pengar enligt 1 kap. 2 § 2 lagen (2011:755) om  elektroniska pengar,
betalningsterminal: anordning vars huvudsyfte är att göra det  möjligt att genomföra betalningar med användning av  betalningsinstrument enligt 1 kap. 4 § lagen om betaltjänster  vid ett fysiskt försäljningsställe men inte i en virtuell  miljö,
distributör: fysisk eller juridisk person i leveranskedjan,  förutom tillverkaren eller importören, som tillhandahåller en  produkt på marknaden,
e-bok: tjänst som innefattar ett tillhandahållande av digitala  filer som innehåller en elektronisk version av en bok som  mestadels finns som text eller i grafisk form,
e-handelstjänster: tjänster som tillhandahålls på distans,  genom webbplatser och tjänster för mobila enheter, på  elektronisk väg och på individuell begäran av en konsument i  syfte att ingå ett konsumentavtal,
ekonomisk aktör: tillverkare, representant, importör,  distributör eller tjänsteleverantör,
elektroniska biljetter: system i vilka resebevis, i form av en  eller flera resebiljetter, reseabonnemang eller resekredit,  lagras elektroniskt på ett fysiskt transportkort eller en  annan enhet i stället för att skrivas ut som pappersbiljett,
elektroniska biljettförsäljningstjänster: system i vilka  biljetter för persontrafik köps, inbegripet onlineköp med  hjälp av en enhet med interaktiv datorkapacitet, för leverans  till köparen i elektronisk form för att möjliggöra att de kan  skrivas ut i pappersform eller visas upp på en mobil enhet med  interaktiv datorkapacitet,
elektronisk kommunikationstjänst: detsamma som i 1 kap. 7 §  lagen (2022:482) om elektronisk kommunikation,
harmoniserad standard: harmoniserad standard enligt  artikel 2.1 c i Europaparlamentets och rådets förordning (EU)  nr 1025/2012 av den 25 oktober 2012 om europeisk  standardisering och om ändring av rådets direktiv 89/686/EEG  och 93/15/EEG samt av Europaparlamentets och rådets direktiv 
94/9/EG, 94/25/EG, 95/16/EG, 97/23/EG, 98/34/EG, 2004/22/EG, 
2007/23/EG, 2009/23/EG och 2009/105/EG samt om upphävande av  rådets beslut 87/95/EEG och Europaparlamentets och rådets  beslut 1673/2006/EG,
importör: fysisk eller juridisk person som är etablerad inom  unionen och som släpper ut en produkt från ett tredjeland på  unionsmarknaden,
interaktiv datorkapacitet: funktion till stöd för interaktion  mellan människa och utrustning som möjliggör behandling och  överföring av data, tal eller video, eller en kombination  därav,
konsument: fysisk person som handlar huvudsakligen för ändamål  som faller utanför näringsverksamhet,
läsplatta: särskild utrustning, inklusive både maskinvara och  programvara, som används för att disponera, navigera i, läsa  och använda e-bokfiler,
mikroföretag: företag med färre än tio anställda och som har  en årsomsättning eller en årlig balansomslutning som inte  överstiger 2 miljoner euro,
operativsystem: programvara som bland annat hanterar  gränssnittet till yttre maskinvara, schemalägger uppgifter,  tilldelar lagring och presenterar ett standardgränssnitt för  användaren när inget tillämpningsprogram körs, inklusive ett  grafiskt användargränssnitt, oavsett om sådan programvara är  inbyggd i datormaskinvara med generella användningsområden som  är avsedd för konsumenter eller utgör fristående programvara  som är avsedd att köras på datormaskinvara med generella  användningsområden som är avsedd för konsumenter, men  exklusive operativsystemladdare, bios (basic input-output  system) eller andra fasta program som behövs vid start av en  dator eller när operativsystemet installeras,
passagerartransporttjänster med buss: tjänster som anges i  artikel 2.1 och 2.2 i Europaparlamentets och rådets förordning 
(EU) nr 181/2011 av den 16 februari 2011 om passagerares  rättigheter vid busstransport och om ändring av förordning 
(EG) nr 2006/2004,
passagerartransporttjänster med fartyg: persontrafiktjänster  enligt artikel 2.1 i Europaparlamentets och rådets förordning 
(EU) nr 1177/2010 av den 24 november 2010 om passagerares  rättigheter vid resor till sjöss och på inre vattenvägar och  om ändring av förordning (EG) nr 2006/2004, med undantag för  de tjänster som avses i artikel 2.2 i den förordningen,
passagerartransporttjänster med luftfartyg: kommersiella  luftfartstjänster för passagerare enligt artikel 2 l i  Europaparlamentets och rådets förordning (EG) nr 1107/2006 av  den 5 juli 2006 om rättigheter i samband med flygresor för  personer med funktionshinder och personer med nedsatt  rörlighet i samband med avfärd från, transitering genom eller  ankomst till en flygplats, när flygplatsen är belägen inom en  medlemsstats territorium, inbegripet flygningar som avgår från  en flygplats som är belägen i ett tredjeland till en flygplats  som är belägen inom en medlemsstats territorium, om tjänsterna  tillhandahålls av ett unionslufttrafikföretag,
passagerartransporttjänster med tåg: persontrafik på järnväg  enligt artikel 2.1 i Europaparlamentets och rådets förordning 
(EU) 2021/782 av den 29 april 2021 om rättigheter och  skyldigheter för tågresenärer,
produkt: ämne, preparat eller annan vara framställd genom en  tillverkningsprocess, dock inte livsmedel, foder, levande  växter eller djur, produkter av mänskligt ursprung samt  produkter av växter eller djur med direkt koppling till deras  framtida fortplantning,
regionaltransporter: regional trafik enligt artikel 3.7 i  Europaparlamentets och rådets direktiv 2012/34/EU av den 
21 november 2012 om inrättande av ett gemensamt europeiskt  järnvägsområde, i den ursprungliga lydelsen, dock endast  avseende järnväg, buss, tunnelbana, spårväg och trådbuss,
representant: fysisk eller juridisk person som är etablerad  inom unionen och som enligt en skriftlig fullmakt från  tillverkaren har rätt att i dennes ställe utföra särskilda  uppgifter,
släppa ut på marknaden: det första tillhandahållandet av en  produkt på unionsmarknaden,
stads- och förortstransporter: stads- och förortstrafik enligt  artikel 3.6 i Europaparlamentets och rådets direktiv 
2012/34/EU, i den ursprungliga lydelsen, dock endast avseende  järnväg, buss, tunnelbana, spårväg och trådbuss,
tekniska specifikationer: tekniska specifikationer enligt  artikel 2.4 i Europaparlamentets och rådets förordning (EU)  nr 1025/2012 som ger förutsättningar för att uppfylla de  tillgänglighetskrav som gäller för en produkt eller tjänst,
tillhandahållande på marknaden: leverans av en produkt för  distribution, förbrukning eller användning på unionsmarknaden  i samband med kommersiell verksamhet, mot betalning eller  kostnadsfritt,
tillverkare: fysisk eller juridisk person som tillverkar eller  låter konstruera eller tillverka en produkt och saluför den  produkten, i eget namn eller under eget varumärke,
tjänst: tjänst enligt 4 § lagen (2009:1079) om tjänster på den  inre marknaden,
tjänsteleverantör: fysisk eller juridisk person som  tillhandahåller en tjänst på unionsmarknaden eller som  erbjuder sig att tillhandahålla en sådan tjänst till  konsumenter i unionen,
tjänster som ger åtkomst till audiovisuella medietjänster:  tjänster som överförs via ett elektroniskt kommunikationsnät  som används för att identifiera, välja, ta emot information om  samt använda sådana audiovisuella medietjänster och eventuella  tillhandahållna funktioner (såsom undertexter för döva eller  hörselskadade personer, syntolkning, talad textning eller  teckenspråkstolkning) som följer av att tjänsterna  tillgängliggörs i enlighet med 5 kap. 12 § radio- och tv-
lagen.
Lagens tillämpningsområde
3 §
Följande produkter omfattas av denna lag:
1. datormaskinvarusystem med generella användningsområden som  är avsedda för konsumenter och operativsystem till dessa  maskinvarusystem,
2. betalningsterminaler,
3. kontantautomater, biljettförsäljningsautomater och  incheckningsautomater som är avsedda för tillhandahållande av  tjänster som omfattas av denna lag,
4. interaktiva självbetjäningsterminaler som tillhandahåller  information, med undantag för terminaler som har monterats som  integrerade delar av fordon, luftfartyg, fartyg eller rullande  materiel, och som är avsedda för tillhandahållande av tjänster  som omfattas av denna lag,
5. terminalutrustning för konsumentbruk med interaktiv  datorkapacitet som används för elektroniska  kommunikationstjänster,
6. terminalutrustning för konsumentbruk med interaktiv  datorkapacitet som används för åtkomst till audiovisuella  medietjänster, och
7. läsplattor.
Regeringen eller den myndighet som regeringen bestämmer får  meddela föreskrifter som preciserar eller avgränsar vilka  produkter som avses i första stycket.
4 §
Följande tjänster omfattas av denna lag när de är avsedda  för konsumenter:
1. elektroniska kommunikationstjänster, med undantag för  överföringstjänster som används för tillhandahållande av  maskin-till-maskintjänster,
2. tjänster som ger åtkomst till audiovisuella medietjänster,
3. inslag i passagerartransporttjänster med buss, fartyg,  luftfartyg eller tåg, med undantag för stads-, förorts- och  regionaltransporter, som avser:
a) webbplatser,
b) tjänster för mobila enheter, däribland mobila  applikationer,
c) tillhandahållande av elektroniska biljetter och  elektroniska biljettförsäljningstjänster,
d) förmedling av information om transporttjänster, inklusive  reseinformation i realtid; när det gäller tjänster som  förmedlas via interaktiva informationsskärmar gäller lagen  endast för skärmar som är belägna inom unionens territorium,  och
e) tjänster som förmedlas via interaktiva  självbetjäningsterminaler belägna inom unionens territorium,  utom sådana som har monterats som integrerade delar av fordon,  luftfartyg, fartyg eller rullande materiel, som används vid  tillhandahållandet av någon del av sådana  persontrafiktjänster,
4. inslag i passagerartransporttjänster med buss, fartyg,  luftfartyg eller tåg i stads-, förorts- och regionaltransport  där tjänsterna förmedlas via interaktiva  självbetjäningsterminaler belägna inom unionens territorium,  utom sådana som har monterats som integrerade delar av fordon,  luftfartyg, fartyg eller rullande materiel, som används vid  tillhandahållandet av någon del av sådana  persontrafiktjänster,
5. banktjänster för konsumenter,
6. tillhandahållande av e-böcker, och
7. e-handelstjänster.
Regeringen eller den myndighet som regeringen bestämmer får  meddela föreskrifter som preciserar eller avgränsar vilka  tjänster som avses i första stycket.
5 §
Denna lag är inte tillämplig på innehåll på sådana  webbplatser och mobila applikationer som utgörs av
1. kartor som inte är avsedda för navigering, eller
2. kartor som är avsedda för navigering, om väsentlig  information tillhandahålls på ett tillgängligt digitalt sätt.
Lagen är inte heller tillämplig på innehåll på webbplatser och  mobila applikationer som kommer från tredje part och som  varken finansieras eller utvecklas eller står under kontroll  av den berörda ekonomiska aktören.
Tillgänglighetskrav
6 §
Produkter och tjänster som omfattas av denna lag får  släppas ut på marknaden respektive tillhandahållas endast om  de uppfyller
1. krav på tillgänglighet avseende information,  användargränssnitt eller funktionell utformning 
(tillgänglighetskrav),
2. krav på tillgänglighet enligt direkt tillämpliga rättsakter  som har antagits med stöd av Europaparlamentets och rådets  direktiv (EU) 2019/882, och
3. krav enligt 11-13, 15, 16 eller 25 § och de föreskrifter  som har meddelats med stöd av dessa bestämmelser.
Regeringen eller den myndighet som regeringen bestämmer får  meddela föreskrifter om tillgänglighetskraven enligt första  stycket 1.
7 §
Ett tillgänglighetskrav gäller inte om kravet
1. innebär en större förändring av en produkts eller en  tjänsts grundläggande karaktär, eller
2. medför en oproportionerligt stor börda för den berörda  ekonomiska aktören.
Trots första stycket 2 ska ett tillgänglighetskrav tillämpas  om den ekonomiska aktören har tagit emot externa medel i syfte  att göra den berörda produkten eller tjänsten mer tillgänglig  och ett undantag från tillgänglighetskravet därför skäligen  inte bör gälla.
8 §
Om en ekonomisk aktör bedömer att ett tillgänglighetskrav  inte gäller enligt 7 §, ska aktören på ett lämpligt sätt  dokumentera och spara sin bedömning tillsammans med en  motivering av sitt ställningstagande.
Den ekonomiska aktören ska underrätta  marknadskontrollmyndigheten eller tillsynsmyndigheten om att  undantag med stöd av 7 § åberopas. Om myndigheten begär det,  ska den ekonomiska aktören lämna en kopia av den bedömning som  avses i första stycket till myndigheten.
Regeringen eller den myndighet som regeringen bestämmer får  meddela föreskrifter om
1. kriterier för den ekonomiska aktörens bedömning,
2. hur länge underlaget för bedömningen ska sparas, och
3. när en bedömning om undantag behöver förnyas.
Presumtion om överensstämmelse med tillgänglighetskraven
9 §
Produkter och tjänster som helt eller delvis  överensstämmer med en harmoniserad standard, till vilken  hänvisningar har offentliggjorts i Europeiska unionens  officiella tidning, eller med en teknisk specifikation, ska  förutsättas överensstämma med tillgänglighetskraven i den  utsträckning kraven följer av standarden eller  specifikationen.
Undantag för mikroföretag
10 §
Tjänster som tillhandahålls av mikroföretag behöver inte  uppfylla tillgänglighetskraven.
Ett mikroföretag som hanterar produkter behöver inte  dokumentera sin bedömning av om förutsättningarna för undantag  enligt 7 § är uppfyllda. Inte heller behöver företaget  underrätta behörig marknadskontrollmyndighet om att undantag  med stöd av 7 § åberopas. Om marknadskontrollmyndigheten begär  det, ska företaget dock till myndigheten lämna de uppgifter  som är relevanta för bedömningen av om det finns  förutsättningar för undantag.
Tillverkarens skyldigheter
11 §
Innan en produkt släpps ut på marknaden ska tillverkaren  utföra eller låta utföra en bedömning av om produkten  överensstämmer med tillgänglighetskraven och, i förekommande  fall, förutsättningarna för undantag enligt 7 §. Tillverkaren  ska i samband med det utarbeta och spara teknisk dokumentation  till grund för bedömningen.
Tillverkaren ska se till att det finns rutiner som  säkerställer att alla tillverkade produkter överensstämmer med  tillgänglighetskraven och med krav på tillgänglighet enligt  direkt tillämpliga rättsakter som har meddelats med stöd av  Europaparlamentets och rådets direktiv (EU) 2019/882.
Regeringen eller den myndighet som regeringen bestämmer får  meddela föreskrifter om förfarandet enligt första stycket samt  om rutiner enligt andra stycket.
12 §
Om en sådan bedömning av överensstämmelse som avses i 
11 § innebär att produkten uppfyller tillgänglighetskraven,  ska tillverkaren upprätta en EU-försäkran om överensstämmelse  och förse produkten eller dess märkskylt med CE-märkning innan  den släpps ut på marknaden. Om tillverkaren har åberopat  undantag enligt 7 §, ska det framgå av EU-försäkran vilka  tillgänglighetskrav som omfattas av undantaget.
För CE-märkning gäller de allmänna principer som finns i  artikel 30 i Europaparlamentets och rådets förordning (EG) nr 
765/2008 av den 9 juli 2008 om krav för ackreditering och  marknadskontroll i samband med saluföring av produkter och  upphävande av förordning (EEG) nr 339/93.
Regeringen eller den myndighet som regeringen bestämmer får  meddela föreskrifter om tillverkarens skyldigheter och ansvar  i samband med att EU-försäkran om överensstämmelse upprättas  och CE-märkning av produkter.
13 §
Tillverkaren ska säkerställa att produkten förses med  informationstext om
1. produktens spårbarhet,
2. tillverkarens kontaktuppgifter, inklusive firmanamn eller  varumärke, och
3. hur konsumenten ska använda produkten.
Regeringen eller den myndighet som regeringen bestämmer får  meddela ytterligare föreskrifter om innehållet i den  informationstext som tillverkaren ska förse produkten med samt  om placeringen och utformningen i övrigt av  informationstexten.
14 §
En tillverkare får genom skriftlig fullmakt utse en  representant som ska utföra de uppgifter som anges i  fullmakten.
Regeringen eller den myndighet som regeringen bestämmer får  meddela föreskrifter om de krav som ska ställas på fullmaktens  innehåll.
Importörens och distributörens skyldigheter
15 §
Importören ska säkerställa att tillverkaren har utfört de  åtgärder som avses i 11 och 12 §§ samt i 13 § första stycket 1  och 2 innan en produkt släpps ut på marknaden.
Importören ska förse produkten med informationstext om sina  kontaktuppgifter, inklusive firmanamn eller varumärke, och om  hur konsumenten ska använda produkten.
Regeringen eller den myndighet som regeringen bestämmer får  meddela föreskrifter om importörens skyldigheter enligt första  och andra styckena.
16 §
Distributören ska, innan produkten tillhandahålls på  marknaden, kontrollera att produkten har försetts med CE-
märkning enligt 12 § och informationstext enligt 13 § och 15 §  andra stycket och enligt föreskrifter som har meddelats med  stöd av dessa bestämmelser.
Regeringen eller den myndighet som regeringen bestämmer får  meddela föreskrifter om omfattningen av distributörens ansvar  att kontrollera produkter enligt första stycket.
17 §
En importör och en distributör ska, så länge denne har  ansvar för en produkt, säkerställa att lagrings- eller  transportförhållandena inte äventyrar produktens  överenstämmelse med tillgänglighetskraven.
18 §
Om en importör eller en distributör släpper ut en produkt  på marknaden i eget namn eller under eget varumärke eller  ändrar en produkt som redan släppts ut på marknaden på ett  sådant sätt att överensstämmelsen med tillgänglighetskraven  kan påverkas, övertar importören eller distributören  tillverkarens skyldigheter enligt denna lag eller enligt  föreskrifter som har meddelats med stöd av lagen eller enligt  direkt tillämpliga rättsakter som har meddelats med stöd av  Europaparlamentets och rådets direktiv (EU) 2019/882.
Skyldigheter vid misstanke om produkters bristande  överensstämmelse
19 §
Om en tillverkare eller importör anser, eller har  anledning att anta, att en produkt som denne har släppt ut på  marknaden inte överensstämmer med tillgänglighetskraven, ska  tillverkaren eller importören omedelbart vidta de åtgärder som  krävs för att få produkten att överensstämma med kraven eller,  om så är lämpligt, för att dra tillbaka produkten.
Tillverkare och importörer ska föra ett register över  produkter som brister i överensstämmelse med  tillgänglighetskraven och över klagomål som tillverkaren eller  importören har mottagit och som har gjorts med åberopande av  sådan bristande överensstämmelse.
20 §
Om en distributör anser, eller har anledning att anta,  att en produkt inte överensstämmer med tillgänglighetskraven,  får distributören inte tillhandahålla produkten förrän denne  har försäkrat sig om att åtgärder har vidtagits för att få  produkten att överensstämma med kraven eller, om så är  lämpligt, för att dra tillbaka produkten.
21 §
Om en tillverkare, importör eller distributör anser,  eller har anledning att anta, att en produkt som denne har  släppt ut eller tillhandahållit på marknaden inte uppfyller  tillgänglighetskraven, ska marknadskontrollmyndigheterna i de  medlemsstater där produkten har tillhandahållits omedelbart  underrättas. Underrättelsen ska innehålla detaljerade  uppgifter om den bristande överrensstämmelsen och vilka  åtgärder som har vidtagits.
Information, dokumentation och uppgifter som ska lämnas på  begäran
22 §
Tillverkare, representanter, importörer och distributörer  ska på begäran av en marknadskontrollmyndighet lämna all  information som den berörda ekonomiska aktören har och som  behövs för bedömningen av om en produkt uppfyller  tillgänglighetskraven. Tillverkaren och importören ska lämna  sådan information på ett språk som lätt kan förstås av  myndigheten.
Tillverkaren, representanten, importören och distributören ska  samarbeta med marknadskontrollmyndigheten om de åtgärder som  ska vidtas för att en produkt ska uppfylla  tillgänglighetskraven.
Regeringen eller den myndighet som regeringen bestämmer får  meddela föreskrifter om den period under vilken handlingar  enligt första stycket ska sparas och på vilket språk som  information enligt första stycket ska lämnas till  marknadskontrollmyndigheten.
23 §
En tillverkare, representant, importör eller distributör  som har levererat en produkt till eller tagit emot en produkt  från en annan tillverkare, representant, importör eller  distributör ska på begäran av en marknadskontrollmyndighet  lämna uppgift om detta.
Regeringen eller den myndighet som regeringen bestämmer får  meddela föreskrifter om hur länge uppgiftsskyldigheten enligt  första stycket ska gälla.
Tjänsteleverantörens skyldigheter
24 §
En tjänsteleverantör som tillhandahåller en tjänst till  en konsument ska fortlöpande säkerställa att tjänsten  uppfyller tillgänglighetskraven.
Om en tjänst inte överensstämmer med tillgänglighetskraven,  ska leverantören vidta de åtgärder som krävs för att få  tjänsten att överensstämma med kraven samt omedelbart  underrätta tillsynsmyndigheterna i de medlemsstater där  tjänsten tillhandahålls om bristen. Underrättelsen ska  innehålla detaljerade uppgifter om den bristande  överrensstämmelsen och vilka åtgärder som har vidtagits.
25 §
Tjänsteleverantören ska ta fram nödvändig information om  hur tjänsten uppfyller tillgänglighetskraven. Om  tjänsteleverantören har åberopat undantag enligt 7 §, ska det  av informationen även framgå vilka tillgänglighetskrav som  omfattas av undantaget.
Tjänsteleverantören ska säkerställa att de tjänster som denne  utformar och tillhandahåller marknaden åtföljs av sådan  information som avses i första stycket.
Regeringen eller den myndighet som regeringen bestämmer får  meddela föreskrifter om innehållet i den information som  tjänsteleverantören enligt denna paragraf ska ta fram, på  vilket sätt informationen ska lämnas och hur länge den ska  sparas.
26 §
Tjänsteleverantören ska på begäran av en  tillsynsmyndighet lämna all information som behövs för  bedömningen av om en tjänst uppfyller tillgänglighetskraven.
Tjänsteleverantören ska samarbeta med berörda  tillsynsmyndigheter om de åtgärder som ska vidtas för att  tjänsten ska uppfylla tillgänglighetskraven.
Tillhandahållande av e-böcker
27 §
Den som ansvarar för innehållet i en e-bok ska  säkerställa att tillgänglighetskraven uppfylls även om denne  inte är en tjänsteleverantör.
Bestämmelser i denna lag som gäller för en tjänsteleverantör,  med undantag för bestämmelserna om sanktionsavgift, är  tillämpliga även i fråga om ansvar enligt första stycket.
Marknadskontroll av produkter
28 §
Den myndighet som regeringen bestämmer är  marknadskontrollmyndighet.
Vid marknadskontroll av produkter som omfattas av denna lag  tillämpas följande bestämmelser om marknadskontroll i  Europaparlamentets och rådets förordning (EU) 2019/1020 av den 
20 juni 2019 om marknadskontroll och överensstämmelse för  produkter och om ändring av direktiv 2004/42/EG och  förordningarna (EG) nr 765/2008 och (EU) nr 305/2011:
1. artikel 2.3 om tillämpningsområde vid  marknadskontrollmyndighetens åtgärder enligt  Europaparlamentets och rådets direktiv 2001/95/EG av den 
3 december 2001 om allmän produktsäkerhet,
2. artikel 10.1, 10.2, 10.5 och 10.6 om utseende av  marknadskontrollmyndigheter och det centrala  samordningskontoret,
3. artikel 11.2, 11.3, 11.5 och 11.7 om  marknadskontrollmyndigheternas verksamhet,
4. artikel 13 om nationella strategier för marknadskontroll,
5. artikel 14.1 och 14.2 om marknadskontrollmyndigheternas  befogenheter,
6. artikel 16.3 g och 16.5 om åtgärder för marknadskontroll,
7. artikel 17 om användning av information samt yrkes- och  affärshemligheter,
8. artikel 18 om processuella rättigheter för ekonomiska  aktörer,
9. artikel 22 om ömsesidig assistans,
10. artikel 25.2-25.4 om kontroll av produkter som förs in på  unionsmarknaden,
11. artikel 26.1 och 26.2 om uppskjutande av övergång till fri  omsättning,
12. artikel 27 om övergång till fri omsättning,
13. artikel 28.2 och 28.3 om vägrad övergång till fri  omsättning,
14. artikel 31.2 f, 31.2 g, 31.2 m och 31.2 o om  unionsnätverkets roll och uppgifter, samt
15. artikel 34.3 a och 34.4 om informations- och  kommunikationssystemet.
29 §
Vid marknadskontroll enligt Europaparlamentets och rådets  förordning (EU) 2019/1020 har marknadskontrollmyndigheten  befogenhet att
1. enligt artikel 14.4 a och 14.4 b kräva att ekonomiska  aktörer som hanterar produkter ska tillhandahålla handlingar,  specifikationer, data eller uppgifter,
2. enligt artikel 14.4 e få tillträde till lokaler, mark eller  transportmedel, och
3. enligt artikel 14.4 j införskaffa, inspektera och demontera  varuprover.
Tillsyn av tjänster
30 §
Den myndighet som regeringen bestämmer är  tillsynsmyndighet i fråga om tjänster som omfattas av denna  lag och utövar tillsyn över att lagen, föreskrifter som har  meddelats med stöd av lagen och direkt tillämpliga rättsakter  som har meddelats med stöd av Europaparlamentets och rådets  direktiv (EU) 2019/882 följs.
Regeringen eller den myndighet som regeringen bestämmer får  meddela föreskrifter om tillsyn enligt lagen och enligt  föreskrifter som har meddelats med stöd av lagen.
31 §
Regeringen eller den myndighet som regeringen bestämmer  får meddela föreskrifter om avgifter för tillsyn enligt denna  lag och enligt föreskrifter som har meddelats med stöd av  lagen.
Gemensamma bestämmelser för marknadskontroll och tillsyn
32 §
Om marknadskontrollmyndigheten eller tillsynsmyndigheten  finner att en produkt eller tjänst inte uppfyller krav enligt  denna lag, enligt föreskrifter som har meddelats med stöd av  lagen eller enligt direkt tillämpliga rättsakter som har  meddelats med stöd av Europaparlamentets och rådets direktiv 
(EU) 2019/882, ska myndigheten uppmana den eller de ansvariga  ekonomiska aktörerna att inom en viss tid åtgärda bristen.
Om den ansvariga ekonomiska aktören inte har åtgärdat bristen  inom föreskriven tid, får myndigheten besluta de förelägganden  som behövs för att bristen ska avhjälpas.
Beslut som en marknadskontrollmyndighet fattar med stöd av  andra stycket ska omprövas efter tre månader.
33 §
Om marknadskontrollmyndigheten eller tillsynsmyndigheten  finner brister i en bedömning av undantag enligt 7 §, ska  myndigheten uppmana den ekonomiska aktören att inom viss tid  åtgärda bristerna.
Om inte den ekonomiska aktören avhjälper bristerna, får  myndigheten förelägga den ekonomiska aktören att inom en viss  angiven tid göra en ny bedömning.
34 §
En marknadskontrollmyndighet eller tillsynsmyndighet får  besluta de förelägganden som behövs för att krav enligt denna  lag eller enligt föreskrifter som har meddelats med stöd av  lagen eller enligt direkt tillämpliga rättsakter som har  meddelats med stöd av Europaparlamentets och rådets direktiv 
(EU) 2019/882 ska följas.
35 §
Ett beslut om föreläggande enligt 32-34 §§ får förenas  med vite.
36 §
Polismyndigheten ska på begäran av  marknadskontrollmyndigheten eller tillsynsmyndigheten lämna  den hjälp som behövs för att myndigheten ska kunna vidta  åtgärder enligt 29 eller 30 §.
Hjälp enligt första stycket får begäras endast om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  tillgripas, eller
2. det annars finns synnerliga skäl.
Sanktionsavgifter
37 §
En marknadskontrollmyndighet eller tillsynsmyndighet får  ålägga en ekonomisk aktör att betala sanktionsavgift om den  ekonomiska aktören har åsidosatt någon av 6, 8, 11-13, 15-17, 
19-26 §§ eller 28 § andra stycket 6 eller föreskrifter som har  meddelats med stöd av dessa paragrafer.
I ringa fall ska någon sanktionsavgift inte beslutas.
En sanktionsavgift får inte beslutas senare än fem år från den  tidpunkt då åsidosättandet upphörde.
38 §
En sanktionsavgift får inte beslutas om åsidosättandet  omfattas av ett föreläggande om vite och åsidosättandet ligger  till grund för en ansökan om utdömande av vitet.
39 §
Sanktionsavgiften får tas ut med ett belopp som bestäms  med hänsyn till allvaret och omfattningen av åsidosättandet  samt till omständigheterna i övrigt. Sanktionsavgiften ska  bestämmas till lägst 10 000 kronor och högst 
10 000 000 kronor.
Om det finns särskilda skäl eller om det annars är påkallat  med hänsyn till omständigheterna får sanktionsavgiften sättas  ned helt eller delvis.
Sanktionsavgiften ska tillfalla staten.
40 §
Sanktionsavgiften ska betalas inom trettio dagar från det  att beslutet fick laga kraft eller inom den längre tid som  anges i beslutet.
Om sanktionsavgiften inte betalas inom denna tid, ska  beslutande myndighet lämna den obetalda avgiften för  indrivning enligt lagen (1993:891) om indrivning av statliga  fordringar m.m.
Avgiften faller bort i den utsträckning som verkställighet  inte har skett inom fem år från det att beslutet fick laga  kraft.
Överklagande
41 §
Beslut enligt denna lag får överklagas till allmän  förvaltningsdomstol. Beslut enligt 32 § första stycket och 
33 § första stycket får inte överklagas.
Prövningstillstånd krävs vid överklagande till kammarrätten.
Övergångsbestämmelser
2023:254
1. Denna lag träder i kraft den 28 juni 2025.
2. Lagen tillämpas inte på innehåll på webbplatser och mobila  applikationer som avser:
- förinspelade tidsberoende medier som har offentliggjorts  före ikraftträdandet,
- filformat för dokument som har offentliggjorts före  ikraftträdandet, eller
- innehåll som kan klassificeras som arkiv och som inte har  uppdaterats eller redigerats efter ikraftträdandet.
3. En tjänsteleverantör får fortsätta att tillhandahålla sina  tjänster med hjälp av produkter som före ikraftträdandet  lagligen användes av tjänsteleverantören för att  tillhandahålla liknande tjänster, dock längst till och med den 
27 juni 2030.
4. En tjänsteleverantör, som vid tidpunkten för lagens  ikraftträdande tillhandahåller tjänster enligt ett avtal som  har ingåtts före ikraftträdandet, får fortsätta att  tillhandahålla tjänsterna till dess att avtalstiden löper ut,  dock längst till och med den 27 juni 2030, även om tjänsterna  i fråga inte får tillhandahållas enligt 6 §.
5. Självbetjäningsterminaler som före ikraftträdandet lagligen  användes av tjänsteleverantörer för tillhandahållande av  tjänster får fortsätta att användas vid tillhandahållande av  liknande tjänster under en period av 20 år efter det att  terminalerna togs i bruk.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.