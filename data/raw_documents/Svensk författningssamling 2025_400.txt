Title: Socialtjänstlag (2025:400)
SFS Number: Svensk författningssamling 2025:400
URL: https://www.riksdagen.se/sv/dokument-och-lagar/dokument/svensk-forfattningssamling/socialtjanstlag-2025400_sfs-2025-400/
Source Link: http://rkrattsbaser.gov.se/sfst?bet=2025:400
Amendment Register Link: http://rkrattsbaser.gov.se/sfsr?bet=2025:400
Ministry/Authority: Socialdepartementet
Issued: 2025-05-22
Metadata: {"Utfärdad": "2025-05-22", "Ändrad": "t.o.m. SFS 2025:762"}

==================================================

Socialtjänstlag (2025:400)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:400
Departement/myndighet
:   
Socialdepartementet
Utfärdad
:   
2025-05-22
Ändrad
:   
t.o.m. SFS 2025:762
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
AVDELNING I. SOCIALTJÄNSTENS MÅL OCH ANDRA GRUNDLÄGGANDE  BESTÄMMELSER
1 kap. Lagens innehåll och tillämpningsområde
2 kap. Socialtjänstens mål
3 kap. Barns rättigheter
4 kap. Ansvaret för uppgifter inom socialtjänsten
5 kap. Verksamhetens kvalitet
AVDELNING II. ANSVAR FÖR PLANERING, FÖREBYGGANDE ARBETE OCH  SAMVERKAN
6 kap. Allmänt förebyggande arbete
7 kap. Övergripande planering och samverkan
AVDELNING III. ANSVAR FÖR BOENDE, DELAKTIGHET OCH FÖR VÅRD  UTANFÖR DET EGNA HEMMET
8 kap. Boende och delaktighet i samhället
9 kap. Vård utanför det egna hemmet och skyddat boende
AVDELNING IV. INSATSER TILL ENSKILDA
10 kap. Socialnämndens ansvar att erbjuda insatser
11 kap. Insatser för personliga behov
12 kap. Insatser för ekonomiska behov
13 kap. Vissa insatser som socialnämnden ska kunna erbjuda
AVDELNING V. HANDLÄGGNING OCH HANTERING AV UPPGIFTER
14 kap. Handläggning och dokumentation
15 kap. Uppgiftsskyldighet och rätt att ta del av uppgifter
16 kap. Gallring
17 kap. Hantering av uppgifter i enskild verksamhet
AVDELNING VI. SKYDD OCH STÖD FÖR BARN OCH UNGA
18 kap. Socialnämndens ansvar för barns och ungas  uppväxtförhållanden
19 kap. Anmälan om oro för att ett barn far illa
20 kap. Bedömning och utredning av barns och ungas behov av  skydd eller stöd
21 kap. Insatser till barn utan vårdnadshavarens samtycke
22 kap. Vård av barn och unga utanför det egna hemmet
23 kap. Uppföljning av ett barns situation
24 kap. Internationella adoptioner
AVDELNING VII. BEHÖRIGHET, TILLSTÅND, MISSFÖRHÅLLANDEN OCH  TILLSYN
25 kap. Behörighetskrav
26 kap. Tillstånds- och anmälningsplikt
27 kap. Missförhållanden
28 kap. Tillsyn
AVDELNING VIII. ANSVARSFÖRDELNING, ORGANISATION OCH  BEMYNDIGANDEN
29 kap. Ansvarsfördelning mellan kommuner
30 kap. Socialnämndens organisation och delegering av  beslutanderätt
31 kap. Rätt att meddela föreskrifter
AVDELNING IX. AVGIFTER, ÅTERKRAV, BRISTANDE VERKSTÄLLIGHET OCH  ÖVERKLAGANDE
32 kap. Avgifter
33 kap. Återkrav
34 kap. Bristande verkställighet och särskild avgift
35 kap. Överklagande
Övergångsbestämmelser
AVDELNING I. SOCIALTJÄNSTENS MÅL OCH ANDRA GRUNDLÄGGANDE  BESTÄMMELSER
1 kap. Lagens innehåll och tillämpningsområde
Lagens innehåll
1 §
Denna lag innehåller bestämmelser om samhällets  socialtjänst.
Definition av socialtjänst
2 §
Med socialtjänst avses i den här lagen
1. verksamhet som bedrivs med stöd av denna lag,
2. verksamhet som bedrivs med stöd av lagen (1988:870) om vård  av missbrukare i vissa fall,
3. verksamhet som bedrivs med stöd av lagen (1990:52) med  särskilda bestämmelser om vård av unga,
4. verksamhet som bedrivs med stöd av lagen (2024:79) om  placering av barn i skyddat boende, eller
5. verksamhet som en socialnämnd eller Statens  institutionsstyrelse ska bedriva enligt någon annan lag eller  förordning.
Verksamhet som Statens institutionsstyrelse bedriver med stöd  av skollagen (2010:800) är inte socialtjänst. Tillsyn eller  andra uppgifter som Inspektionen för vård och omsorg utför med  stöd av den här lagen är inte heller socialtjänst.
Bestämmelser i annan lag
3 §
Om en annan lag eller förordning innehåller en avvikande  bestämmelse för verksamhet som avses i 2 § första stycket 2-5,  ska den bestämmelsen gälla.
4 §
För den som omfattas av lagen (1993:387) om stöd och  service till vissa funktionshindrade finns bestämmelser om  insatser även i den lagen.
Lagens disposition
5 §
Lagen består av nio avdelningar:
Avdelning I. Socialtjänstens mål och andra grundläggande  bestämmelser (1-5 kap.).
Avdelning II. Ansvar för planering, förebyggande arbete och  samverkan (6 och 7 kap.).
Avdelning III. Ansvar för boende, delaktighet och för vård  utanför det egna hemmet (8 och 9 kap.).
Avdelning IV. Insatser till enskilda (10-13 kap.).
Avdelning V. Handläggning och hantering av uppgifter (14-17 kap.).
Avdelning VI. Skydd och stöd för barn och unga (18-24 kap.).
Avdelning VII. Behörighet, tillstånd, missförhållanden och  tillsyn (25-28 kap.).
Avdelning VIII. Ansvarsfördelning, organisation och  bemyndiganden (29-31 kap.).
Avdelning IX. Avgifter, återkrav, bristande verkställighet och  överklagande (32-35 kap.).
2 kap. Socialtjänstens mål
Övergripande mål och principer
1 §
Socialtjänsten ska med utgångspunkt i demokrati och  solidaritet främja enskildas
- ekonomiska och sociala trygghet,
- jämlika och jämställda levnadsvillkor, och
- aktiva deltagande i samhällslivet.
Verksamheten ska bygga på respekt för enskildas  självbestämmanderätt och integritet.
Verksamhetens inriktning
2 §
Socialtjänsten ska inriktas på att utveckla enskildas och  gruppers egna resurser och samtidigt beakta den enskildes  ansvar för sin och andras sociala situation.
3 §
Socialtjänsten ska inriktas på att enskilda får leva ett  värdigt liv och känna välbefinnande.
4 §
Socialtjänsten ska arbeta förebyggande och vara lätt  tillgänglig.
3 kap. Barns rättigheter
Barnets bästa
1 §
Vid alla åtgärder som rör barn ska i första hand det som  bedöms vara barnets bästa beaktas. Vid bedömningen av barnets  bästa ska hänsyn tas till barnets åsikter. Om ett beslut eller  en annan åtgärd rör vård- eller behandlingsinsatser för ett  barn, ska det som är bäst för barnet vara avgörande.
Med barn avses en person under 18 år.
Rätt att framföra sina åsikter
2 §
Ett barn ska ges möjlighet att framföra sina åsikter i  frågor som rör barnet. Barnets åsikter ska tillmätas betydelse  i förhållande till barnets ålder och mognad.
Rätt till information
3 §
Barnet ska kontinuerligt få relevant information vid en  åtgärd som rör barnet. Informationen ska vara anpassad till  barnets individuella behov och situation i fråga om ålder,  mognad och individuella förutsättningar. Den som lämnar  informationen ska så långt det är möjligt försäkra sig om att  barnet har förstått informationen.
Rätt att föra sin egen talan
4 §
Ett barn som har fyllt 15 år har rätt att föra sin egen  talan i mål och ärenden enligt denna lag. Ett barn som är  yngre får höras i domstol, om barnet inte kan antas ta skada  av det.
4 kap. Ansvaret för uppgifter inom socialtjänsten
Kommunen är ytterst ansvarig för socialtjänsten
1 §
En kommun ansvarar för socialtjänsten inom sitt område och  har det yttersta ansvaret för att enskilda får de insatser som  de behöver. Kommunens ansvar inskränker inte det ansvar som  andra huvudmän har.
Bestämmelser om ansvarsfördelningen mellan kommuner när det  gäller insatser finns i 29 kap.
Vad som avses med socialnämnd
2 §
Kommunfullmäktige bestämmer vilken eller vilka nämnder som  ska fullgöra kommunens uppgifter inom socialtjänsten.
Med socialnämnd i denna lag eller annan författning avses en  nämnd som enligt första stycket fullgör uppgifter inom  socialtjänsten.
Andra utförare inom socialtjänsten
3 §
Kommunen får ingå avtal med ett privaträttsligt organ  eller en fysisk person om att utföra kommunens uppgifter inom  socialtjänsten. Uppgifter som innefattar myndighetsutövning  får dock inte överlämnas.
Bestämmelser om att en kommun får ingå avtal om att någon av  dess uppgifter helt eller delvis ska utföras av en annan  kommun eller en region finns i 9 kap. 37 § kommunallagen 
(2017:725).
En kommun som inte tillhör någon region
4 §
Lagens bestämmelser om regioner ska även tillämpas på en  kommun som inte tillhör någon region.
5 kap. Verksamhetens kvalitet
Vetenskap och beprövad erfarenhet
1 §
Verksamhet inom socialtjänsten ska vara av god kvalitet.  Verksamheten ska bedrivas i enlighet med vetenskap och  beprövad erfarenhet.
Var och en som fullgör uppgifter inom socialtjänsten ska  medverka till att den verksamhet som bedrivs och de insatser  som genomförs är av god kvalitet.
Uppföljning och kvalitetsutveckling
2 §
Socialnämnden ska systematiskt och fortlöpande följa upp,  utveckla och säkra kvaliteten i verksamheten.
Personalens utbildning och erfarenhet
3 §
Personal som utför uppgifter inom socialtjänsten ska ha  lämplig utbildning och erfarenhet.
AVDELNING II. ANSVAR FÖR PLANERING, FÖREBYGGANDE ARBETE OCH  SAMVERKAN
6 kap. Allmänt förebyggande arbete
Kunskap om förhållandena i kommunen
1 §
Socialnämnden ska vara väl insatt i levnadsförhållandena i  kommunen.
Information om socialtjänsten
2 §
Socialnämnden ska informera om socialtjänsten i kommunen.
Uppsökande verksamhet
3 §
Socialnämnden ska genom uppsökande verksamhet och på annat  sätt bidra till att skapa förutsättningar för goda  levnadsförhållanden.
Socialnämnden ska i den uppsökande verksamheten upplysa om  socialtjänsten och vilka insatser den kan erbjuda. När det är  lämpligt ska nämnden samverka med andra samhällsorgan och med  enskilda organisationer.
Samhällsplanering och samhällsmiljö
4 §
Socialnämnden ska medverka i samhällsplaneringen. Nämnden  ska främja goda miljöer i kommunen i samverkan med andra  samhällsorgan, enskilda organisationer och fysiska personer.
Socialnämndens medverkan i samhällsplaneringen ska bygga på  nämndens sociala erfarenheter och särskilt syfta till att  påverka utformningen av bostadsområden i kommunen. Nämnden ska  också arbeta för att offentliga lokaler och allmänna  kommunikationer utformas så att de blir lätt tillgängliga för  alla.
5 §
Socialnämnden ska ta initiativ till och bevaka att  åtgärder vidtas för att skapa en god samhällsmiljö och goda  förhållanden för barn och unga, för äldre, för personer med  funktionsnedsättning, för dem som utsatts för våld eller andra  övergrepp av en närstående och för andra grupper som har behov  av samhällets särskilda stöd. Socialnämnden ska i sin  verksamhet främja den enskildes rätt till arbete, bostad och  utbildning.
Förebyggande arbete mot skadligt bruk och beroende
6 §
Socialnämnden ska arbeta för att förebygga och motverka  skadligt bruk och beroende av alkohol, narkotika och andra  beroendeframkallande medel samt spel om pengar.
7 §
Socialnämnden ska genom information till myndigheter,  grupper och enskilda samt genom uppsökande verksamhet sprida  kunskap om skadeverkningar av skadligt bruk och beroende och  om de hjälpmöjligheter som finns.
Förebyggande arbete mot brottslighet
8 §
Socialnämnden ska arbeta för att förebygga och motverka  brottslighet.
7 kap. Övergripande planering och samverkan
Planering av insatser
1 §
Kommunen ska planera sina insatser för enskilda. Kommunen  ska särskilt väga in behovet av tidiga och förebyggande  insatser.
Om det inte är obehövligt ska kommunen samverka med regionen  och med andra relevanta samhällsorgan och organisationer vid  planeringen av insatser.
Överenskommelser om samverkan i fråga om vissa grupper
2 §
Kommunen ska ingå en överenskommelse med regionen om att  samverka i fråga om
- barn och unga som vårdas utanför det egna hemmet eller som  är placerade i ett skyddat boende,
- personer med psykisk funktionsnedsättning, och
- personer som har ett skadligt bruk eller beroende av  alkohol, narkotika, andra beroendeframkallande medel,  läkemedel, dopningsmedel eller spel om pengar.
Om det är möjligt bör organisationer som företräder dessa  grupper av personer eller deras närstående ges möjlighet att  lämna synpunkter på innehållet i överenskommelsen.
Överenskommelser om effektivare användning av resurser
3 §
Kommunen får träffa en överenskommelse med regionen,  Försäkringskassan och Arbetsförmedlingen om att samverka inom  ramen för socialtjänstens uppgifter i syfte att uppnå en  effektivare användning av tillgängliga resurser. Kommunen ska  bidra till finansieringen av verksamhet som bedrivs i sådan  samverkan. Enligt bestämmelser i lagen (2003:1210) om  finansiell samordning av rehabiliteringsinsatser får kommunen  delta i finansiell samordning inom rehabiliteringsområdet.
Riksrevisionen får granska verksamhet som bedrivits i  samverkan med och som delvis finansierats av Försäkringskassan  eller Arbetsförmedlingen. Vid granskningen har Riksrevisionen  rätt att ta del av de uppgifter som behövs för att granska  verksamheten.
AVDELNING III. ANSVAR FÖR BOENDE, DELAKTIGHET OCH FÖR VÅRD  UTANFÖR DET EGNA HEMMET
8 kap. Boende och delaktighet i samhället
Möjligheten att bo hemma och ha kontakt med andra
1 §
Socialnämnden bör underlätta för enskilda att bo hemma och  att ha kontakt med andra, genom hemtjänst, dagverksamheter  eller andra liknande insatser.
Äldre personer
Självständighet, gemenskap och goda bostäder
2 §
Socialnämnden ska arbeta för att äldre personer får  möjlighet att leva och bo självständigt under trygga  förhållanden och ha en aktiv och meningsfull tillvaro i  gemenskap med andra.
3 §
Socialnämnden ska arbeta för att äldre personer får goda  bostäder. Nämnden ska därutöver ge äldre som behöver det  insatser i hemmet och tillgång till andra lättåtkomliga  tjänster.
Särskilda boendeformer för äldre personer
4 §
Kommunen ska inrätta särskilda boendeformer för äldre  personer som behöver omvårdnad och särskilt stöd.
Kommunen får även inrätta särskilda boendeformer för äldre  personer som främst behöver insatser i boendet och andra  lättåtkomliga tjänster och som därutöver har behov av att  bryta oönskad isolering.
Minoritetsspråk
5 §
Kommunen ska arbeta för att det ska finnas tillgång till  personal med kunskaper i finska, jiddisch, meänkieli, romani  chib eller samiska där detta behövs i omvårdnaden om äldre  personer.
6 §
En kommun som ingår i ett förvaltningsområde enligt lagen 
(2009:724) om nationella minoriteter och minoritetsspråk ska  erbjuda den som begär det möjlighet att få hela eller en  väsentlig del av den omvårdnad som erbjuds inom ramen för  äldreomsorgen av personal som behärskar finska, meänkieli  eller samiska.
7 §
En kommun som inte ingår i något förvaltningsområde enligt  lagen (2009:724) om nationella minoriteter och minoritetsspråk  ska erbjuda den som begär det möjlighet att få hela eller en  väsentlig del av den omvårdnad som erbjuds inom ramen för  äldreomsorgen av personal som behärskar finska, jiddisch,  meänkieli, romani chib eller samiska, om kommunen har tillgång  till personal med sådana språkkunskaper. Detsamma gäller för  en kommun som ingår i ett förvaltningsområde för ett visst  minoritetsspråk vad gäller övriga minoritetsspråk.
8 §
Kommunen ska inom ramen för äldreomsorg som erbjuds enligt 
6 och 7 §§ beakta äldre personers behov av att upprätthålla  sin kulturella identitet.
9 §
Kommunen ska informera den som ansöker om insatser inom  ramen för äldreomsorgen om möjligheterna att få omvårdnad av  personal som behärskar något av de angivna minoritetsspråken  enligt 6 och 7 §§.
Personer med funktionsnedsättning
Delaktighet i samhället
10 §
Socialnämnden ska arbeta för att personer som av fysiska,  psykiska eller andra skäl möter betydande svårigheter i sin  livsföring får möjlighet att delta i samhällets gemenskap och  att leva som andra.
Socialnämnden ska medverka till att dessa personer får en  meningsfull sysselsättning och får bo på ett sätt som är  anpassat efter deras individuella behov av särskilt stöd.
Bostäder med särskilt stöd
11 §
Kommunen ska inrätta bostäder med särskilt stöd för  personer som behöver ett sådant boende till följd av att de  möter betydande svårigheter i sin livsföring av fysiska,  psykiska eller andra skäl.
9 kap. Vård utanför det egna hemmet och skyddat boende
Ansvar för att erbjuda vård utanför hemmet
1 §
Socialnämnden ansvarar för att enskilda som behöver vårdas  eller bo i ett annat hem än det egna tas emot i
- ett familjehem,
- ett stödboende för barn och unga i åldern 16-20 år 
(stödboende), eller
- ett hem för vård eller boende.
Barn som är 16 eller 17 år får tas emot i ett stödboende  endast om det finns särskilda skäl.
Vad som avses med familjehem, stödboende och hem för vård  eller boende
Familjehem
2 §
Med familjehem avses ett enskilt hem som på uppdrag av  socialnämnden tar emot barn för stadigvarande vård, omsorg och  uppfostran eller vuxna för vård och omvårdnad och vars  verksamhet inte bedrivs yrkesmässigt.
Stödboende
3 §
Med stödboende avses en verksamhet inom socialtjänsten som  tar emot enskilda i åldern 16-20 år i ett eget boende med  individanpassat stöd. Om en sådan verksamhet drivs av ett  privaträttsligt organ eller en fysisk person, krävs dessutom  att verksamheten bedrivs yrkesmässigt.
Hem för vård eller boende
4 §
Med hem för vård eller boende avses ett hem inom  socialtjänsten som tar emot enskilda för vård eller behandling  i förening med ett boende. Om ett sådant hem drivs av ett  privaträttsligt organ eller en fysisk person, krävs dessutom  att verksamheten bedrivs yrkesmässigt. Som hem för vård eller  boende räknas inte sådana särskilda boendeformer för äldre  personer som avses i 8 kap. 4 § och inte heller sådana  särskilda boendeformer för personer med funktionsnedsättning  som avses i 8 kap. 11 §.
Ansvar för att erbjuda skyddat boende
5 §
Socialnämnden ansvarar för att enskilda som behöver stöd  och skydd till följd av hot, våld eller andra övergrepp kan  tas emot i ett skyddat boende.
Vad som avses med skyddat boende
6 §
Med skyddat boende avses ett boende inom socialtjänsten  som tillhandahåller platser för tillfällig heldygnsvistelse  tillsammans med individanpassat stöd åt enskilda i behov av  skydd mot hot, våld eller andra övergrepp. Om ett sådant  boende drivs av ett privaträttsligt organ eller en fysisk  person, krävs dessutom att verksamheten bedrivs yrkesmässigt.
Ansvar för att hem och boenden finns tillgängliga
7 §
Kommunen ansvarar för att det finns tillgång till  familjehem, stöd-boenden, skyddade boenden och hem för vård  eller boende. Enligt 8 § ska dock behovet av vissa hem  tillgodoses av staten.
Ansvar för särskilda ungdomshem och LVM-hem
8 §
Staten ska tillgodose behovet av sådana hem som avses i 
12 § lagen (1990:52) med särskilda bestämmelser om vård av  unga (särskilda ungdomshem) och sådana hem som avses i 22 och 
23 §§ lagen (1988:870) om vård av missbrukare i vissa fall 
(LVM-hem).
Staten får ta ut en avgift för vård i särskilda ungdomshem och  LVM-hem av den kommun som begärt placeringen.
9 §
Statens institutionsstyrelse leder verksamheten vid  särskilda ungdomshem och LVM-hem. Bestämmelser om tillsyn m.m.  över verksamheten vid hemmen finns i 28 kap.
Statens institutionsstyrelse får genom avtal ge en region  eller en kommun i uppdrag att inrätta och driva ett särskilt  ungdomshem eller LVM-hem om det finns särskilda skäl.
God vård som bedrivs i samråd med socialnämnden
10 §
Socialnämnden ansvarar för att den som på initiativ av  nämnden har tagits emot i ett annat hem än det egna får god  vård.
Vården bör utformas så att den bidrar till att den enskilde  får samhörighet med närstående samt kontakt med hemmiljön.
11 §
Vård i familjehem, stödboende, skyddat boende, hem för  vård eller boende, särskilda ungdomshem och LVM-hem ska  bedrivas i samråd med socialnämnden.
Vård- och genomförandeplan
12 §
Om en enskild behöver vårdas i ett familjehem,  stödboende, skyddat boende eller hem för vård eller boende,  ska socialnämnden upprätta en plan för vården (vårdplan).
För barn och unga som vårdas i ett familjehem, stödboende,  skyddat boende eller hem för vård eller boende ska nämnden  också upprätta en plan över hur vården ska genomföras 
(genomförandeplan).
Av en vårdplan och en genomförandeplan ska det även framgå  vilka åtgärder och insatser som andra huvudmän har ansvar för.
13 §
En vårdplan ska revideras vid behov. Om en vårdplan  revideras, och det finns en genomförandeplan, ska även  genomförandeplanen ses över.
Den första revideringen av en vårdplan som gäller ett barn ska  ske senast när barnet har varit placerat i två år. Om det inte  finns särskilda skäl mot det, ska vårdplanen vid den  tidpunkten särskilt ta upp frågan om barnets långsiktiga  boende.
AVDELNING IV. INSATSER TILL ENSKILDA
10 kap. Socialnämndens ansvar att erbjuda insatser
Insatser kan ges i olika former och på olika sätt
1 §
Socialnämnden ansvarar för att erbjuda insatser i form av  rådgivning, omsorg, vård, stöd och annan hjälp till enskilda  som behöver det.
Bestämmelser i annan lag
2 §
Den som omfattas av lagen (1994:137) om mottagande av  asylsökande m.fl. har inte rätt till sådana insatser enligt 
11 kap. 1 § eller sådant ekonomiskt bistånd enligt 12 kap. 1 §  som motsvarar förmåner enligt lagen om mottagande av  asylsökande m.fl. Han eller hon har inte heller rätt till  ekonomiskt bistånd för bostadskostnader.
Den enskildes önskemål och självständighet ska vägas in
3 §
Insatser ska utformas och genomföras tillsammans med den  enskilde och vid behov i samverkan med andra samhällsorgan och  enskilda organisationer.
4 §
När en insats utförs i boendet ska den enskilde så långt  det är möjligt kunna välja när och hur insatsen ges.
5 §
Insatser ska utformas så att de stärker den enskildes  möjligheter att leva ett självständigt liv.
Digital teknik
6 §
Digital teknik får användas när insatser ges i form av  hemtjänst eller boende i en sådan särskild boendeform för  äldre personer som avses i 8 kap. 4 §. Den digitala tekniken  får bara användas utanför den mänskliga kroppen.
Fast omsorgskontakt
7 §
Den som har hemtjänst ska erbjudas en fast omsorgskontakt,  om det inte är uppenbart obehövligt.
Den fasta omsorgskontakten ska tillgodose den enskildes behov  av trygghet, kontinuitet, individanpassad omsorg och  samordning när hemtjänstinsatsen verkställs.
När insatser ska samordnas i en individuell plan
8 §
Om en enskild har behov av insatser både från  socialtjänsten och från hälso- och sjukvården, ska kommunen  tillsammans med regionen upprätta en individuell plan. Planen  ska upprättas om kommunen eller regionen bedömer att den  behövs för att den enskilde ska få sina behov tillgodosedda,  och om den enskilde samtycker till att den upprättas. Arbetet  med planen ska påbörjas genast.
Av planen ska det framgå
1. vilka insatser som behövs,
2. vilka insatser respektive huvudman ska ansvara för,
3. vilka åtgärder som ska vidtas av någon annan än kommunen  eller regionen, och
4. vem av huvudmännen som ska ha det övergripande ansvaret för  planen.
9 §
Den individuella planen ska upprättas tillsammans med den  enskilde när det är möjligt. Närstående ska ges möjlighet att  delta i arbetet med planen, om det är lämpligt och den  enskilde inte motsätter sig det.
11 kap. Insatser för personliga behov
Insatser efter behovsprövning
Den enskilde har rätt till insatser för att tillgodose sina  personliga behov
1 §
En enskild som inte själv kan tillgodose sina personliga  behov och inte heller kan få dem tillgodosedda på annat sätt  har rätt att få insatser av socialnämnden för dessa behov.
Den enskilde ska tillförsäkras skäliga levnadsförhållanden  genom insatserna.
Den enskildes ekonomi ska inte alltid beaktas
2 §
Socialnämnden får inte ta hänsyn till en persons  ekonomiska förhållanden när nämnden prövar om den enskilde  behöver insatser för att tillförsäkras skäliga  levnadsförhållanden och behovet gäller sådana insatser där  rätten att ta ut avgifter för insatsen regleras i 32 kap.
Äldre par har rätt att fortsätta bo tillsammans
3 §
För att anses ha skäliga levnadsförhållanden, ska den som  har beviljats eller beviljas boende i en sådan särskild  boendeform för äldre personer som avses i 8 kap. 4 § kunna bo  med sin make eller sambo. Det gäller under förutsättning att  paret stadigvarande bor tillsammans. Om den ena parten redan  bor i ett sådant boende, ska paret dessförinnan stadigvarande  ha bott tillsammans.
Rätten att bo tillsammans gäller oavsett om maken eller sambon  har behov av boende i en särskild boendeform.
Socialnämnden får ge ytterligare insatser
4 §
Socialnämnden får ge insatser för att tillgodose  personliga behov utöver vad som följer av 1 § om det finns  skäl för det.
Insatser utan individuell behovsprövning
Socialnämnden får erbjuda insatser utan individuell  behovsprövning
5 §
Socialnämnden får tillhandahålla insatser för att  tillgodose personliga behov utan individuell behovsprövning.  Följande insatser kräver dock alltid en individuell  behovsprövning:
1. kontaktperson, kontaktfamilj eller kvalificerad  kontaktperson,
2. vård i familjehem,
3. vård i LVM-hem,
4. vård i särskilda ungdomshem,
5. vård av barn eller unga mellan 18 och 20 år i jourhem,  stödboende, skyddat boende och andra hem för vård eller boende  utöver sådana LVM-hem och särskilda ungdomshem som avses i 3  och 4,
6. bostad i ett boende för äldre personer eller för personer  med funktionsnedsättning som avses i 8 kap. 4 eller 11 §, och
7. vård i hem för viss annan heldygnsvård.
Information om möjligheten till individuellt behovsprövade  insatser
6 §
Den som genomför insatser som har beslutats enligt 5 § ska  informera enskilda som vänder sig till verksamheten om  möjligheten att ansöka om insatser enligt 1 §.
Informationen ska lämnas på lämpligt sätt och i lämplig  utsträckning.
12 kap. Insatser för ekonomiska behov
Ekonomiskt bistånd för att få en skälig levnadsnivå
1 §
En enskild som inte själv kan tillgodose sina ekonomiska  behov och inte heller kan få dem tillgodosedda på annat sätt  har rätt att få ekonomiskt bistånd av socialnämnden för sin  försörjning (försörjningsstöd) och för sina levnadskostnader i  övrigt.
Den enskilde ska tillförsäkras en skälig levnadsnivå genom  biståndet.
Socialnämnden får ge ytterligare ekonomiskt bistånd
2 §
Socialnämnden får ge ekonomiskt bistånd utöver vad som  följer av 1 § om det finns skäl för det.
Förutsättningar för försörjningsstöd
Skyldighet att stå till arbetsmarknadens förfogande
3 §
En enskild som kan arbeta, men som inte kan försörja sig,  har rätt till försörjningsstöd om han eller hon står till  arbetsmarknadens förfogande. I detta ingår att vid behov delta  i kommunal vuxenutbildning i svenska för invandrare eller  motsvarande utbildning vid folkhögskola.
Om det finns godtagbara skäl, har den enskilde rätt till  försörjningsstöd även om han eller hon inte står till  arbetsmarknadens förfogande.
Skyldighet att delta i praktik
4 §
Om en enskild som får försörjningsstöd inte har kunnat  erbjudas någon lämplig arbetsmarknadspolitisk åtgärd, får  socialnämnden begära att han eller hon under viss tid ska  delta i praktik eller annan kompetenshöjande verksamhet som  nämnden anvisar.
Syftet med praktiken eller den kompetenshöjande verksamheten  ska vara att utveckla den enskildes möjligheter att i  framtiden försörja sig själv. Verksamheten ska förbättra den  enskildes möjligheter att komma in på arbetsmarknaden eller,  när det är lämpligt, på en fortsatt utbildning. Den enskildes  individuella önskemål och förutsättningar ska vägas in i  skälig utsträckning när verksamheten utformas.
Socialnämnden ska samråda med Arbetsförmedlingen inför beslut  om att anvisa praktik eller någon annan kompetenshöjande  verksamhet.
5 §
Om den enskilde utan godtagbart skäl avböjer att delta i  praktik eller någon annan kompetenshöjande verksamhet som  anvisats enligt 4 §, får fortsatt försörjningsstöd nekas eller  sättas ned. Detsamma gäller om han eller hon uteblir från  praktiken eller den kompetenshöjande verksamheten utan  godtagbart skäl.
6 §
En enskild som deltar i praktik eller någon annan  kompetenshöjande verksamhet enligt 4 § ska inte anses som  arbetstagare. I den utsträckning den enskilde utför uppgifter  som stämmer överens med eller liknar sådant som vanligen  utförs vid förvärvsarbete, ska han eller hon dock likställas  med arbetstagare vid tillämpning av 2 kap. 1-9 §§, 3 kap. 1-4  och 6-13 §§, 4 kap. 1-4 och 8-10 §§ samt 7-9 kap.  arbetsmiljölagen (1977:1160) och av bestämmelserna om  arbetsskadeförsäkring i socialförsäkringsbalken.
Beräkning av försörjningsstöd
7 §
Försörjningsstöd lämnas för skäliga kostnader för
1. livsmedel, kläder och skor, lek och fritid,  förbrukningsvaror, hälsa och hygien samt dagstidning och  telefon, och
2. boende, hushållsel, arbetsresor, hemförsäkring samt  medlemskap i fackförening och arbetslöshetskassa.
Regeringen anger en norm (riksnorm) för hur skäliga kostnader  enligt första stycket 1 ska beräknas. Riksnormen gäller i hela  landet och sätts utifrån officiella prisundersökningar av  olika hushållstypers baskonsumtion.
Socialnämnden ska i ett enskilt fall beräkna dessa kostnader  till en högre nivå om det finns särskilda skäl för det.  Nämnden får också i ett enskilt fall beräkna kostnaderna till  en lägre nivå, om det finns särskilda skäl för det.
7 a §
Beslut om fritidskort får inte påverka beräkningen av  försörjningsstöd enligt 7 § tredje stycket andra meningen.
Lag (2025:762)
.
Särskild beräkningsregel för den som börjat arbeta
8 §
För den som har fått försörjningsstöd under sex månader i  följd ska 25 procent av inkomsterna av anställning inte  beaktas vid bedömningen av rätten till ekonomiskt bistånd 
(särskild beräkningsregel).
Den särskilda beräkningsregeln gäller under två år. Därefter  måste kravet på att försörjningsstöd ska ha lämnats under sex  månader i följd uppfyllas på nytt för att den särskilda  beräkningsregeln ska gälla igen.
Den särskilda beräkningsregeln gäller inte hemmavarande barns  och skolungdomars inkomster som anges i 9 § tredje stycket.
Barns och skolungdomars inkomster vid beräkningen av  ekonomiskt bistånd
9 §
Vid bedömningen av rätten till ekonomiskt bistånd ska  socialnämnden inte räkna in
- hemmavarande barns inkomster av eget arbete, eller
- hemmavarande skolungdomars inkomster av eget arbete om  skolungdomarna är under 21 år.
Till skolgång räknas studier i grundskolan eller  gymnasieskolan eller annan jämförlig grundutbildning.
Hemmavarande barns och skolungdomars inkomster av eget arbete  får dock räknas in vid bedömningen av den enskildes behov av  ekonomiskt bistånd till den del dessa inkomster per kalenderår  överstiger ett prisbasbelopp enligt 2 kap. 6 och 7 §§  socialförsäkringsbalken.
13 kap. Vissa insatser som socialnämnden ska kunna erbjuda
Brottsofferstöd
1 §
Socialnämnden ska erbjuda brottsofferstöd. Insatsen kan  riktas till både den som har utsatts för brott och dennes  närstående.
I socialnämndens ansvar enligt första stycket ingår att  nämnden ska vara uppmärksam på att personer kan vara i behov  av insatser för att förändra sin situation, såsom kvinnor som  är eller har varit utsatta för våld eller andra övergrepp av  en närstående man, andra personer som är eller har varit  utsatta för våld eller andra övergrepp av någon närstående  samt personer som är eller har varit utsatta för våld eller  förtryck med hedersmotiv.
Budget- och skuldrådgivning
2 §
Socialnämnden ska erbjuda budget- och skuldrådgivning om  en skuldsatt person behöver vägledning för att hitta  långsiktiga lösningar på sina ekonomiska svårigheter.
Insatsen ska även erbjudas under ett skuldsaneringsförfarande  och till dess att en beviljad skuldsanering eller F-
skuldsanering är helt avslutad.
3 §
Konsumentverket ska stödja och ge vägledning för den  budget- och skuldrådgivning som socialnämnden ansvarar för.
Familjerådgivning och samarbetssamtal
Familjerådgivning
4 §
Socialnämnden ska erbjuda den som begär det  familjerådgivning i form av samtal som syftar till att hjälpa  par och familjer att bearbeta samlevnadskonflikter. Annan  familjerådgivning än sådan som en kommun anordnar ska ske i  yrkesmässigt bedriven verksamhet.
Informationssamtal
5 §
Socialnämnden ska erbjuda föräldrar som inte är överens i  frågor om vårdnad, boende eller umgänge informationssamtal  enligt lagen (2021:530) om informationssamtal. Samtalen ska  ledas av en sakkunnig person.
Samarbetssamtal
6 §
Socialnämnden ska erbjuda samarbetssamtal i syfte att  föräldrar ska nå enighet i frågor som gäller vårdnad, boende  och umgänge och i frågor som gäller barnets försörjning.  Samtalen ska ledas av en sakkunnig person.
Socialnämnden ska även erbjuda föräldrar hjälp med att träffa  avtal om vårdnad, boende eller umgänge enligt 6 kap. 6 §, 
14 a § andra stycket eller 15 a § tredje stycket  föräldrabalken.
Kontaktperson, kontaktfamilj och särskilt kvalificerad  kontaktperson
7 §
Socialnämnden får utse en person (kontaktperson) eller en  familj (kontaktfamilj) med uppgift att hjälpa den enskilde och  hans eller hennes närmaste i personliga angelägenheter, om den  enskilde begär eller samtycker till det.
Om en person som inte har fyllt 21 år har behov av särskilt  stöd och särskild vägledning för att motverka en risk för  skadligt bruk eller beroende av alkohol, narkotika eller andra  beroendeframkallande medel, för brottslig verksamhet eller för  något annat socialt nedbrytande beteende, får nämnden utse en  särskilt kvalificerad kontaktperson för den unge om denne  begär eller samtycker till det.
Stöd för att ändra beteendet hos våldsutövare
8 §
Socialnämnden ska erbjuda insatser som syftar till att  ändra beteendet hos den som utsätter eller har utsatt  närstående för våld eller andra övergrepp.
När socialnämnden erbjuder sådana insatser ska nämnden  särskilt beakta säkerheten för den som utsätts eller har  utsatts för våld eller andra övergrepp och för dennes  närstående.
Stöd till den som vårdar eller stöder en närstående
9 §
Socialnämnden ska erbjuda stöd till den som vårdar en  närstående som är äldre eller långvarigt sjuk och till den som  stöder en närstående med funktionsnedsättning.
Stöd vid skadligt bruk eller beroende
10 §
Socialnämnden ska erbjuda insatser till den som behöver  stöd eller vård för att komma ifrån ett skadligt bruk eller  beroende av alkohol, narkotika, andra beroendeframkallande  medel, läkemedel, dopningsmedel eller spel om pengar. Nämnden  ska ta de initiativ som krävs för att sådana insatser kan  erbjudas dem som har behov av insatser.
Socialnämnden ska planera insatserna i samförstånd med den  enskilde och noga följa upp att planen fullföljs.
AVDELNING V. HANDLÄGGNING OCH HANTERING AV UPPGIFTER
14 kap. Handläggning och dokumentation
Bestämmelser i annan lag
1 §
Bestämmelser om handläggning av ärenden finns i  förvaltningslagen (2017:900).
När socialnämnden ska inleda en utredning
2 §
Om socialnämnden får information om något som skulle kunna  leda till en åtgärd av nämnden, ska nämnden genast inleda en  utredning.
Det som har kommit fram vid en utredning, och som har  betydelse för avgörandet av ett ärende, ska hanteras på ett  betryggande sätt.
Dokumentation av uppgifter
Skyldighet att dokumentera
3 §
Handläggning av ärenden som rör enskilda samt genomförande  av insatser ska dokumenteras, om inte annat följer av 4 eller 
5 §. Beslut och åtgärder i ärendet ska dokumenteras. Även  faktiska omständigheter och händelser av betydelse ska  dokumenteras.
Undantag från skyldigheten att dokumentera
4 §
Skyldigheten att dokumentera gäller inte uppgifter om  enskildas personliga förhållanden vid rådgivning.
5 §
Socialnämnden får, om det finns särskilda skäl, besluta  att uppgifter som kan röja den enskildes identitet inte ska  dokumenteras vid genomförande av en insats utan individuell  behovsprövning enligt 11 kap. 5 §.
Hur dokumentationen ska utformas och förvaras
6 §
Dokumentationen ska utformas med respekt för den enskildes  integritet. Den enskilde bör hållas underrättad om de  journalanteckningar och andra anteckningar som förs om honom  eller henne. Om den enskilde anser att någon uppgift i  dokumentationen är felaktig ska det antecknas.
7 §
Handlingar som rör enskildas personliga förhållanden ska  förvaras så att obehöriga inte får tillgång till dem.
Möjlighet att lämna uppgifter muntligt inför socialnämnden
8 §
En enskild som ska underrättas och ges tillfälle att yttra  sig enligt 25 § förvaltningslagen (2017:900) har rätt att  lämna uppgifter muntligt inför socialnämnden, om det inte  finns särskilda skäl mot det.
En enskild som ges tillfälle att yttra sig ska informeras om  sin rätt att muntligt lämna uppgifter inför nämnden.
När ett beslut får ändras till den enskildes nackdel
9 §
Socialnämnden får ändra ett beslut om en insats som gäller  tills vidare till den enskildes nackdel om förhållandena för  den enskilde har förändrats väsentligt.
I 37 § andra stycket förvaltningslagen (2017:900) finns  ytterligare bestämmelser om när beslut får ändras.
Handläggning av ärenden där besluten kan laglighetsprövas
10 §
Följande bestämmelser i förvaltningslagen (2017:900) ska  gälla i alla ärenden hos socialnämnden som rör enskilda, även  sådana ärenden där besluten kan laglighetsprövas enligt 
13 kap. kommunallagen (2017:725):
- 10 § om partsinsyn,
- 11 och 12 §§ om åtgärder om handläggningen försenas,
- 23 § om utredningsansvaret,
- 24 § om när man får lämna uppgifter muntligt,
- 25 § om kommunikation,
- 31 § om dokumentation av beslut,
- 32 § om motivering av beslut,
- 33 och 34 §§ om underrättelse om innehållet i beslut och hur  ett överklagande går till, och
- 36 § om rättelse av skrivfel och liknande.
Första stycket gäller också vid handläggning av en ansökan  eller ett yttrande till en annan myndighet i ett mål eller  ärende som rör en enskild.
11 §
Bestämmelserna om remiss i 26 § förvaltningslagen 
(2017:900) ska gälla i alla ärenden hos socialnämnden, även  sådana där besluten kan laglighetsprövas enligt 13 kap.  kommunallagen (2017:725).
Delgivning
12 §
Om ett mål eller ärende enligt denna lag avser  myndighetsutövning, får delgivning med en enskild inte ske på  sådant sätt som anges i 34-38 och 47-51 §§ delgivningslagen 
(2010:1932).
15 kap. Uppgiftsskyldighet och rätt att ta del av uppgifter
Bestämmelser i annan lag
1 §
Bestämmelser om sekretess i det allmännas verksamhet och  om förbud att lämna ut allmänna handlingar finns i  offentlighets- och sekretesslagen (2009:400). Där finns även  sekretessbrytande bestämmelser och bestämmelser om undantag  från sekretess.
Socialnämndens skyldighet att lämna uppgifter
Personuppgifter som behövs för statistiska ändamål
2 §
Socialnämnden ska lämna personuppgifter till  Socialstyrelsen för angelägna statistiska ändamål.
Regeringen får meddela föreskrifter om socialnämndens  skyldighet enligt första stycket.
Personuppgifter som behövs för forskningsändamål
3 §
Socialnämnden ska på begäran lämna personuppgifter till  statliga myndigheter för forskningsändamål, om det kan ske  utan risk för att den enskilde eller någon närstående till  honom eller henne lider men.
Uppgifter om utbetalat ekonomiskt bistånd
4 §
Socialnämnden ska på begäran lämna uppgifter om utbetalat  ekonomiskt bistånd till en annan myndighet, om syftet är att  undvika felaktiga utbetalningar från det allmänna eller en  felaktig beskattning.
Underrättelse till åklagaren
5 §
Om en person har dömts till ungdomsvård eller  ungdomstjänst eller om ungdomstjänst har beslutats genom ett  godkänt strafföreläggande, är socialnämnden skyldig att  underrätta åklagaren när det kan antas att det finns  förutsättningar
1. att meddela en varning enligt 30 b § lagen (1964:167) med  särskilda bestämmelser om unga lagöverträdare, eller
2. att undanröja påföljden enligt 32 kap. 4 § brottsbalken.
Underrättelse till Folkhälsomyndigheten
6 §
Om socialnämnden i sin verksamhet har uppmärksammat något  som tyder på att det förekommer skadligt bruk eller beroende  av nya medel eller att ändringar sker i mönstret för skadligt  bruk eller beroende av kända medel, ska nämnden genast  underrätta Folkhälsomyndigheten om det.
Uppgiftslämnande till vissa myndigheter
7 §
Socialnämnden ska lämna
1. uppgifter om huruvida någon vistas i ett familjehem,  stödboende, skyddat boende eller hem för vård eller boende, om  uppgifterna i ett enskilt fall begärs av en domstol, en  åklagarmyndighet, Polismyndigheten, Säkerhetspolisen,  Kronofogdemyndigheten, Skatteverket eller Tullverket,
2. uppgifter som behövs i ett ärende hos Skatteverket om  skyddad folkbokföring enligt 16 § folkbokföringslagen 
(1991:481), eller
3. uppgifter om en studerande, om uppgifterna behövs för  prövning av ett ärende om att avskilja denne från  högskoleutbildning eller polisprogrammet.
Uppgiftsskyldighet för nämnder, kommuner och andra utförare
Uppgiftslämnande mellan nämnder
8 §
Om kommunens uppgifter inom socialtjänsten fullgörs av  flera nämnder, ska varje sådan nämnd, i den utsträckning det  begärs, till de övriga lämna
1. uppgifter om att en person är aktuell i ett ärende inom  socialtjänsten, och
2. de uppgifter som behövs för att administrera fördelningen  av platser inom särskilda boendeformer i kommunen.
Uppgiftsskyldigheten gäller inte uppgifter som omfattas av  sekretess enligt 26 kap. 3 § offentlighets- och sekretesslagen 
(2009:400).
Uppgiftsskyldighet för utförare
9 §
Om en kommun har överlämnat åt en annan kommun, åt Statens  institutionsstyrelse eller åt någon som yrkesmässigt bedriver  enskild verksamhet att utföra insatser enligt denna lag, ska  utföraren på begäran lämna uppgifter till den socialnämnd som  ansvarar för insatsen. Detsamma gäller om en annan kommunal  eller gemensam nämnd utför insatser som har beslutats av  socialnämnden.
Uppgifter som ska lämnas är sådana som socialnämnden behöver  för kvalitetssäkring, administration, uppföljning eller  utvärdering.
Skyldigheten att lämna uppgifter gäller inte uppgifter som en  enskild har lämnat i förtroende vid familjerådgivning som  erbjuds av socialnämnden eller som har inhämtats i samband med  rådgivningen.
Socialnämndens rätt att ta del av uppgifter
Uppgifter om enskilda hos Centrala studiestödsnämnden,  Försäkringskassan, Pensionsmyndigheten och  arbetslöshetskassorna
10 §
Socialnämnden har rätt att ta del av uppgifter om  förmåner, ersättning eller annat stöd åt enskilda hos Centrala  studiestödsnämnden, Försäkringskassan, Pensionsmyndigheten och  arbetslöshetskassorna. Om det finns skäl för det, ska dessa  myndigheter och arbetslöshetskassorna på eget initiativ lämna  sådana uppgifter till socialnämnden.
Regeringen får meddela ytterligare föreskrifter om vilka  uppgifter som ska lämnas ut enligt första stycket.
Uppgifter om enskilda hos Arbetsförmedlingen
11 §
Socialnämnden har rätt att ta del av uppgifter om  enskilda hos Arbetsförmedlingen. Om det finns skäl för det,  ska Arbetsförmedlingen på eget initiativ lämna sådana  uppgifter till socialnämnden.
Regeringen får meddela ytterligare föreskrifter om vilka  uppgifter som ska lämnas ut enligt första stycket.
Uppgifter om enskilda hos Skatteverket
12 §
Socialnämnden har rätt att hos Skatteverket ta del av  uppgifter om enskilda som avser inkomstslaget kapital enligt  inkomstskattelagen (1999:1229) eller återbetalning av skatt  enligt skatteförfarandelagen (2011:1244). Om det finns skäl  för det, ska Skatteverket på eget initiativ lämna sådana  uppgifter till socialnämnden.
Regeringen får meddela ytterligare föreskrifter om vilka  uppgifter som ska lämnas ut enligt första stycket.
16 kap. Gallring
Socialnämndens skyldighet att gallra anteckningar och  uppgifter
1 §
Anteckningar och andra uppgifter i en personakt hos  socialnämnden som ingår i en sådan sammanställning av  uppgifter som avses i lagen (2001:454) om behandling av  personuppgifter inom socialtjänsten ska gallras fem år efter  det att sista anteckningen gjordes i akten. Socialnämnden ska  dock inte gallra uppgifterna så länge uppgifter om samma  person inte har gallrats av nämnden enligt andra stycket.
Uppgifter i en sammanställning som avses i lagen om behandling  av personuppgifter inom socialtjänsten ska gallras fem år  efter det att de förhållanden som uppgifterna avser har  upphört.
Gallringen ska vara avslutad senast kalenderåret efter det att  gallringsskyldigheten inträdde.
Undantag från gallringsskyldigheten
Faderskap, vårdnad, adoption samt vissa insatser som gäller  barn
2 §
Gallring med stöd av bestämmelserna i 1 § första stycket  får inte göras av handlingar som har kommit in eller  upprättats i samband med
1. utredning om faderskap eller föräldraskap enligt 1 kap. 9 §  föräldrabalken,
2. utredning om adoption, eller
3. att ett barn har placerats eller tagits emot i ett
- familjehem,
- stödboende,
- skyddat boende,
- hem för vård eller boende,
- boende med särskilt stöd för personer med  funktionsnedsättning, eller
- annat enskilt hem som inte tillhör någon av föräldrarna  eller någon annan som har vårdnaden om barnet.
Avtal om vårdnad, boende eller umgänge
3 §
Avtal om vårdnad, boende eller umgänge enligt 6 kap. 6 §, 
14 a § andra stycket eller 15 a § tredje stycket  föräldrabalken som godkänts av socialnämnden får inte gallras  förrän barnet har fyllt arton år.
Forskningens behov
4 §
I ett representativt urval av kommuner ska handlingar  undantas från gallring av hänsyn till forskningens behov. I  övriga kommuner ska undantag från gallring göras i fråga om  ett representativt urval av personer.
Ytterligare bestämmelser om gallring
5 §
Ytterligare bestämmelser om undantag från  gallringsskyldigheten finns i 17 kap. 4, 5 och 8 §§.
17 kap. Hantering av uppgifter i enskild verksamhet
Bestämmelser om dokumentation gäller även i enskild verksamhet
1 §
I enskild verksamhet som står under tillsyn av  Inspektionen för vård och omsorg enligt denna lag gäller  bestämmelserna om dokumentation i 14 kap. 3-7 §§ vid  genomförande av insatser.
Skyldighet att bevara och gallra uppgifter
Anteckningar och andra uppgifter som ska gallras
2 §
Anteckningar och andra uppgifter i en personakt som ingår  i en sammanställning av uppgifter som avses i lagen (2001:454)  om behandling av personuppgifter inom socialtjänsten ska, i  enskild verksamhet som står under tillsyn av Inspektionen för  vård och omsorg enligt denna lag, bevaras och därefter gallras  två år efter det att den sista anteckningen gjordes i akten.  Uppgifterna ska dock inte gallras så länge uppgifter om samma  person inte har gallrats enligt andra stycket.
Uppgifter i en sammanställning som avses i lagen om behandling  av personuppgifter inom socialtjänsten ska gallras två år  efter det att de förhållanden som uppgifterna avser har  upphört.
Gallringen ska vara avslutad senast kalenderåret efter det att  gallringsskyldigheten inträdde.
Avtal om att lämna handlingar till socialnämnden
3 §
Den socialnämnd som har beslutat om en insats som  genomförs i en enskild verksamhet får träffa avtal med den som  bedriver verksamheten om att handlingar ska överlämnas till  nämnden när gallringsskyldigheten inträder. Detta gäller dock  inte handlingar som avses i 4 och 5 §§.
Personakter som avser barn
4 §
Handlingar i en personakt i enskild verksamhet som avser  barn som har placerats eller tagits emot i ett stödboende,  skyddat boende, hem för vård eller boende eller i en sådan  bostad med särskilt stöd för personer med funktionsnedsättning  som avses i 8 kap. 11 § ska överlämnas för bevarande till den  socialnämnd som beslutat om insatsen, vid den tidpunkt då  uppgifterna ska gallras enligt 2 § första stycket.
Forskningens behov
5 §
Vid tidpunkten för gallring enligt 2 § första stycket ska  handlingar i enskild verksamhet, av hänsyn till forskningens  behov, i ett representativt urval av kommuner och i övriga  kommuner i fråga om ett representativt urval av personer  överlämnas för bevarande till den socialnämnd som beslutat om  insatsen.
Utlämnande av handling i personakt till den akten gäller
6 §
Den som en personakt gäller ska, om han eller hon begär  det, så snart som möjligt få ta del av en handling i  personakten i enskild verksamhet som står under tillsyn av  Inspektionen för vård och omsorg enligt denna lag. Personen  kan erbjudas att ta del av handlingen på plats eller att få en  kopia av handlingen. Rätten att ta del av handlingar begränsas  av bestämmelserna om tystnadsplikt i 11 §.
En fråga om utlämnande prövas av den som ansvarar för  personakten. Om den ansvarige anser att personakten, eller  någon del av den, inte bör lämnas ut ska han eller hon genast  överlämna frågan om utlämnande till Inspektionen för vård och  omsorg för prövning tillsammans med ett yttrande om skälen  till att ett utlämnande inte bör ske.
En personakt får omhändertas
När en personakt får tas om hand respektive återlämnas
7 §
Inspektionen för vård och omsorg får besluta att en  personakt i enskild verksamhet som står under myndighetens  tillsyn enligt denna lag ska tas om hand om
1. verksamheten upphör,
2. det på sannolika skäl kan antas att personakten inte kommer  att hanteras enligt bestämmelserna i denna lag eller enligt  föreskrifter som har meddelats med stöd av lagen, eller
3. den som ansvarar för personakten ansöker om det och det  finns ett påtagligt behov av att akten tas om hand.
En omhändertagen personakt ska återlämnas, om det är möjligt  och det inte finns skäl för omhändertagande. Beslut om  återlämnande meddelas av Inspektionen för vård och omsorg  efter ansökan av den som ansvarade för personakten vid  beslutet om omhändertagande.
Hantering av en omhändertagen personakt
8 §
Personakter som har tagits om hand av Inspektionen för  vård och omsorg ska förvaras avskilda hos arkivmyndigheten i  den kommun där akterna omhändertagits. Personakterna ska  bevaras i minst två år från det att de kom in till  arkivmyndigheten. Handlingar som avses i 4 och 5 §§ får inte  gallras. En myndighet som har hand om en omhändertagen  personakt har samma skyldighet att lämna en uppgift ur akten  som den som var ansvarig för akten före omhändertagandet, om  en uppgift ur akten begärs.
Hjälp av Polismyndigheten vid omhändertagande av en personakt
9 §
Polismyndigheten ska lämna den hjälp som behövs för att  verkställa ett beslut om omhändertagande av en personakt.  Begäran om sådan hjälp får dock göras endast om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  användas, eller
2. det finns synnerliga skäl.
Utredning av missförhållanden och hantering av uppgifter
10 §
Ett missförhållande eller en påtaglig risk för ett  missförhållande, som har rapporterats enligt 27 kap. 2 §, ska  i yrkesmässigt bedriven enskild verksamhet utredas av den som  bedriver verksamheten.
Rapporten, utredningen och övrig dokumentation enligt 27 kap. 
5 § ska bevaras och därefter gallras fem år efter det att den  sista anteckningen gjordes.
Den socialnämnd som har beslutat om en insats som genomförs i  en yrkesmässigt bedriven enskild verksamhet, får träffa avtal  med den som bedriver verksamheten om att sådana handlingar som  avses i andra stycket ska överlämnas till nämnden när  gallringsskyldigheten inträder.
Tystnadsplikt
Uppgifter om enskildas personliga förhållanden
11 §
Den som är eller har varit verksam inom yrkesmässigt  bedriven enskild verksamhet som avser insatser enligt denna  lag får inte obehörigen röja vad han eller hon då har fått  veta om enskildas personliga förhållanden.
Enskilt bedriven familjerådgivning
12 §
Den som är eller har varit verksam inom enskilt bedriven  familjerådgivning får inte obehörigen röja en uppgift som en  enskild har lämnat i förtroende eller som har begärts in i  samband med rådgivningen.
AVDELNING VI. SKYDD OCH STÖD FÖR BARN OCH UNGA
18 kap. Socialnämndens ansvar för barns och ungas  uppväxtförhållanden
Trygghet och utveckling
1 §
Socialnämnden ska arbeta för att barn och unga växer upp  under trygga och goda förhållanden.
Nämnden ska främja en allsidig personlighetsutveckling och en  gynnsam fysisk och social utveckling hos barn och unga i nära  samarbete med vårdnadshavare eller andra som ansvarar för  barns och ungas dagliga omsorg.
Förebygga och motverka att barn och unga far illa
Uppsökande verksamhet och samarbete mot vistelse i skadliga  miljöer
2 §
Socialnämnden ska bedriva uppsökande verksamhet och annat  förebyggande arbete för att förhindra att barn och unga far  illa.
Nämnden ska tillsammans med samhällsorgan, organisationer och  andra som berörs uppmärksamma om barn och unga vistas i  miljöer som är skadliga för dem och arbeta för att förhindra  att de vistas i sådana miljöer.
Förebygga och motverka skadligt bruk och beroende
3 §
Socialnämnden ska särskilt arbeta för och ta initiativ  till att förebygga och motverka skadligt bruk och beroende  bland barn och unga av alkohol, narkotika och andra  beroendeframkallande medel, andra berusningsmedel,  dopningsmedel samt spel om pengar.
Förebygga och motverka brottslighet bland barn och unga
4 §
Socialnämnden ska särskilt arbeta för och ta initiativ  till att förebygga och motverka brottslighet bland barn och  unga.
Skydd och stöd till barn och unga i riskzon
5 §
Socialnämnden ska med särskild uppmärksamhet följa  utvecklingen hos barn och unga som har visat tecken till en  ogynnsam utveckling.
Socialnämnden ansvarar för att barn och unga som riskerar att  utvecklas ogynnsamt får det skydd och stöd som de behöver och,  om barnets eller den unges bästa motiverar det, får vård,  omsorg och uppfostran utanför det egna hemmet. Ansvaret ska  utövas i nära samarbete med vårdnadshavaren eller andra som  står för barnets eller den unges dagliga omsorg.
Samverkan för att motverka att barn far illa
6 §
Socialnämnden ska, i frågor som rör barn som far illa  eller riskerar att fara illa, samverka med samhällsorgan,  organisationer och andra som berörs. Nämnden ska ta initiativ  till att samverkan kommer till stånd. I fråga om utlämnande av  uppgifter gäller de begränsningar som följer av 17 kap. 11 och 
12 §§ och av offentlighets- och sekretesslagen (2009:400).
Insatser när barn har utsatts för brott
7 §
Socialnämnden ansvarar för att ett barn som har utsatts  för brott, och barnets närstående, får de insatser som de  behöver.
Socialnämnden ska beakta att även ett barn som bevittnat våld  eller andra övergrepp av eller mot närstående är offer för  brott.
Barn och unga som har begått brott
Ungdomstjänst ska kunna verkställas så snart som möjligt
8 §
Socialnämnden ansvarar för att påföljden ungdomstjänst kan  verkställas så snart som möjligt. Verkställigheten ska  påbörjas senast två månader efter det att domen har fått laga  kraft, om inte särskilda skäl talar mot det.
Socialnämnden ska i en arbetsplan bestämma vad en beslutad  ungdomstjänst ska innehålla och utse en handledare för den  unge. Socialnämnden ska kontrollera att arbetsplanen följs.
Socialnämnden ansvarar för medling
9 §
Socialnämnden ansvarar för att medling enligt lagen 
(2002:445) om medling med anledning av brott kan erbjudas när  brottet har begåtts av någon som är under 21 år.
Insatser efter en vårdnadsprocess, placering eller påföljd
10 §
Socialnämnden ska tillgodose de särskilda behov av  insatser som barn och unga kan ha efter att
- ett mål eller ärende om vårdnad, boende, umgänge eller  adoption har avgjorts,
- placering utanför det egna hemmet har upphört, eller
- verkställighet av sluten ungdomsvård enligt lagen (1998:603)  om verkställighet av sluten ungdomsvård har upphört.
Begränsning i möjligheten att ta emot andras barn
Förbud och begränsningar
11 §
När ett barns bästa kräver det, får socialnämnden  förbjuda eller begränsa möjligheterna för en person som bor i  kommunen att i sitt hem ta emot någon annans barn.
Ett sådant förbud omfattar inte fall då det med hänsyn till  särskilda omständigheter är uppenbart befogat att ett barn  vistas i hemmet.
Straffansvar
12 §
Den som överträder ett förbud eller en begränsning av  möjligheterna att i hemmet ta emot någon annans barn döms till  böter.
Allmänt åtal för brott som avses i första stycket får väckas  endast efter medgivande av Socialstyrelsen.
19 kap. Anmälan om oro för att ett barn far illa
Skyldighet att anmäla oro för ett barn
Myndigheter och yrkesverksamma
1 §
Följande myndigheter och yrkesverksamma är skyldiga att  genast anmäla till socialnämnden om de i sin verksamhet får  kännedom om eller misstänker att ett barn far illa:
1. myndigheter inom hälso- och sjukvården, annan  rättspsykiatrisk undersökningsverksamhet, socialtjänsten,  verksamhet enligt lagen (1993:387) om stöd och service till  vissa funktionshindrade, Kriminalvården, Polismyndigheten och  Säkerhetspolisen,
2. andra myndigheter vars verksamhet berör barn och unga,
3. anställda hos sådana myndigheter som avses i 1 och 2, och
4. de som är verksamma inom yrkesmässigt bedriven enskild  verksamhet och fullgör uppgifter som berör barn och unga eller  inom annan sådan verksamhet inom hälso- och sjukvården, på  socialtjänstens område eller enligt lagen om stöd och service  till vissa funktionshindrade.
För verksamma inom familjerådgivning gäller i stället för  första stycket bestämmelserna i 2 §.
Verksamma inom familjerådgivning
2 §
De som är verksamma inom familjerådgivning är skyldiga att  genast anmäla till socialnämnden om de i sin verksamhet får  kännedom om att ett barn utnyttjas sexuellt eller utsätts för  fysisk eller psykisk misshandel i hemmet.
Särskilda regler om Barnombudsmannens skyldighet att anmäla
3 §
Barnombudsmannens skyldighet att anmäla och lämna  uppgifter till socialnämnden regleras i 7 § lagen (1993:335)  om Barnombudsman.
Uppmaning att anmäla oro
4 §
Var och en som får kännedom om eller misstänker att ett  barn far illa bör anmäla det till socialnämnden.
Erbjudande om möte
5 §
Socialnämnden bör erbjuda barnet, vårdnadshavaren och den  som gjort anmälan enligt 1, 2 eller 3 § ett möte, om det är  lämpligt med hänsyn till barnets bästa.
Information till anmälaren
6 §
Socialnämnden får informera den som har gjort anmälan  enligt 1, 2 eller 3 § om att en utredning har inletts, inte  har inletts eller redan pågår. Sådan information ska på  begäran lämnas till anmälaren, om det inte är olämpligt med  hänsyn till omständigheterna.
20 kap. Bedömning och utredning av barns och ungas behov av  skydd eller stöd
Socialnämnden ska göra en omedelbar skyddsbedömning
1 §
Om en anmälan till socialnämnden gäller barn eller unga,  ska socialnämnden genast göra en bedömning av om barnet eller  den unge behöver omedelbart skydd (omedelbar skyddsbedömning).
Bedömningen ska dokumenteras. För barn ska dokumentationen  göras i en personakt.
Socialnämnden ska göra en förhandsbedömning
2 §
Om en anmälan till socialnämnden gäller barn eller unga,  ska socialnämnden fatta beslut om att inleda eller inte inleda  utredning inom fjorton dagar efter det att anmälan har kommit  in (förhandsbedömning). Ett sådant beslut behöver dock inte  fattas om det redan pågår en utredning om det barn eller den  unge som anmälan avser. Tiden för förhandsbedömningen får  endast förlängas om det finns synnerliga skäl.
Socialnämndens utredning av barns behov av skydd eller stöd
Skyndsam utredning
3 §
En utredning av om socialnämnden behöver ingripa till ett  barns skydd eller stöd ska bedrivas skyndsamt och vara  slutförd inom fyra månader från det att den inleddes. Om det  finns särskilda skäl, får socialnämnden besluta att förlänga  utredningen för viss tid.
Information om utredning
4 §
Den som berörs av en utredning av ett barns behov av skydd  eller stöd ska, om inte särskilda skäl talar mot det, genast  informeras om att en utredning har inletts.
Utredningens bedrivande
5 §
Socialnämnden får ta hjälp av sakkunniga i en utredning av  ett barns behov av skydd eller stöd och i övrigt ta de  kontakter som behövs för att bedöma behovet av insatser.
Utredningen ska bedrivas så att ingen utsätts för skada eller  besvär utöver vad som är nödvändigt. Den ska inte göras mer  omfattande än vad som är motiverat av omständigheterna i  ärendet.
Skyldighet att lämna uppgifter till socialnämnden
6 §
När socialnämnden har beslutat om en utredning om ett  barns behov av skydd eller stöd, är myndigheter, anställda och  yrkesverksamma som anges i 19 kap. 1 § skyldiga att lämna  socialnämnden alla uppgifter som kan vara av betydelse för  utredningen.
Samtal med barn utan vårdnadshavarens samtycke
7 §
Samtal med ett barn får ske utan vårdnadshavarens samtycke  och utan att vårdnadshavaren är närvarande
- vid en utredning av om socialnämnden behöver ingripa till  barnets skydd eller stöd, och
- vid en utredning om överflyttning av vårdnaden enligt 6 kap. 
7 eller 8 § föräldrabalken när utredningen sker på  socialnämndens initiativ.
21 kap. Insatser till barn utan vårdnadshavarens samtycke
Insatser för att tillgodose personliga behov
1 §
Om ett barn inte har fyllt 12 år, får socialnämnden  besluta om insatser för att tillgodose barnets personliga  behov endast om vårdnadshavaren samtycker till det.
För ett barn som har fyllt 12 men inte 15 år får nämnden  besluta om insatser för att tillgodose barnets personliga  behov även utan vårdnadshavarens samtycke, om det är lämpligt  och barnet samtycker till det.
För ett barn som har fyllt 15 år får nämnden besluta om  insatser för att tillgodose barnets personliga behov även utan  vårdnadshavarens samtycke, om det är lämpligt och barnet begär  eller samtycker till det.
Vårdnadshavarens samtycke krävs dock alltid för insatser i  form av vård i ett familjehem, jourhem, stödboende eller hem  för vård eller boende och för insatser i form av boende i  bostäder med särskilt stöd.
Insatser till barn utan individuell behovsprövning
2 §
Socialnämnden får inte utan vårdnadshavarens samtycke  tillhandahålla ett barn insatser som lämnas utan individuell  behovsprövning. Nämnden får dock tillhandahålla ett barn  sådana insatser, om barnet har fyllt 15 år och det är lämpligt  att insatsen tillhandahålls på det sättet.
22 kap. Vård av barn och unga utanför det egna hemmet
Placering hos närstående
1 §
När ett barn placeras utanför det egna hemmet ska  socialnämnden i första hand överväga om barnet kan tas emot av  någon närstående. Vad som är bäst för barnet ska dock alltid  vara avgörande.
Placering i ett familjehem eller annat enskilt hem kräver  beslut eller medgivande
2 §
Ett barn får inte utan beslut om vård tas emot för  stadigvarande vård, omsorg och uppfostran i ett familjehem.  Ett barn får inte heller utan socialnämndens medgivande tas  emot för stadigvarande vård, omsorg och uppfostran i ett annat  enskilt hem som inte tillhör någon av föräldrarna eller någon  annan vårdnadshavare.
Socialnämnden får inte lämna medgivande eller fatta beslut om  vård utan att förhållandena i familjehemmet eller det enskilda  hemmet samt förutsättningarna för vård i hemmet har utretts av  en socialnämnd.
Avtal med familjehemsföräldrar
3 §
Socialnämnden ska i samband med beslut om placering i ett  familjehem ingå avtal med familjehemsföräldrarna. Av avtalet  ska nämndens och familjehemsföräldrarnas åtaganden som avser  barnets behov av skydd och stöd under placeringen framgå.
Socialnämnden ska tillhandahålla den utbildning som behövs för  dem som nämnden avser att anlita för vård av barn i  familjehem.
Placering i jourhem
4 §
Socialnämnden får inte placera ett barn i ett sådant  enskilt hem som vid upprepade tillfällen tar emot barn för  tillfällig vård, omsorg och uppfostran (jourhem) om inte  förhållandena i jourhemmet och förutsättningarna för vård i  det har utretts av en socialnämnd.
Ett barn får vårdas i ett jourhem i högst två månader efter  det att socialnämnden har avslutat en utredning av om nämnden  behöver ingripa till barnets skydd eller stöd. Om det finns  särskilda skäl, får barnet vårdas längre i jourhemmet.
Socialnämnden ska tillhandahålla den utbildning som behövs för  dem som nämnden avser att anlita för vård av barn i jourhem.
Placering i skyddat boende
5 §
Socialnämnden får bevilja ett barn sådant skyddat boende  som avses i 9 kap. 6 § endast om barnet placeras där  tillsammans med en vårdnadshavare som är myndig och som också  beviljas insatsen.
Bestämmelser om skyddat boende när samtycke saknas från en av  vårdnadshavarna finns i lagen (2024:79) om placering av barn i  skyddat boende.
Information och samråd med annan kommun
6 §
Om ett familjehem, jourhem eller annat enskilt hem ligger  i en annan kommun, ska socialnämnden innan den lämnar  medgivande eller fattar beslut om vård enligt 2 eller 4 §  informera och samråda med den kommunen. Om en annan person är  placerad i det aktuella familjehemmet, jourhemmet eller  enskilda hemmet efter beslut av en annan kommun, ska nämnden  informera och samråda med även den kommunen.
Underrättelse till regionen om hälsoundersökning
7 §
När sådan vård av barn eller unga i åldern 18-20 år som  ska ske utanför det egna hemmet inleds, ska socialnämnden  underrätta regionen om att barnet eller den unge ska erbjudas  en hälsoundersökning enligt lagen (2017:209) om  hälsoundersökning av barn och unga som vårdas utanför det egna  hemmet. Någon underrättelse behöver dock inte lämnas om det är  obehövligt.
Detsamma gäller i anslutning till att en placering av ett barn  eller en ung person i åldern 18-20 år i ett skyddat boende  inleds.
Socialnämndens ansvar under vårdtiden
Socialnämnden ska arbeta för bra uppväxtförhållanden
8 §
Socialnämnden ska arbeta för att de barn som vårdas i ett  familjehem, jourhem, annat enskilt hem, stödboende, skyddat  boende eller hem för vård eller boende får
1. god vård, omsorg och uppfostran och i övrigt bra  uppväxtförhållanden,
2. lämplig utbildning, och
3. den hälso- och sjukvård som de behöver.
9 §
Socialnämnden ska arbeta för att de barn som vårdas i ett  familjehem, jourhem, annat enskilt hem, stödboende eller hem  för vård eller boende ges möjlighet till kontakt med  föräldrar, syskon och andra närstående.
Socialnämnden ska ge råd, stöd och annan hjälp
10 §
Socialnämnden ska lämna vårdnadshavarna och föräldrarna  råd, stöd och annan hjälp som de behöver när ett barn vårdas  utanför det egna hemmet eller efter socialnämndens medgivande  vistas i ett annat enskilt hem.
Nämnden ska även ge dem som vårdar barn i ett familjehem,  jourhem, stödboende, skyddat boende eller hem för vård eller  boende råd, stöd och annan hjälp som de behöver.
Socialnämnden ska noga följa vården
11 §
Socialnämnden ska noga följa vården av de barn och unga  som vårdas i ett familjehem, jourhem, stödboende, skyddat  boende eller hem för vård eller boende. Detta ska främst ske  genom
1. regelbundna personliga besök i det hem eller boende där  barnet eller den unge vårdas,
2. enskilda samtal med barnet eller den unge,
3. samtal med den eller dem som tagit emot barnet eller den  unge i sitt hem eller på boendet, och
4. samtal med vårdnadshavarna.
Socialnämnden ska särskilt uppmärksamma barnets eller den  unges hälsa, utveckling, sociala beteende, skolgång samt  relationer till föräldrar, syskon och andra närstående.
Socialnämnden ska utse en ansvarig socialsekreterare
12 §
Socialnämnden ska utse en socialsekreterare som ansvarar  för kontakterna med barnet eller den unge när vård ges i ett  familjehem, stödboende, skyddat boende eller hem för vård  eller boende.
Socialsekreteraren ska besöka barnet eller den unge  regelbundet i den omfattning som är lämplig utifrån barnets  eller den unges behov och önskemål.
Överväganden som socialnämnden ska göra
Behov av fortsatt vård
13 §
Om ett barn vårdas i ett annat hem än det egna med stöd  av denna lag, ska socialnämnden minst en gång var sjätte månad  överväga om vården fortfarande behövs och hur vården bör  inriktas och utformas.
Detsamma gäller när ett barn har beviljats skyddat boende  enligt denna lag.
Överflyttning av vårdnaden
14 §
När ett barn har varit placerat i samma familjehem under  två år från det att placeringen verkställdes, ska  socialnämnden särskilt överväga om det finns skäl att ansöka  om överflyttning av vårdnaden enligt 6 kap. 8 §  föräldrabalken. Därefter ska frågan övervägas årligen.
När socialnämnden överväger att ansöka om överflyttning av  vårdnaden ska nämnden särskilt beakta
- barnets och familjehemsföräldrarnas inställning till en  vårdnadsöverflyttning,
- barnets relation till familjehemsföräldrarna och deras  förmåga att tillgodose barnets behov av en trygg och god  uppväxt,
- familjehemsföräldrarnas inställning till och förmåga att  tillgodose barnets behov av kontakt med sina föräldrar och  andra närstående,
- barnets relation till sina föräldrar, och
- barnets sociala situation i övrigt.
Ersättning, råd och stöd när vårdnaden flyttats över
15 §
Om vårdnaden av ett barn har flyttats över till en eller  två särskilt förordnade vårdnadshavare som tidigare har varit  barnets familjehem, får kommunen fortsätta att betala dessa  vårdnadshavare skälig ersättning. Socialnämnden ska ge de  särskilt förordnade vårdnadshavarna råd och stöd vid  överflyttning av vårdnaden.
Råd och stöd ska ges av socialnämnden i den kommun som har  beslutat om familjehemsplaceringen, om en särskilt förordnad  vårdnadshavare begär det.
Flyttningsförbud
16 §
Om ett barn är placerat i ett familjehem eller annat  enskilt hem och en vårdnadshavare eller barnet, om barnet har  fyllt 15 år, begär att vården ska upphöra, ska socialnämnden  överväga om det finns skäl att ansöka om flyttningsförbud  enligt 24 § lagen (1990:52) med särskilda bestämmelser om vård  av unga.
Placering över nationsgränserna
Placering av barn i Sverige av utländsk myndighet
17 §
Socialnämnden får godkänna att en utländsk myndighet  placerar ett barn i Sverige endast om
1. det är bäst för barnet att placeras här, särskilt med  beaktande av barnets anknytning hit,
2. barnet har fått möjlighet att framföra sin åsikt om  placeringen,
3. barnets vårdnadshavare och, om barnet har fyllt 15 år,  barnet samtycker till placeringen,
4. förhållandena i det enskilda hemmet och förutsättningarna  för vård i hemmet är utredda av nämnden,
5. barnet har beviljats uppehållstillstånd, om ett sådant  tillstånd behövs, och
6. placeringen sker med stöd av rådets förordning (EU) 
2019/1111 av den 25 juni 2019 om behörighet och verkställighet  av avgöranden i äktenskapsmål och mål om föräldraansvar och  internationella bortföranden av barn (Bryssel II-förordningen)  eller med stöd av den i Haag den 19 oktober 1996 dagtecknade  konventionen om behörighet, tillämplig lag, erkännande,  verkställighet och samarbete i frågor om föräldraansvar och  åtgärder till skydd för barn.
Socialnämndens placering av barn i ett annat land
18 §
Socialnämnden får placera ett barn i ett annat land än  Sverige endast om
1. det är bäst för barnet att placeras där, särskilt med  beaktande av barnets anknytning dit,
2. barnet har fått möjlighet att framföra sin åsikt om  placeringen,
3. barnets vårdnadshavare och, om barnet har fyllt 15 år,  barnet samtycker till placeringen,
4. socialnämnden genom en överenskommelse med den behöriga  myndigheten i det land där barnet ska placeras har gjort det  möjligt att följa upp placeringen, och
5. landet har en tillfredsställande ordning i fråga om  tillsyn.
Ansvarig socialnämnd
19 §
Ett medgivande till att ta emot ett barn för  stadigvarande vård, omsorg och uppfostran enligt 2 § lämnas av  socialnämnden i den kommun som enligt 29 kap. ska tillgodose  vårdnadshavarens behov av insatser.
Den nämnd som har lämnat medgivande ska fullgöra  skyldigheterna enligt 8 och 9 §§ samt 10 § första stycket.
Förbud mot förmedling av barn
20 §
Ingen får, utan stöd av denna lag, bedriva verksamhet som  syftar till att förmedla barn till familjehem, jourhem eller  andra enskilda hem som avses i 2 och 4 §§.
Straffansvar
21 §
Den som åsidosätter bestämmelsen i 2 § första stycket  döms till böter. Till böter döms även den som åsidosätter  bestämmelsen i 20 §, om inte gärningen är belagd med straff  enligt lagen (1997:192) om internationell adoptionsförmedling.
Allmänt åtal för brott som avses i första stycket får väckas  endast efter medgivande av Socialstyrelsen.
23 kap. Uppföljning av ett barns situation
Uppföljning efter utredning och placering
Beslut om uppföljning efter utredning
1 §
När en utredning som gäller ett barns behov av skydd eller  stöd har avslutats utan beslut om insats, kan socialnämnden  besluta om uppföljning av barnets situation. Ett sådant beslut  får fattas utan vårdnadshavarens och barnets samtycke, om  barnet bedöms vara i särskilt behov av nämndens skydd eller  stöd utan att förhållandena är sådana som avses i lagen 
(1990:52) med särskilda bestämmelser om vård av unga.
Beslut om uppföljning efter en placering
2 §
När placeringen av ett barn i ett familjehem, skyddat  boende eller hem för vård eller boende har upphört, kan  socialnämnden besluta om uppföljning av barnets situation. Ett  sådant beslut får fattas utan vårdnadshavarens eller barnets  samtycke, om barnet bedöms vara i särskilt behov av nämndens  skydd eller stöd utan att förhållandena är sådana som avses i  lagen (1990:52) med särskilda bestämmelser om vård av unga.
Detsamma gäller när en placering som beslutats med stöd av  lagen (2024:79) om placering av barn i skyddat boende har  upphört.
Bestämmelser om uppföljning när vård enligt lagen med  särskilda bestämmelser om vård av unga upphör finns i 21 b och 
21 c §§ den lagen.
Information om uppföljningen
3 §
Socialnämnden ska informera barn som har fyllt 15 år och  vårdnadshavare om ett beslut att inleda eller avsluta en sådan  uppföljning som avses i 1 och 2 §§.
Kontakter under uppföljningen
4 §
Vid en uppföljning av ett barns situation enligt 1 eller 
2 § får socialnämnden ta hjälp av sakkunniga och i övrigt ta  de kontakter som behövs. Socialnämnden får även samtala med  barnet utan vårdnadshavarens samtycke i enlighet med 20 kap. 
7 §.
Tidsgräns för uppföljningen
5 §
En uppföljning enligt 1 eller 2 § ska avslutas senast sex  månader från det att utredningen som gäller ett barns behov av  skydd eller stöd har avslutats eller placeringen har upphört,  eller när nämnden dessförinnan inleder en utredning enligt 
14 kap. 2 § första stycket.
Uppföljning av kontaktperson, kontaktfamilj och särskilt  kvalificerad kontaktperson
6 §
Socialnämnden ska kontinuerligt följa upp hur insatser i  form av kontaktperson, kontaktfamilj och särskilt kvalificerad  kontaktperson genomförs när dessa har beviljats barn och unga.
24 kap. Internationella adoptioner
Medgivande till internationell adoption
Socialnämndens medgivande krävs
1 §
Ett barn med hemvist utomlands får inte utan  socialnämndens medgivande tas emot av någon i syfte att  adopteras. Medgivandet ska ha lämnats innan barnet lämnar det  land där barnet har sin hemvist.
Socialnämnden får lämna medgivande om sökanden är lämpad att  adoptera. Nämnden ska göra en samlad bedömning av sökandens  lämplighet och vid bedömningen särskilt beakta
- sökandens kunskaper och insikter om adoptivbarn och deras  behov och den planerade adoptionens innebörd,
- sökandens personliga egenskaper och sociala nätverk,
- sökandens ålder och hälsotillstånd, och
- stabiliteten i relationen, om medgivande söks av makar eller  sambor.
Om det är känt vilket barn sökanden vill adoptera, ska  sökandens lämplighet prövas i förhållande till det enskilda  barnet. Adoptionen ska även i övrigt kunna antas vara till  barnets bästa.
Föräldrautbildning
2 §
Innan socialnämnden lämnar sitt medgivande ska sökanden ha  deltagit i en föräldrautbildning inför adoption som anvisats  av nämnden. Om sökanden har adopterat barn från utlandet  tidigare, får medgivande lämnas även om han eller hon inte har  deltagit i föräldrautbildning.
När ett medgivande upphör att gälla
3 §
Ett medgivande enligt 1 § upphör att gälla om inte barnet  har tagits emot i sökandens vård inom tre år från det att  medgivandet lämnades.
Skyldighet att informera om förändrade förhållanden
4 §
Den eller de som vill adoptera är skyldiga att informera  socialnämnden om deras omständigheter ändras mer väsentligt  under den tid medgivandet gäller. Om ett barn inte har  föreslagits för adoption inom två år från det att medgivandet  lämnades, ska socialnämnden kontrollera om omständigheterna  har ändrats. En kontroll behöver inte göras om det är  obehövligt.
Medgivandet ska återkallas, om förutsättningarna för det inte  längre finns. Medgivandet får återkallas även när barnet har  tagits emot av den eller dem som vill adoptera, om en fortsatt  vistelse hos dem inte skulle vara förenlig med barnets bästa.
Samtycke till fortsatt adoptionsförfarande
5 §
När ett visst barn har föreslagits för adoption, ska  socialnämnden pröva om samtycke ska ges till att  adoptionsförfarandet får fortsätta. Prövningen ska göras  skyndsamt och senast två veckor från det att den eller de som  vill adoptera har meddelat nämnden att ett barn har  föreslagits för adoption. Om adoptionsförfarandet omfattas av  lagen (1997:191) med anledning av Sveriges tillträde till  Haagkonventionen om skydd av barn och samarbete vid  internationella adoptioner, ska 3 § den lagen tillämpas. Den  tid inom vilken prövning ska ske får förlängas om det finns  synnerliga skäl.
Ansvarig socialnämnd
6 §
Medgivande enligt 1 § och samtycke enligt 5 § lämnas av  socialnämnden i den kommun som enligt 29 kap. ansvarar för  insatser till den eller de sökande.
Den socialnämnd som har lämnat samtycke enligt 5 § ska  fullgöra skyldigheterna enligt 22 kap. 8 § och 10 § första  stycket.
Förmedling av barn för adoption
7 §
I lagen (1997:192) om internationell adoptionsförmedling  finns bestämmelser om rätt för auktoriserade sammanslutningar  att i vissa fall förmedla barn från utlandet för adoption.
Straffansvar
8 §
Den som åsidosätter bestämmelserna i 1 § första stycket  döms till böter.
Allmänt åtal för brott som avses i första stycket får väckas  endast efter medgivande av Socialstyrelsen.
AVDELNING VII. BEHÖRIGHET, TILLSTÅND, MISSFÖRHÅLLANDEN OCH  TILLSYN
25 kap. Behörighetskrav
Krav på den som utför uppgifter som gäller barn och unga
Krav på socionomexamen
1 §
För att utföra uppgifter inom socialtjänsten som gäller  barn och unga krävs en svensk socionomexamen, eller annan  relevant examen på minst grundnivå i högskolan, om uppgifterna  innefattar
1. bedömning av om utredning ska inledas,
2. utredning och bedömning av behovet av insatser, eller
3. uppföljning av beslutade insatser.
Socialnämnden ansvarar för att den som självständigt utför  arbetsuppgifter som avses i första stycket har tillräcklig  erfarenhet för uppgiften.
Yrkeskvalifikation från ett land inom EES eller från Schweiz
2 §
I lagen (2016:145) om erkännande av yrkeskvalifikationer  och i anslutande föreskrifter finns bestämmelser om tillfällig  yrkesutövning och erkännande av yrkeskvalifikationer som har  förvärvats eller erkänts i en annan stat än Sverige inom  Europeiska ekonomiska samarbetsområdet eller i Schweiz.
Annan utländsk utbildning
3 §
Den som har en annan utländsk utbildning än sådan som  avses i 2 § får utföra de uppgifter som anges i 1 § första  stycket om utbildningen, ensam eller tillsammans med  yrkeslivserfarenhet, motsvarar svensk socionomexamen eller  någon annan relevant examen på minst grundnivå i högskolan.
Den myndighet som regeringen bestämmer får i enskilda fall  bedöma om kraven enligt första stycket är uppfyllda.
Yrkestiteln undersköterska och fast omsorgskontakt
Bevis om skyddad yrkestitel
4 §
I verksamhet inom socialtjänsten får yrkestiteln  undersköterska inte användas av den som saknar ett sådant  bevis som avses i 4 kap. 5 a § patientsäkerhetslagen 
(2010:659). Den som saknar ett sådant bevis får inte heller  använda en titel som kan förväxlas med yrkestiteln  undersköterska.
Endast den som har ett sådant bevis som avses i första stycket  får utses till fast omsorgskontakt enligt 10 kap. 7 §.
Straffansvar
5 §
Den som bryter mot 4 § första stycket döms till böter.
26 kap. Tillstånds- och anmälningsplikt
Tillståndsplikt för att bedriva viss verksamhet
1 §
Ett privaträttsligt organ eller en fysisk person får inte  utan tillstånd yrkesmässigt bedriva
1. verksamhet i form av stödboende, skyddat boende eller hem  för vård eller boende som avses i 9 kap.,
2. verksamhet i form av boende för äldre personer och för  personer med funktionsnedsättning som motsvarar dem som avses  i 8 kap. 4 eller 11 §,
3. verksamhet i form av hem för viss annan heldygnsvård,
4. verksamhet i form av hem eller öppen verksamhet för vård  under en begränsad del av dygnet,
5. verksamhet som har till uppgift att till socialnämnden  föreslå familjehem och jourhem till barn samt som lämnar stöd  och handledning till sådana hem som tar emot barn, eller
6. verksamhet i form av hemtjänst.
Tillstånd enligt första stycket meddelas av Inspektionen för  vård och omsorg.
Anmälningsplikt för kommuner och regioner
2 §
En kommun eller en region som bedriver verksamhet som  avses i 1 § 1-4 och 6 ska anmäla verksamheten till  Inspektionen för vård och omsorg innan den påbörjas.
Förutsättningar för tillstånd
Förutsättningar för att bevilja tillstånd att bedriva  verksamhet
3 §
Tillstånd att bedriva en sådan verksamhet som avses i 1 §  får beviljas endast under förutsättning att
1. verksamheten uppfyller kraven på god kvalitet och säkerhet,
2. sökanden genom erfarenhet eller på annat sätt har fått  insikt i de föreskrifter som gäller för verksamheten,
3. sökanden har ekonomiska förutsättningar att följa de  föreskrifter som gäller för verksamheten, och
4. sökanden i övrigt bedöms lämplig.
Vid lämplighetsbedömningen ska sökandens vilja och förmåga att  fullgöra sina skyldigheter mot det allmänna, laglydnad i  övrigt och andra omständigheter av betydelse beaktas.
Personkrets som omfattas av prövningen
4 §
För en juridisk person ska prövningen enligt 3 § första  stycket 2 av om sökanden har tillräcklig insikt i de  föreskrifter som gäller för verksamheten sammantaget avse
1. den verkställande direktören,
2. styrelseledamöter och styrelsesuppleanter,
3. bolagsmännen i kommanditbolag eller andra handelsbolag,
4. andra personer som har en ledande ställning i verksamheten,
5. personer som har ett bestämmande inflytande över  verksamheten, och
6. personer som genom ett direkt eller indirekt ägande har ett  väsentligt inflytande över verksamheten.
Det krävs även att samtliga personer som anges i första  stycket bedöms lämpliga enligt 3 § andra stycket.
Tillstånd med villkor
5 §
Tillstånd får förenas med villkor som har betydelse för  kvaliteten och säkerheten i verksamheten.
Förändringar i verksamheten
Nytt tillstånd vid flytt eller ändring av verksamhet
6 §
Om en yrkesmässigt bedriven verksamhet som kräver  tillstånd enligt 1 § helt eller till väsentlig del ändras  eller flyttas, ska ett nytt tillstånd sökas.
Förändringar i den personkrets som omfattas av  tillståndsprövning
7 §
Den som har beviljats tillstånd att bedriva yrkesmässig  verksamhet enligt 1 § ska anmäla förändringar i den krets av  personer som avses i 4 § till Inspektionen för vård och omsorg  senast en månad efter förändringen.
Avgift för ansökan
8 §
Inspektionen för vård och omsorg får ta ut en avgift för  ansökningar om tillstånd att bedriva yrkesmässig verksamhet  enligt 1 §.
27 kap. Missförhållanden
Rutiner mot missförhållanden
1 §
Socialnämnden ansvarar för att det finns rutiner för att  förebygga, upptäcka och åtgärda risker och missförhållanden  inom socialtjänstens verksamhet.
Rapporteringsskyldighet
Skyldighet att rapportera missförhållanden
2 §
Den som fullgör uppgifter inom socialtjänsten ska genast  rapportera om han eller hon uppmärksammar eller får kännedom  om ett missförhållande eller en påtaglig risk för ett  missförhållande som rör den som får, eller kan komma i fråga  för, insatser inom verksamheten.
I yrkesmässigt bedriven enskild verksamhet fullgörs  rapporteringsskyldigheten till den som bedriver verksamheten.
I verksamhet vid Statens institutionsstyrelse fullgörs  rapporteringsskyldigheten till myndighetschefen, och i övrigt  fullgörs skyldigheten till den berörda socialnämnden.
Information om skyldighet att rapportera och medverka
3 §
Den som enligt 2 § ska ta emot rapporter om  missförhållanden eller påtaglig risk för missförhållanden ska  informera den som fullgör uppgifter inom respektive verksamhet  om
1. rapporteringsskyldigheten enligt 2 §, och
2. skyldigheten att medverka till god kvalitet enligt 5 kap. 
1 § andra stycket.
4 §
Den som bedriver yrkesmässig enskild verksamhet ska  informera den berörda socialnämnden om de rapporter om  missförhållanden eller påtaglig risk för missförhållanden som  har tagits emot i verksamheten.
Dokumentation och avhjälpande
5 §
Ett missförhållande eller en påtaglig risk för ett  missförhållande ska genast dokumenteras och utredas samt  avhjälpas eller undanröjas.
Anmälan om allvarliga missförhållanden
6 §
Ett allvarligt missförhållande eller en påtaglig risk för  ett allvarligt missförhållande ska snarast anmälas till  Inspektionen för vård och omsorg. Den utredning som gjorts med  anledning av det inträffade ska bifogas anmälan.
Anmälan ska göras av
1. socialnämnden,
2. den som bedriver yrkesmässig enskild verksamhet, eller
3. myndighetschefen för Statens institutionsstyrelse.
Den som bedriver yrkesmässig enskild verksamhet ska informera  den berörda socialnämnden om anmälan.
28 kap. Tillsyn
Verksamheter som omfattas av tillsyn
1 §
Inspektionen för vård och omsorg utövar tillsyn över  socialtjänsten.
Tillsynen över enskild verksamhet avser
1. verksamhet för vilken det krävs tillstånd enligt 26 kap. 
1 §,
2. verksamhet där en kommun genom avtal enligt 4 kap. 3 §  första stycket har överlämnat till en enskild att utföra  kommunens uppgifter inom socialtjänsten, samt
3. annan enskild verksamhet som kommunen upphandlar tjänster  från för att fullgöra skyldigheter enligt denna lag.
Vad tillsynen innebär
Granskning av att verksamheten uppfyller krav och mål
2 §
Tillsyn enligt lagen innebär att Inspektionen för vård och  omsorg ska granska att den verksamhet som avses i 1 §  uppfyller de krav och mål som framgår av lagar och andra  föreskrifter samt beslut som har fattats med stöd av sådana  föreskrifter.
Råd, uppföljning och andra uppgifter
3 §
Inspektionen för vård och omsorg ska inom ramen för sin  tillsyn
1. ge råd och vägledning,
2. kontrollera att brister och missförhållanden avhjälps,
3. förmedla kunskap och erfarenheter som myndigheten får genom  tillsynen, och
4. informera och ge råd till allmänheten.
Samtal med barn
4 §
Vid tillsyn som rör ett barns förhållanden får barnet  höras om han eller hon inte kan antas ta skada av det. Barnet  får höras utan vårdnadshavarens samtycke och utan att  vårdnadshavaren är närvarande.
Handlingar, upplysningar och tillträde
Skyldighet att lämna handlingar och upplysningar
5 §
Den som bedriver verksamhet som står under tillsyn enligt  denna lag är skyldig att på begäran av Inspektionen för vård  och omsorg lämna över handlingar och annat material som rör  verksamheten och lämna de upplysningar om verksamheten som  myndigheten behöver för sin tillsyn.
Rätt till tillträde och att omhänderta handlingar vid  inspektion
6 §
Inspektionen för vård och omsorg eller den som myndigheten  förordnar har rätt att inspektera verksamhet som står under  dess tillsyn.
Den som utför inspektionen har rätt att få tillträde till  lokaler och andra utrymmen som används för verksamheten. För  tillträde till bostäder krävs dock att den eller de boende  lämnar sitt samtycke till inspektionen.
Den som utför inspektionen har rätt att tillfälligt omhänderta  handlingar och annat material som rör verksamheten. Den vars  verksamhet inspekteras är skyldig att lämna den hjälp som  behövs vid inspektionen.
Hjälp av Polismyndigheten vid inspektion
7 §
Vid inspektion av verksamhet som står under tillsyn enligt  denna lag har den som utför inspektionen rätt att få hjälp av  Polismyndigheten om det behövs för att inspektionen ska kunna  genomföras.
Föreläggande
Lämna handlingar eller upplysningar
8 §
Inspektionen för vård och omsorg får förelägga den som  bedriver verksamhet som står under tillsyn enligt denna lag  att lämna över handlingar eller annat material som rör  verksamheten samt att lämna de upplysningar om verksamheten  som myndigheten behöver för sin tillsyn. Ett beslut om  föreläggande får förenas med vite.
Avhjälpa missförhållanden och brister
9 §
Om Inspektionen för vård och omsorg finner att det i  verksamhet som står under tillsyn enligt denna lag förekommer  ett missförhållande som har betydelse för enskildas  möjligheter att kunna få de insatser de har rätt till, får  myndigheten förelägga den som svarar för verksamheten att  avhjälpa missförhållandet.
Om myndigheten finner att en verksamhet som beviljats  tillstånd inte uppfyller kraven för tillstånd i 26 kap. 3 §  eller att en förändring av den personkrets som ska  lämplighetsprövas inte har anmälts enligt 26 kap. 7 §, får  myndigheten förelägga den som beviljats tillståndet att  avhjälpa bristen.
Ett föreläggande ska innehålla uppgifter om de åtgärder som  myndigheten anser nödvändiga för att missförhållandet eller  bristen ska kunna avhjälpas. Ett beslut om föreläggande får  förenas med vite.
Fullgöra anmälningsskyldighet
10 §
Inspektionen för vård och omsorg får förelägga en kommun  eller region som inte har fullgjort sin anmälningsskyldighet  enligt 26 kap. 2 § att fullgöra denna skyldighet. Ett beslut  om föreläggande får förenas med vite.
Återkallelse av tillstånd och förbud mot fortsatt verksamhet
Återkallelse och förbud vid missförhållanden
11 §
Om ett missförhållande enligt 9 § första stycket är  allvarligt och tillståndshavaren inte har följt ett  föreläggande från Inspektionen för vård och omsorg, får  myndigheten besluta att helt eller delvis återkalla  tillståndet för verksamheten. Om verksamheten inte är  tillståndspliktig, får myndigheten i stället besluta att helt  eller delvis förbjuda fortsatt verksamhet.
Om missförhållandet innebär fara för enskildas liv, hälsa  eller personliga säkerhet i övrigt, får Inspektionen för vård  och omsorg utan föregående föreläggande besluta att helt eller  delvis återkalla tillståndet för verksamheten. Om verksamheten  inte är tillståndspliktig, får myndigheten i stället besluta  att helt eller delvis förbjuda fortsatt verksamhet.
Ett tillstånd att bedriva verksamhet får även återkallas utan  föregående föreläggande om tillståndshavaren inte uppfyller  kraven för tillstånd i 26 kap. 3 och 4 §§.
Tillfälligt förbud mot fortsatt verksamhet
12 §
Om det finns sannolika skäl för att ett tillstånd helt  eller delvis kommer att återkallas eller om det finns  sannolika skäl för att verksamheten helt eller delvis kommer  att förbjudas enligt 10 §, och ett sådant beslut inte kan  avvaktas, får Inspektionen för vård och omsorg besluta att  tills vidare helt eller delvis förbjuda fortsatt verksamhet.
Ett beslut enligt första stycket gäller i högst sex månader.  Om det finns synnerliga skäl, får beslutets giltighet  förlängas med ytterligare sex månader.
Återkallelse och förbud vid bristande registerkontroll
13 §
Inspektionen för vård och omsorg får återkalla  tillståndet för en verksamhet som inte uppfyller  skyldigheterna enligt lagen (2007:171) om registerkontroll av  personal vid vissa boenden som tar emot barn, om bristen är av  allvarligt slag. Om verksamheten inte är tillståndspliktig,  får myndigheten besluta att förbjuda fortsatt verksamhet.
Straffansvar
14 §
Till böter döms den som
1. utan tillstånd driver verksamhet som avses i 26 kap. 1 §,  eller
2. i strid mot ett förbud som har meddelats enligt 11 eller 
12 § fortsätter verksamheten.
Allmänt åtal för brott som avses i första stycket får väckas  endast efter medgivande av Inspektionen för vård och omsorg.
Vite
15 §
Om ett föreläggande har förenats med vite enligt denna  lag, får vitet inte förvandlas till fängelse.
AVDELNING VIII. ANSVARSFÖRDELNING, ORGANISATION OCH  BEMYNDIGANDEN
29 kap. Ansvarsfördelning mellan kommuner
Ansvarig kommun
Bosättningskommunens ansvar
1 §
Den kommun som den enskilde är stadigvarande bosatt i  eller har sin starkaste anknytning till (bosättningskommunen)  ansvarar för insatser till den enskilde, om inte annat följer  av 2, 3 eller 4 §.
Ansvar vid placering i en annan kommun
2 §
En kommun behåller ansvaret för insatser till en enskild  som till följd av ett beslut av kommunen vistas i en annan  kommun i
1. ett familjehem enligt 9 kap. denna lag eller 9 § 8 lagen 
(1993:387) om stöd och service till vissa funktionshindrade,
2. ett stödboende, skyddat boende eller hem för vård eller  boende enligt 9 kap.,
3. en särskild boendeform för äldre personer enligt 8 kap. 4 §  eller 26 kap. 1 § första stycket 2,
4. en bostad med särskilt stöd för personer med  funktionsnedsättning enligt 8 kap. 11 § eller 26 kap. 1 §  första stycket 2,
5. en bostad med särskild service eller annan särskilt  anpassad bostad enligt 9 § 8 eller 9 lagen om stöd och service  till vissa funktionshindrade, eller
6. ett annat boende, om det inte är klarlagt vilken kommun som  är den enskildes bosättningskommun.
Ansvar vid vistelse i kriminalvårdsanstalt och på sjukhus
3 §
Den kommun där den enskilde är folkbokförd ansvarar för  insatser
1. vid kriminalvård i anstalt,
2. vid vård på sjukhus eller i annan sjukvårdsinrättning på  initiativ av någon annan än en kommun, eller
3. som aktualiserats inför avslutningen av vård enligt 1 eller 
2.
Vistelsekommunens ansvar
4 §
Om det uppkommer behov av insatser för en enskild under en  tillfällig vistelse i en kommun, ansvarar den kommunen 
(vistelsekommunen) för insatser som behövs i akuta  situationer.
Vistelsekommunen ansvarar även för andra insatser till den  enskilde, om det inte står klart att en annan kommun är  ansvarig.
Vistelsekommunens skyldighet att bistå bosättningskommunen
Utredning och verkställighet
5 §
När en enskild avser att vistas en kortare tid i en annan  kommun än bosättningskommunen, och till följd av hög ålder,  funktionsnedsättning eller allvarlig sjukdom behöver insatser  för detta, är vistelsekommunen skyldig att på begäran
1. bistå med den utredning som bosättningskommunen behöver för  att kunna pröva den enskildes behov av insatser, och
2. verkställa bosättningskommunens beslut.
Ersättning
6 §
Om en bosättningskommun har begärt att vistelsekommunen  ska verkställa ett beslut, ska bosättningskommunen betala  ersättning för verkställighetskostnaderna. Ersättningen ska  betalas enligt den ersättningsnivå som bosättningskommunen  tillämpar för motsvarande insatser.
Ansökan om insatser i en annan kommun
7 §
En enskild som önskar flytta till en annan kommun får  ansöka om insatser i den kommunen om han eller hon
1. har ett varaktigt behov av omfattande vård- eller  omsorgsinsatser till följd av hög ålder, funktionsnedsättning  eller allvarlig sjukdom och därför inte kan bosätta sig i  kommunen utan att beviljas de insatser som han eller hon  behöver, eller
2. behöver flytta till en annan kommun på grund av våld eller  andra övergrepp men inte kan göra det utan att beviljas de  insatser som han eller hon behöver.
8 §
En ansökan från en enskild som önskar flytta till en annan  kommun och som är i behov av insatser enligt 7 § ska behandlas  som om den enskilde var bosatt i den kommunen. Är den sökandes  behov tillgodosedda i bosättningskommunen, får hänsyn inte tas  till den omständigheten när ansökan prövas.
Bosättningskommunen är skyldig att på begäran bistå med den  utredning som den andra kommunen behöver för att kunna pröva  ansökan.
Skyldighet att slutföra utredning
9 §
En kommun som har inlett en utredning av om socialnämnden  behöver ingripa till ett barns skydd eller stöd är skyldig att  slutföra utredningen och fatta beslut i ärendet även om  ansvaret för barnet enligt 1, 2, 3 eller 4 § övergår till en  annan kommun. Detsamma gäller om en utredning har inletts och  ärendet avser vård på grund av skadligt bruk eller beroende.  Den andra kommunen är skyldig att på begäran bistå med den  utredning som kan behövas för att fatta beslut i ärendet.
Första stycket gäller inte om den andra kommunen samtycker  till att ta över utredningen av ärendet eller om ärendet  annars flyttas över.
Överflyttning av ärende
Förutsättningar för att flytta över ett ärende
10 §
Ett ärende som avser individuellt behovsprövade insatser  eller andra åtgärder som gäller en enskild individ får flyttas  över till en annan kommun.
En kommun som anser att ett ärende ska flyttas över ska begära  det hos den andra kommunen. Ärendet ska då flyttas över om den  som berörs av ärendet har starkast anknytning till den andra  kommunen och det med hänsyn till den enskildes önskemål,  hjälpbehovets varaktighet och omständigheterna i övrigt  framstår som lämpligt.
En begäran om att ett ärende ska flyttas över till en annan  kommun ska vara skriftlig. Den andra kommunen ska genast  skriftligen meddela sin inställning.
Om kommunerna inte är överens
11 §
Om berörda kommuner inte är överens om att flytta över  ett ärende, får den kommun som begärt överflyttning ansöka om  det hos Inspektionen för vård och omsorg. En sådan ansökan får  också göras av en kommun som inte inom en månad har fått svar  från en annan kommun på en begäran om överflyttning.
Inspektionen för vård och omsorg ska pröva ansökningen så  snart som möjligt. Myndigheten ska fatta beslut i ärendet inom  tre månader från det att ansökan kom in, om det inte finns  särskilda skäl för en längre handläggningstid.
Uppgiftslämnande mellan kommuner
12 §
Uppgifter som behövs för att en kommun ska kunna ta över  ett ärende enligt 10 eller 11 § ska lämnas ut av den kommun  som överlämnar ärendet.
30 kap. Socialnämndens organisation och delegering av  beslutanderätt
Bestämmelser i annan lag
1 §
För en socialnämnd gäller bestämmelserna om nämnder i  kommunallagen (2017:725) om inte annat följer av detta  kapitel.
Uppgifter inom socialnämndens ansvarsområde
Företräda kommunen i mål och ärenden
2 §
Socialnämnden ska själv eller genom ombud föra kommunens  talan i mål och ärenden som socialnämnden ansvarar för enligt  denna lag eller annan författning.
Lämna förslag till kommunfullmäktige
3 §
Socialnämnden ska lämna de förslag som nämnden anser är  nödvändiga till kommunfullmäktige, kommunstyrelsen och övriga  nämnder och andra myndigheter.
Begära yttranden och upplysningar från kommunstyrelsen
4 §
Socialnämnden får begära in yttranden och upplysningar  från kommunstyrelsen och övriga nämnder och från beredningar  och tjänstemän i den egna kommunen, när det behövs för  nämndens verksamhet.
Delegering av ärenden och uppgifter
5 §
Bestämmelsen i 6 kap. 38 § 3 kommunallagen (2017:725) om  begränsning av rätten att delegera beslutanderätt ska inte  tillämpas vid delegering av beslutanderätt i sådana ärenden  som anges i 6-9 §§ och för sådana uppgifter som anges i 10 §.
Delegering i ärenden enligt denna lag
6 §
Socialnämnden får endast delegera beslutanderätten till  ett utskott i ärenden som gäller
1. vård, omsorg och uppfostran i ett familjehem, jourhem eller  annat enskilt hem enligt 22 kap. 2 och 4 §§,
2. övervägande av fortsatt vård, vårdens inriktning och  utformning samt av om det finns skäl att ansöka om  överflyttning av vårdnaden enligt 22 kap. 13 och 14 §§,
3. övervägande av flyttningsförbud enligt 22 kap. 16 §,
4. placering över nationsgränserna enligt 22 kap. 17 och 
18 §§,
5. internationell adoption enligt 24 kap. 1, 2 och 4 §§, eller
6. beslut enligt 33 kap. 4 § om att föra talan om återkrav  enligt 33 kap. 1 §.
Första stycket gäller även i ärenden om samtycke till fortsatt  adoptionsförfarande enligt 24 kap. 5 §, om samtycke vägras.
Delegering i ärenden enligt lagen med särskilda bestämmelser  om vård av unga
7 §
I fråga om lagen (1990:52) med särskilda bestämmelser om  vård av unga får socialnämnden endast delegera  beslutanderätten till ett utskott i ärenden som anges i  följande bestämmelser i den lagen:
1. ansökan om vård enligt 4 §,
2. omedelbart omhändertagande enligt 6 och 6 a §§,
3. ansökan om fortsatt omhändertagande enligt 9 a §,
4. vårdens innehåll och utformning enligt 11 § första och  andra styckena,
5. övervägande av fortsatt vård, vårdens inriktning och  utformning samt omprövning av vårdbeslut enligt 13 §,
6. övervägande av ansökan om flyttningsförbud enligt 13 b §,
7. övervägande av ansökan om vårdnadsöverflyttning enligt 
13 c §,
8. umgängesbegränsning och hemlighållande av vistelseort  enligt 14 § andra och tredje styckena,
9. upphörande av vård enligt 21 §,
10. förebyggande insatser enligt 22 §,
11. ansökan om flyttningsförbud och beslut om tillfälligt  flyttningsförbud enligt 24 och 27 §§,
12. övervägande av fortsatt flyttningsförbud samt upphörande  av flyttningsförbud enligt 26 §,
13. umgängesbegränsning vid ett flyttningsförbud enligt 31 §,
14. utreseförbud enligt 31 b-d och 31 i §§,
15. provtagning inför umgänge och provtagning inför upphörande  av vård enligt 32 a och 32 b §§, eller
16. begäran om hjälp av Polismyndigheten eller Kriminalvården  enligt 43 §.
Delegering i ärenden enligt lagen om placering av barn i  skyddat boende
8 §
I fråga om lagen (2024:79) om placering av barn i skyddat  boende får socialnämnden endast delegera beslutanderätten till  ett utskott i ärenden som anges i följande bestämmelser i den  lagen:
1. ansökan om vård enligt 3 kap. 3 §,
2. omedelbar insats i form av skyddat boende enligt 4 kap. 
1 §,
3. vårdens innehåll och utformning enligt 5 kap. 1 §,
4. överväganden om huruvida insatsen ska fortsätta enligt 
5 kap. 3 §,
5. umgängesbegränsning och hemlighållande av vistelseort  enligt 5 kap. 4 § och överväganden av sådana beslut enligt 
5 kap. 6 §,
6. upphörande av insats enligt 7 kap. 1 §, eller
7. begäran om hjälp av Polismyndigheten enligt 8 kap. 7 §.
Delegering i ärenden enligt lagen om vård av missbrukare i  vissa fall
9 §
I fråga om lagen (1988:870) om vård av missbrukare i vissa  fall får socialnämnden endast delegera beslutanderätten till  ett utskott i ärenden som anges i följande bestämmelser i den  lagen:
1. ansökan om vård enligt 11 §, eller
2. omedelbart omhändertagande enligt 13 §.
Delegering av uppgifter enligt föräldrabalken
10 §
I fråga om föräldrabalken får beslutanderätten endast  delegeras för uppgifter som anges i följande bestämmelser i  den balken:
1. 1 kap. 4, 9, 13 och 14 §§,
2. 2 kap. 1, 4-6 och 8-9 §§, dock inte befogenhet enligt 9 §  att besluta att inte påbörja en utredning eller att lägga ner  en påbörjad utredning,
3. 3 kap. 5, 6 och 8 §§,
4. 4 kap. 14 §,
5. 6 kap. 6 §, 14 a § andra stycket och 15 a § tredje stycket,
6. 6 kap. 13 a §,
7. 6 kap. 15 c § tredje stycket,
8. 6 kap. 19 § när det gäller beslut att utse utredare i mål  och ärenden om vårdnad, boende eller umgänge,
9. 7 kap. 7 § när det gäller godkännande av avtal om att  underhållsbidrag ska betalas för längre perioder än tre  månader, och
10. 11 kap. 16 § andra stycket.
I fråga om uppgifter enligt första stycket 6 får  beslutanderätten endast delegeras till ett utskott.
Ärenden där beslutanderätten inte får delegeras
11 §
Beslutanderätten får inte delegeras i frågor som avses i 
18 kap. 11 § denna lag eller i fråga om nämndens uppgifter  enligt 16 kap. 18 § eller 18 kap. 19 §  socialförsäkringsbalken.
Ordförandebeslut
12 §
Bestämmelser om rätt för ordföranden, eller någon annan  ledamot som nämnden har utsett, att i vissa fall fatta beslut  i socialnämndens ställe finns i lagen (1988:870) om vård av  missbrukare i vissa fall, lagen (1990:52) med särskilda  bestämmelser om vård av unga och lagen (2024:79) om placering  av barn i skyddat boende.
31 kap. Rätt att meddela föreskrifter
Bemyndigande till skydd för enskildas liv, personliga säkerhet  eller hälsa
1 §
Regeringen eller den myndighet som regeringen bestämmer  får meddela sådana föreskrifter inom socialtjänsten som behövs  till skydd för enskildas liv, personliga säkerhet eller hälsa  i verksamhet som avser
1. barn och unga,
2. äldre personer,
3. personer med funktionsnedsättning,
4. personer som har ett skadligt bruk eller beroende,
5. personer som har utsatts för brott och deras närstående,  och
6. personer som utsätter eller har utsatt närstående för våld  eller andra övergrepp.
Regeringen eller den myndighet som regeringen bestämmer får  också meddela sådana föreskrifter som behövs till skydd för  enskildas liv, personliga säkerhet eller hälsa i verksamhet  vid sådana LVM-hem och särskilda ungdomshem som avses i 9 kap. 
8 §.
Bemyndigande som gäller villkor och avgifter
2 §
Regeringen eller den myndighet som regeringen bestämmer  får meddela föreskrifter om
1. villkor för tillstånd enligt 26 kap. 3 § första stycket 2-4  och andra stycket samt 26 kap. 4 §, och
2. avgift för ansökningar enligt 26 kap. 8 §.
3 §
Regeringen får meddela föreskrifter om
1. den högsta ersättning som får tas ut varje dag för  uppehälle enligt 32 kap. 2 § första stycket, och
2. vilka av kommunens utgifter för ett barn som föräldrarna är  skyldiga att i skälig utsträckning bidra till enligt 32 kap. 
3 § första stycket.
Bemyndigande som gäller vid krig och krigsfara
4 §
Regeringen får meddela särskilda föreskrifter om  socialtjänsten enligt denna lag, om landet kommer i krig eller  krigsfara eller om det råder sådana extraordinära förhållanden  som är orsakade av krig eller av krigsfara som landet har  befunnit sig i.
AVDELNING IX. AVGIFTER, ÅTERKRAV, BRISTANDE VERKSTÄLLIGHET OCH  ÖVERKLAGANDE
32 kap. Avgifter
När kommunen får ta ut avgifter
Insatser där kommunen får ta ut avgifter
1 §
Kommunen får enligt grunder som kommunen bestämmer ta ut  skäliga avgifter som inte överstiger kommunens självkostnader  i följande fall:
1. familjerådgivning,
2. verksamhet för barn och unga enligt 18 kap. 1-5 och 10 §§  som inte är insatser av behandlingskaraktär,
3. föräldrautbildning inför adoption,
4. hemtjänst,
5. dagverksamhet,
6. sådan särskild boendeform för äldre personer som avses i 
8 kap. 4 § eller bostad med särskilt stöd för personer med  funktionsnedsättning som avses i 8 kap. 11 § och som inte  omfattas av 12 kap. jordabalken, och
7. annan liknande insats.
I fråga om avgifter för hemtjänst, dagverksamhet, bostad i  särskild boendeform för äldre personer och bostad med särskilt  stöd för personer med funktionsnedsättning finns ytterligare  bestämmelser i 4-10 §§.
Insatser av behandlingskaraktär
2 §
Kommunen får inte ta ut avgifter för insatser av  behandlingskaraktär. Kommunen får dock, utom i fråga om barn,  ta ut ersättning för uppehället av den som på grund av  skadligt bruk eller beroende av alkohol, narkotika eller andra  beroendeframkallande medel får vård eller behandling i ett hem  för vård eller boende eller i ett familjehem.
I 31 kap. 3 § 1 finns en bestämmelse om att regeringen får  meddela föreskrifter om den högsta ersättning som får tas ut  för varje dag. För andra insatser får kommunen ta ut skälig  ersättning.
Första och andra styckena gäller inte i fråga om insatser för  vilka avgift har bestämts enligt 1 §.
Barn som vårdas i ett annat hem än det egna
3 §
Om ett barn på initiativ av socialnämnden får vård i ett  annat hem än det egna, är föräldrarna skyldiga att i skälig  utsträckning bidra till kommunens utgifter för barnet.  Socialnämnden får i sådana fall ta emot underhållsbidrag som  avser barnet.
Första stycket gäller inte i fråga om barn som är placerade i  skyddat boende med stöd av denna lag eller lagen (2024:79) om  placering av barn i skyddat boende.
Beräkning av avgifter
Prisbasbelopp
4 §
Med prisbasbelopp avses i detta kapitel prisbasbeloppet  enligt 2 kap. 6 och 7 §§ socialförsäkringsbalken.
Avgiftsunderlag
5 §
Med avgiftsunderlag avses den inkomst som den enskilde kan  antas komma att få under de närmaste tolv månaderna, fördelad  med lika belopp per månad.
Inkomsten ska beräknas med tillämpning av 102 kap. 29 § 1, 2, 
4 och 5 socialförsäkringsbalken. Vid tillämpning av 102 kap. 
29 § 4 socialförsäkringsbalken ska dock endast sådan inkomst  som avses i 97 kap. 13 § första stycket 1 räknas med. Som  inkomst ska även räknas bostadsbidrag enligt 96-98 kap.,  särskilt bostadstillägg enligt 102 kap. 26 § och boendetillägg  enligt 103 a-103 e kap. samma balk. En kommun får i sitt  beslut om avgifter bestämma att inkomsten ska beräknas på ett  sätt som är mer fördelaktigt för den enskilde.
I fråga om makar ska den enskildes inkomst anses utgöra  hälften av makarnas sammanlagda inkomster.
Högsta avgift
6 §
Den enskildes avgifter får
1. för hemtjänst och dagverksamhet, tillsammans med avgifter  som avses i 17 kap. 8 § första stycket 1 och 2 hälso- och  sjukvårdslagen (2017:30), per månad uppgå till högst en  tolftedel av 0,5392 prisbasbelopp,
2. för en bostad i särskild boendeform för äldre personer och  bostad med särskilt stöd för personer med  funktionsnedsättning, per månad uppgå till högst en tolftedel  av 0,5539 prisbasbelopp.
Förbehållsbelopp
7 §
De sammanlagda avgifterna enligt 6 § får inte uppgå till  ett så stort belopp att den enskilde inte förbehålls  tillräckliga medel av sitt avgiftsunderlag för sina personliga  behov och andra normala levnadskostnader (förbehållsbelopp).  När avgifterna fastställs ska kommunen dessutom försäkra sig  om att den enskildes make eller sambo inte drabbas av en  oskäligt försämrad ekonomisk situation. Om avgifterna baseras  på den enskildes betalningsförmåga, ska avgiftsunderlaget  beräknas enligt 5 §.
Beräkning av förbehållsbelopp
8 §
Kommunen ska bestämma den enskildes förbehållsbelopp genom  att beräkna den enskildes levnadskostnader, utom  boendekostnaden, med ledning av ett minimibelopp.  Boendekostnaden ska beräknas för sig och läggas till  minimibeloppet. För sådan boendekostnad som anges i 6 § ska  dock inget förbehåll göras.
Minimibeloppet ska, om inte annat följer av 9 §, per månad  utgöra lägst en tolftedel av
1. 1,4789 prisbasbelopp för ensamstående, eller
2. 1,2066 prisbasbelopp för var och en av sammanlevande makar  och sambor.
Minimibeloppet ska täcka normalkostnader för livsmedel,  kläder, skor, fritid, hygien, dagstidning, telefon,  hemförsäkring, öppen hälso- och sjukvård, tandvård,  hushållsel, förbrukningsvaror, resor, möbler, husgeråd och  läkemedel.
Ändring av minimibelopp
9 §
Kommunen ska höja minimibeloppet i skälig omfattning om  den enskilde på grund av särskilda omständigheter varaktigt  har behov av ett inte oväsentligt högre belopp än det som  anges i 8 § andra stycket.
Kommunen får minska minimibeloppet i skälig omfattning om den  enskilde inte har en kostnad för en sådan post som anges i 8 §  tredje stycket därför att
1. kostnaden ingår i avgiften för hemtjänst och dagverksamhet,
2. kostnaden ingår i avgiften eller hyran för en sådan  särskild boendeform för äldre personer som avses i 8 kap. 4 §  eller en bostad med särskilt stöd för personer med  funktionsnedsättning som avses i 8 kap. 11 §, eller
3. posten tillhandahålls kostnadsfritt.
Kommunen får dock inte minska minimibeloppet med anledning av  att den enskilde omfattas av sådan avgiftsfrihet som avses i 
17 kap. 3 § hälso- och sjukvårdslagen (2017:30).
Ändring av avgift
10 §
Kommunen ska ändra en avgift om något förhållande som  påverkar avgiftens storlek har ändrats. Avgiften får ändras  utan föregående underrättelse, om ändringen beror på  förändringar i prisbasbeloppet.
En ändring av avgiften ska gälla från och med den månad som  följer närmast efter den månad då de förhållanden som  motiverar ändringen uppkom. En ändring av avgiften ska dock  gälla från och med den månad under vilken de förhållanden som  motiverar ändringen uppkom, om förhållandena avser hela den  månaden.
33 kap. Återkrav
När ekonomiskt bistånd får krävas tillbaka
1 §
Om någon genom oriktiga uppgifter eller genom att inte  fullgöra sin uppgiftsskyldighet eller på annat sätt orsakat  att ekonomiskt bistånd enligt 12 kap. 1 § betalats ut  felaktigt eller med för högt belopp, får socialnämnden kräva  tillbaka det som har betalats ut för mycket.
Om någon i annat fall än som avses i första stycket tagit emot  sådant ekonomiskt bistånd felaktigt eller med för högt belopp  och skäligen borde ha insett detta, får socialnämnden kräva  tillbaka det som har betalats ut för mycket.
2 §
Socialnämnden får, i andra fall än som avses i 1 §, kräva  tillbaka ekonomiskt bistånd som den enskilde har fått enligt 
12 kap. 1 § endast
1. om det har lämnats
a) som förskott på en förmån eller ersättning,
b) till den som är indragen i en arbetskonflikt, eller
c) till den som på grund av förhållanden som han eller hon  inte kunnat råda över hindrats från att förfoga över sina  inkomster och tillgångar, och
2. om beslutet om bistånd
a) har meddelats genom ett skriftligt beslut som har delgetts  den enskilde, och
b) har innehållit uppgifter om den eller de omständigheter som  utgör grund för återbetalningsskyldighet.
3 §
Socialnämnden får kräva tillbaka ekonomiskt bistånd som  har lämnats enligt 12 kap. 2 § om beslutet om bistånd
1. har getts under villkor om återbetalning,
2. har meddelats genom ett skriftligt beslut som har delgetts  den enskilde, och
3. har innehållit uppgifter om den eller de omständigheter som  utgör grund för återbetalningsskyldighet.
Talan om återkrav eller ersättning
4 §
Socialnämnden får väcka talan hos förvaltningsrätten om  den enskilde inte frivilligt
1. betalar tillbaka ekonomiskt bistånd i enlighet med 1-3 §§,  eller
2. ersätter kommunen för sådana utgifter som kommunen har haft  enligt 32 kap. 2 § första eller andra stycket eller 3 § första  stycket.
5 §
Talan enligt 4 § väcks vid den förvaltningsrätt inom vars  domkrets den enskilde är bosatt och inom tre år från det att  kommunens kostnader uppkom.
Talan får inte bifallas, om den enskilde därigenom kan antas  komma att sakna medel för att klara sin försörjning eller sina  dagliga levnadskostnader eller om det annars finns synnerliga  skäl.
Socialnämnden får avstå från krav
6 §
Socialnämnden får besluta att helt eller delvis avstå från  ett krav på ersättning som avses i 1-3 §§ och i 32 kap. 2 §  första eller andra stycket eller 3 § första stycket.
34 kap. Bristande verkställighet och särskild avgift
Åtgärder när gynnande beslut inte verkställs i tid
Socialnämnden ska rapportera beslut som inte har verkställts
1 §
Om ett gynnande beslut enligt 11 kap. 1 § eller 12 kap. 
1 § inte har verkställts inom tre månader från dagen för  beslutet, ska socialnämnden rapportera det till Inspektionen  för vård och omsorg och till de revisorer som avses i 3 kap. 
10 § kommunallagen (2017:725). För varje beslut ska nämnden  ange tidpunkten för beslutet och vilken typ av insats beslutet  gäller samt kortfattat ange skälen för fördröjningen.
Socialnämnden ska vidare dels till Inspektionen för vård och  omsorg, dels till revisorerna rapportera alla gynnande beslut  enligt 11 kap. 1 § och 12 kap. 1 § som inte har verkställts på  nytt inom tre månader från den dag då verkställigheten  avbröts. För varje beslut ska nämnden ange tidpunkten för  beslutet och vilken typ av insats beslutet gäller samt  kortfattat ange skälen för fördröjningen.
Rapportering ska ske en gång per kvartal.
Socialnämnden ska anmäla när rapporterade beslut har  verkställts
2 §
När socialnämnden har verkställt ett gynnande beslut som  tidigare enligt 1 § har rapporterats som inte verkställt, ska  nämnden anmäla det till Inspektionen för vård och omsorg och  till de revisorer som avses i 3 kap. 10 § kommunallagen 
(2017:725). Datum för verkställigheten ska då anges.
Statistikrapport över beslut som inte har verkställts
3 §
Socialnämnden ska lämna en statistikrapport till  kommunfullmäktige över hur många gynnande beslut enligt 
11 kap. 1 § och 12 kap. 1 § som inte har verkställts inom tre  månader från dagen för respektive beslut. Nämnden ska vidare  ange vilka typer av insatser dessa beslut gäller samt hur lång  tid som har gått från dagen för respektive beslut.
Socialnämnden ska till kommunfullmäktige även lämna en  statistikrapport över hur många gynnande beslut enligt 11 kap. 
1 § och 12 kap. 1 § som inte har verkställts på nytt inom tre  månader från den dag då verkställigheten avbröts. Nämnden ska  vidare ange vilka typer av insatser dessa beslut gäller samt  hur lång tid som har gått från dagen för respektive beslut.
Rapportering ska ske en gång per kvartal.
Rapporteringsskyldighet för vistelsekommunen
4 §
Om en bosättningskommun har begärt att en vistelsekommun  ska verkställa ett beslut enligt 29 kap. 5 § 2, gäller  skyldigheten att rapportera till Inspektionen för vård och  omsorg och till kommunfullmäktige enligt 1-3 §§ även  vistelsekommunen.
Särskild avgift
Avgift för kommunen vid bristande verkställighet
5 §
En kommun som inte inom skälig tid tillhandahåller en  insats enligt 11 kap. 1 § eller 12 kap. 1 § som någon har rätt  till enligt ett beslut av socialnämnden, är skyldig att betala  en särskild avgift. Detsamma gäller en kommun som inte inom  skälig tid på nytt tillhandahåller en insats efter det att  verkställigheten av ett sådant beslut har avbrutits.
En kommun som inte inom skälig tid tillhandahåller en insats  enligt 11 kap. 1 § eller 12 kap. 1 § som någon är berättigad  till enligt en domstols avgörande, är skyldig att betala en  särskild avgift. Detsamma gäller en kommun som inte inom  skälig tid på nytt tillhandahåller en insats efter det att  verkställigheten av ett sådant avgörande har avbrutits.
Om en bosättningskommun med stöd av 29 kap. 5 § 2 har begärt  att en vistelsekommun ska verkställa ett beslut, ska  vistelsekommunen i fall som avses i första och andra styckena  betala den särskilda avgiften enligt denna paragraf.
Avgifter enligt denna paragraf tillfaller staten.
Undantag från avgiftsskyldigheten
6 §
En kommun är inte skyldig att betala en särskild avgift  enligt 5 § om den enskilde enligt 35 kap. 5 § tredje stycket  begärt att få senarelägga verkställandet.
Beräkning av den särskilda avgiften
7 §
Den särskilda avgiften ska fastställas till lägst 
10 000 kronor och högst 1 000 000 kronor.
När avgiftens storlek fastställs ska det särskilt beaktas hur  lång tid som har gått sedan insatsen beviljades och hur  allvarlig fördröjningen i övrigt kan anses vara.
Kommunen får befrias från särskild avgift om det finns  synnerliga skäl för det. I ringa fall ska inte någon avgift  tas ut.
Förvaltningsrätten prövar frågor om särskild avgift
8 §
Frågor om särskild avgift prövas efter ansökan av  Inspektionen för vård och omsorg av den förvaltningsrätt vars  domkrets kommunen tillhör.
Ny avgift vid fortsatt underlåtenhet
9 §
Om en kommun efter att särskild avgift dömts ut  fortfarande inte tillhandahåller insatsen, får en ny särskild  avgift enligt 5 § dömas ut.
Preskription
10 §
Särskild avgift enligt 5 § första stycket får bara dömas  ut om ansökan enligt 8 § har delgetts kommunen inom två år  från tidpunkten för det gynnande beslutet om insatsen eller  inom två år från det att verkställigheten av det gynnande  beslutet avbrutits.
Särskild avgift enligt 5 § andra stycket får bara dömas ut om  ansökan enligt 8 § har delgetts kommunen inom två år från det  att domen om insatsen fått laga kraft eller inom två år från  det att verkställigheten av domen avbrutits.
Om en vistelsekommun enligt 5 § tredje stycket ska betala den  särskilda avgiften, ska första och andra styckena avse  vistelsekommunen.
35 kap. Överklagande
Beslut av socialnämnden
1 §
Socialnämndens beslut får överklagas till allmän  förvaltningsdomstol i fråga om
1. insatser enligt 11 kap. 1 § eller 12 kap. 1 §,
2. nekat eller nedsatt försörjningsstöd enligt 12 kap. 5 §,
3. förbud mot eller begränsning av att ta emot andras barn  enligt 18 kap. 11 §,
4. medgivande att ta emot ett barn enligt 22 kap. 2 §,
5. medgivande inför adoption enligt 24 kap. 1 §,
6. återkallelse av medgivande inför adoption enligt 24 kap. 
4 §,
7. samtycke till fortsatt adoptionsförfarande enligt 24 kap. 
5 §,
8. ansökan om insatser i en annan kommun enligt 29 kap. 7 §,  och
9. avgifter eller förbehållsbelopp enligt 32 kap. 5-10 §§.
Beslut av Inspektionen för vård och omsorg
2 §
Beslut av Inspektionen för vård och omsorg får överklagas  till allmän förvaltningsdomstol i ärenden om
1. omhändertagande av personakt enligt 17 kap. 7 §,
2. tillstånd enligt 26 kap. 1 §,
3. föreläggande enligt 28 kap. 5, 8, 9 eller 10 §,
4. förbud och återkallelse av tillstånd enligt 28 kap. 11, 12  eller 13 §, och
5. överflyttning av ärende enligt 29 kap. 11 §.
I fråga om överklagande av Inspektionen för vård och omsorgs  beslut när det gäller utlämnande av handling i en personakt i  enskild verksamhet enligt 17 kap. 6 § gäller i tillämpliga  delar 6 kap. 7-11 §§ offentlighets- och sekretesslagen 
(2009:400).
Andra beslut av Inspektionen för vård och omsorg enligt denna  lag får inte överklagas.
Beslut av Socialstyrelsen
3 §
Beslut av Socialstyrelsen om medgivande till att väcka  allmänt åtal enligt 18 kap. 12 § andra stycket, 22 kap. 21 §  andra stycket eller 24 kap. 8 § andra stycket får inte  överklagas.
Prövningstillstånd
4 §
Prövningstillstånd krävs vid överklagande till  kammarrätten av beslut enligt denna lag.
Verkställighet
5 §
Beslut av socialnämnd och av domstol i frågor som avses i 
1 § gäller omedelbart. En förvaltningsrätt eller kammarrätt  får dock bestämma att beslutet ska verkställas först sedan det  har fått laga kraft.
Beslut av Inspektionen för vård och omsorg och av domstol i  frågor som avses i 2 § första stycket 1, 3 och 4 gäller  omedelbart.
På begäran av sökanden får verkställandet av beslut om  insatser enligt 11 kap. 1 § senareläggas om verkställandet  sker inom ett valfrihetssystem enligt lagen (2008:962) om  valfrihetssystem.
Övergångsbestämmelser
2025:400
1. Denna lag träder i kraft den 1 juli 2025.
2. Genom lagen upphävs socialtjänstlagen (2001:453).
3. Bestämmelsen i 14 kap. 9 § första stycket tillämpas inte på  beslut om insatser som gäller tills vidare och som har fattats  före ikraftträdandet.
4. Tillstånd eller förbud som har beslutats enligt den  upphävda lagen gäller som tillstånd eller förbud enligt denna  lag.
5. Den upphävda lagen gäller fortfarande för
a) återkrav av ekonomiskt bistånd som beviljats före  ikraftträdandet, och
b) ersättningskrav för kostnader som kommunen har haft enligt 
8 kap. 1 § första eller andra stycket den lagen.
6. Den upphävda lagen gäller fortfarande vid prövningen av ett  överklagande av ett beslut som har meddelats före  ikraftträdandet.
7. Den som vid ikraftträdandet är tillsvidareanställd med  yrkestiteln undersköterska ska även i fortsättningen få  använda titeln trots att han eller hon saknar ett sådant bevis  som avses i 4 kap. 5 a § patientsäkerhetslagen (2010:659),  dock längst till och med den 30 juni 2033.
8. Den som vid ikraftträdandet är tillsvidareanställd med  yrkestiteln undersköterska får utses att vara fast  omsorgskontakt, trots att han eller hon saknar ett sådant  bevis som avses i 4 kap. 5 a § patientsäkerhetslagen 
(2010:659), dock längst till och med den 30 juni 2033.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.