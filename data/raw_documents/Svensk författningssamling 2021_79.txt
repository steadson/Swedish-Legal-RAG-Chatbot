Title: Lag (2021:79) om ömsesidigt bistånd med delgivning och indrivning på konkurrensområdet
SFS Number: Svensk författningssamling 2021:79
URL: https://www.riksdagen.se/sv/dokument-och-lagar/dokument/svensk-forfattningssamling/lag-202179-om-omsesidigt-bistand-med-delgivning_sfs-2021-79/
Source Link: http://rkrattsbaser.gov.se/sfst?bet=2021:79
Amendment Register Link: http://rkrattsbaser.gov.se/sfsr?bet=2021:79
Ministry/Authority: Klimat- och näringslivsdepartementet RSN
Issued: 2021-02-04
Metadata: {"Utfärdad": "2021-02-04"}

==================================================

Lag (2021:79) om ömsesidigt bistånd med delgivning och indrivning på konkurrensområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:79
Departement/myndighet
:   
Klimat- och näringslivsdepartementet RSN
Utfärdad
:   
2021-02-04
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna lag innehåller bestämmelser om ömsesidigt bistånd  med delgivning av handlingar som gäller tillämpningen av  artikel 101 eller 102 i fördraget om Europeiska unionens  funktionssätt (EUF-fördraget). Lagen innehåller också  bestämmelser om ömsesidigt bistånd med indrivning av sådana  sanktionsavgifter och viten som avses i artiklarna 13 och 16 i  Europaparlamentets och rådets direktiv (EU) 2019/1 av den 
11 december 2018 om att ge medlemsstaternas  konkurrensmyndigheter befogenhet att mer effektivt kontrollera  efterlevnaden av konkurrensreglerna och om att säkerställa en  väl fungerande inre marknad.
Bistånd på begäran av en nationell konkurrensmyndighet i en  annan medlemsstat
Bistånd med delgivning av vissa handlingar
2 §
Konkurrensverket ska, om inte något annat följer av 3  eller 6 §, på begäran av en nationell konkurrensmyndighet i en  annan medlemsstat inom Europeiska unionen, utan krav på några  vidare formaliteter, se till att sådana handlingar delges som  gäller tillämpningen av artikel 101 eller 102 i EUF-fördraget.
Delgivning sker enligt delgivningslagen (2010:1932).
Bistånd med indrivning av sanktionsavgift eller vite
3 §
Kronofogdemyndigheten ska, om inte något annat följer av 
6 §, på begäran av en nationell konkurrensmyndighet i en annan  medlemsstat inom Europeiska unionen, utan krav på några vidare  formaliteter,
1. delge sådana beslut om sanktionsavgifter eller utdömda  viten som avses i artikel 13 eller 16 i Europaparlamentets och  rådets direktiv (EU) 2019/1, i den ursprungliga lydelsen, och  som inte längre kan överklagas, eller andra handlingar som är  relevanta för indrivning, och
2. driva in sådana avgifter och viten.
Delgivning sker enligt delgivningslagen (2010:1932).
4 §
Bestämmelser om indrivning i Sverige finns i lagen 
(1993:891) om indrivning av statliga fordringar m.m. och lagen 
(1985:146) om avräkning vid återbetalning av skatter och  avgifter. Verkställighet enligt utsökningsbalken får äga rum  på grund av det enhetliga dokument som avses i artikel 27 i  Europaparlamentets och rådets direktiv (EU) 2019/1, i den  ursprungliga lydelsen.
Vid indrivning i Sverige av en annan medlemsstats fordran  gäller i fråga om preskription lagstiftningen i den andra  medlemsstaten.
5 §
Kronofogdemyndigheten ska ta ut ersättning för kostnader i  målet i enlighet med vad som gäller vid indrivning av en  svensk fordran av motsvarande slag.
Vägransgrunder
6 §
En begäran om bistånd får avslås om begäran inte uppfyller  de krav som anges i artikel 27 i Europaparlamentets och rådets  direktiv (EU) 2019/1, i den ursprungliga lydelsen. En begäran  om bistånd får också avslås om den enskildes grundläggande  rättigheter och friheter inte har respekterats eller om  delgivningen eller indrivningen skulle strida mot allmänna  hänsyn.
Växelkurs och överföring av indrivet belopp
7 §
Kronofogdemyndigheten ska, så snart en begäran som avses i 
3 § har tagits emot, räkna om sanktionsavgiften eller vitet  till svenska kronor enligt den växelkurs som har  offentliggjorts i Europeiska unionens officiella tidning för  den dag då avgiften eller vitet beslutades.
I den utsträckning som den andra medlemsstatens fordran har  drivits in, ska beloppet överföras till den medlemsstaten.
Begäran om bistånd i en annan medlemsstat
Bistånd med delgivning
8 §
Konkurrensverket får av en nationell konkurrensmyndighet i  en annan medlemsstat i Europeiska unionen begära bistånd med  delgivning av en handling som gäller tillämpningen av  artikel 101 eller 102 i EUF-fördraget.
9 §
Kronofogdemyndigheten får av en nationell  konkurrensmyndighet i en annan medlemsstat i Europeiska  unionen begära bistånd med delgivning av en handling som är  relevant för indrivning av konkurrensskadeavgift,  utredningsskadeavgift eller vite enligt konkurrenslagen 
(2008:579) och som har påförts med tillämpning av artikel 101  eller 102 i EUF-fördraget.
10 §
Delgivning som har skett med bistånd enligt 8 eller 9 § i  enlighet med den medlemsstatens lagar, författningar och  administrativa praxis, ska anses ha samma verkan som om  delgivningen hade ägt rum i Sverige.
Bistånd med indrivning
11 §
Kronofogdemyndigheten får av en nationell  konkurrensmyndighet i en annan medlemsstat i Europeiska  unionen begära bistånd med indrivning av sådana avgifter och  viten som avses i 9 § om
1. beslutet eller domen har fått laga kraft, och
2. Kronofogdemyndigheten inte själv kan driva in fordringen.
Förbud mot överklagande
12 §
Beslut enligt denna lag får inte överklagas.
Närmare föreskrifter
13 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela närmare  föreskrifter om bistånd enligt denna lag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.