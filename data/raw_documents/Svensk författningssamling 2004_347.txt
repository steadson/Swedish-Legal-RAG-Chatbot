Title: Prisinformationslag (2004:347)
SFS Number: Svensk författningssamling 2004:347
URL: https://www.riksdagen.se/sv/dokument-och-lagar/dokument/svensk-forfattningssamling/prisinformationslag-2004347_sfs-2004-347/
Source Link: http://rkrattsbaser.gov.se/sfst?bet=2004:347
Amendment Register Link: http://rkrattsbaser.gov.se/sfsr?bet=2004:347
Ministry/Authority: Finansdepartementet KO
Issued: 2004-05-13
Metadata: {"Utfärdad": "2004-05-13", "Ändrad": "t.o.m. SFS 2022:654"}

==================================================

Prisinformationslag (2004:347)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2004:347
Departement/myndighet
:   
Finansdepartementet KO
Utfärdad
:   
2004-05-13
Ändrad
:   
t.o.m. SFS 2022:654
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens ändamål och tillämpningsområde
1 §
Denna lag har till ändamål att främja god prisinformation till konsumenter.
2 §
I denna lag avses med
konsument: en fysisk person som handlar huvudsakligen för ändamål som faller utanför näringsverksamhet,
näringsidkare: en fysisk eller juridisk person som handlar för ändamål som har samband med den egna näringsverksamheten,
produkt: vara, tjänst eller annan nyttighet, dock inte fast egendom och arbetstillfälle,
pris: det slutliga priset för en bestämd produkt eller en bestämd enhet av en produkt, uttryckt i kronor, inbegripet mervärdesskatt och andra skatter,
jämförpris: det slutliga priset för en produkt per kilogram, liter, meter eller annat vanligen använt mått för produkten, uttryckt i kronor, inbegripet mervärdesskatt och andra skatter.
3 §
Lagen gäller för sådana näringsidkare som i sin yrkesmässiga verksamhet tillhandahåller produkter till konsumenter.
4 §
Lagen gäller inte produkter som försäljs på auktion. Inte heller gäller lagen andra produkter än varor som försäljs vid auktionsliknande förfaranden.
5 §
Om det i lag eller annan författning finns särskilda bestämmelser om prisinformation till konsumenter, skall de bestämmelserna gälla i stället för bestämmelserna i denna lag.
Prisinformation
6 §
Prisinformation ska lämnas när en näringsidkare tillhandahåller bestämda produkter.
Lag (2008:507)
.
7 §
Prisinformation för varor skall lämnas genom uppgift om varans pris och jämförpris.
För andra produkter än varor skall prisinformation lämnas genom uppgift om produktens pris. Regeringen eller den myndighet som regeringen bestämmer får föreskriva att även jämförpris skall anges för sådana produkter.
Om priset för en produkt inte kan anges, skall näringsidkaren i stället lämna prisinformation genom att ange grunderna för hur priset bestäms.
7 a §
Om en produkt tillhandahålls med angivande av att priset  har sänkts ska även det tidigare priset anges.
Det tidigare pris som ska anges ska vara det lägsta pris som  näringsidkaren har tillämpat för produkten under de senaste 
30 dagarna före prissänkningen. Om priset under denna tid har  sänkts gradvis, ska i stället det pris som gällde före den  första prissänkningen anges.
Det tidigare priset behöver inte anges för varor som snabbt  kan försämras eller bli för gamla.
Lag (2022:654)
.
8 §
Jämförpris behöver inte anges om det på grund av produktens karaktär eller ändamål kan antas att en angivelse av jämförpris skulle sakna betydelse eller om en sådan angivelse skulle kunna skapa förvirring.
9 §
Endast jämförpris behöver anges för en vara som inte är färdigförpackad och som mäts upp i kundens närvaro.
10 §
Prisinformationen skall vara korrekt och tydlig. Om det kan tillkomma avgifter och andra kostnader, skall detta anges särskilt.
Prisinformationen skall lämnas skriftligen, om konsumenten inte kan få informationen på något annat likvärdigt sätt.
Prisinformationen skall lämnas på sådant sätt att det framgår klart för konsumenten vilken produkt informationen avser.
Bemyndigande
11 §
Regeringen eller den myndighet som regeringen bestämmer får meddela föreskrifter om skyldigheten att lämna prisinformation och om beräkningen av pris och jämförpris.
Påföljder
12 §
Om en näringsidkare inte lämnar prisinformation enligt  denna lag eller enligt föreskrift som meddelats med stöd av  denna lag, ska marknadsföringslagen (2008:486) tillämpas.  Sådan prisinformation ska anses vara väsentlig enligt 10 §  tredje stycket marknadsföringslagen.
Lag (2022:654)
.
Övergångsbestämmelser
2004:347
1. Denna lag träder i kraft den 1 oktober 2004 då prisinformationslagen (1991:601) upphör att gälla.
2. Äldre bestämmelser gäller fortfarande för marknadsföringsåtgärder som har vidtagits före ikraftträdandet.
2022:654
1. Denna lag träder i kraft den 1 september 2022.
2. Äldre bestämmelser gäller för prisinformation som har  lämnats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.