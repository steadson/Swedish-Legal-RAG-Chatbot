Title: Förordning (2018:1300) om statligt stöd för driftsäkra och robusta posttjänster och elektroniska kommunikationer
SFS Number: Svensk författningssamling 2018:1300
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181300-om-statligt-stod-for_sfs-2018-1300/
Source Link: http://rkrattsbaser.gov.se/sfst?bet=2018:1300
Amendment Register Link: http://rkrattsbaser.gov.se/sfsr?bet=2018:1300
Ministry/Authority: Finansdepartementet DIS
Issued: 2018-06-20
Metadata: {"Utfärdad": "2018-06-20", "Ändrad": "t.o.m. SFS 2025:305"}

==================================================

Förordning (2018:1300) om statligt stöd för driftsäkra och robusta posttjänster och elektroniska kommunikationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1300
Departement/myndighet
:   
Finansdepartementet DIS
Utfärdad
:   
2018-06-20
Ändrad
:   
t.o.m. SFS 2025:305
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statligt stöd  till företag för att genomföra vissa åtgärder för driftsäkra  och robusta posttjänster och elektroniska kommunikationer i  syfte att skydda tjänsterna och kommunikationerna mot  allvarliga hot och påfrestningar i fredstid och vid höjd  beredskap.
Stöd får lämnas om det finns medel.  Förordning (2025:305).
2 §
Denna förordning är meddelad med stöd av 8 kap. 7 §  regeringsformen.
Förutsättningar för statligt stöd
3 §
Stöd enligt denna förordning får lämnas till ett företag  för att genomföra åtgärder för driftsäkra och robusta  posttjänster och elektroniska kommunikationer i enlighet med
1. kommissionens beslut 2012/21/EU av den 20 december 2011 om  tillämpningen av artikel 106.2 i fördraget om Europeiska  unionens funktionssätt på statligt stöd i form av ersättning  för allmännyttiga tjänster som beviljas vissa företag som fått  i uppdrag att tillhandahålla tjänster av allmänt ekonomiskt  intresse,
2. kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse,  eller
3. kommissionens förordning (EU) 2023/2832 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  som beviljas företag som tillhandahåller tjänster av allmänt  ekonomiskt intresse. Förordning (2025:305).
4 §
Ett stöd enligt denna förordning får inte lämnas för  en åtgärd som
1. ett företag är skyldigt att genomföra enligt lag eller  annan författning,
2. ett företag kan genomföra på kommersiella grunder, eller
3. kan upphandlas i konkurrens.
Ansökan om statligt stöd
5 §
Post- och telestyrelsen prövar frågor om stöd enligt  denna förordning.
6 §
En ansökan om stöd ska vara skriftlig och ges in till  Post- och telestyrelsen. Ansökan ska undertecknas av den  sökande.
7 §
En ansökan om stöd enligt 3 § ska innehålla en beskrivning  av den åtgärd som stödet avser och de övriga uppgifter som  behövs för prövningen av ansökan.
Om ansökan avser ett stöd enligt 3 § 2 eller 3, ska ansökan  även innehålla en redogörelse för
1. stöd av mindre betydelse som företaget tagit emot under den  senaste treårsperioden, och
2. stöd som företaget tidigare ansökt om eller beviljats och  som avser samma stödberättigande kostnader som det stöd som  ansökan om stöd omfattar.
Om ansökan avser ett stöd enligt 3 § 1, ska ansökan även  innehålla en uppgift om nettokostnad beräknad enligt  artikel 5.1-5.4 i kommissionens beslut 2012/21/EU.
Förordning (2024:322).
Beslut om statligt stöd
8 §
Innan ett stöd enligt 3 § 2 beviljas ska Post- och  telestyrelsen
1. lämna de upplysningar till stödmottagaren som framgår av  artikel 7.4 i kommissionens förordning (EU) 2023/2831, och
2. kontrollera att det sammanlagda stödet av mindre betydelse  inte överskrider det tak som följer av artikel 3.2 i den  förordningen.
Innan ett stöd enligt 3 § 3 beviljas ska Post- och  telestyrelsen
1. lämna de upplysningar till stödmottagaren som framgår av  artikel 7.4 i kommissionens förordning (EU) 2023/2832, och
2. kontrollera att det sammanlagda stödet av mindre betydelse  inte överskrider det tak som följer av artikel 3.2 i den  förordningen. Förordning (2024:322).
9 §
Ett beslut om stöd enligt 3 § ska innehålla
1. uppgifter om den åtgärd som företaget ska genomföra, och
2. de övriga villkor som krävs för att syftet med stödet  ska tillgodoses.
Ett beslut om stöd enligt 3 § 3 ska även innehålla de  uppgifter som följer av artikel 4 i kommissionens beslut 
2012/21/EU.
Hinder mot att betala ut ett statligt stöd
10 §
Post- och telestyrelsen ska besluta att ett stöd helt  eller delvis inte ska betalas ut om
1. den som har ansökt om stödet genom att lämna oriktiga  uppgifter har förorsakat att stödet beviljats felaktigt eller  med för högt belopp,
2. stödet av något annat skäl har beviljats felaktigt eller  med för högt belopp och stödmottagaren borde ha insett detta,  eller
3. ett villkor för stödet inte har följts.
Återbetalning och återkrav av statligt stöd
11 §
En stödmottagare är återbetalningsskyldig om
1. det finns någon grund för det enligt 10 § 1, 2 eller 3,  eller
2. stödet helt eller delvis inte har utnyttjats eller använts  för det ändamål som det har beviljats för.
12 §
Om en stödmottagare är återbetalningsskyldig enligt 
11 §, ska Post- och telestyrelsen besluta att helt eller  delvis kräva tillbaka stödet tillsammans med ränta. Kravet  eller räntan får helt eller delvis sättas ned om det finns  särskilda skäl.
13 §
På stöd som krävs tillbaka ska ränta betalas från och  med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Uppföljning och utvärdering av lämnat statligt stöd
14 §
Stödmottagaren ska på Post- och telestyrelsens  begäran lämna de uppgifter som behövs för uppföljning eller  utvärdering av den åtgärd som stöd har lämnats för. I detta  ingår att lämna de uppgifter som behövs för att Sverige ska  kunna fullgöra de skyldigheter som följer av artikel 9 i  kommissionens beslut 2012/21/EU.
Registerföring och rapportering
15 §
Bestämmelser om registerföring finns i 12 a § lagen 
(2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
16 §
Post- och telestyrelsen ska bevara de uppgifter som  avses i artikel 8 i kommissionens beslut 2012/21/EU.
17 §
Post- och telestyrelsen ska senast den 1 april  vartannat år, med början 2020, lämna sådana uppgifter till  regeringen som kan behöva rapporteras till Europeiska  kommissionen enligt artikel 9 i kommissionens beslut 
2012/21/EU.
Bemyndigande
18 §
Post- och telestyrelsen får meddela föreskrifter om  verkställigheten av denna förordning.
Överklagande
19 §
I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 10 § får dock inte  överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.