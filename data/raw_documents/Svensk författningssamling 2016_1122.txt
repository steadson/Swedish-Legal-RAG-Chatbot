Title: Lag (2016:1122) om skydd för vissa polisiära kännetecken på motorfordon
SFS Number: Svensk författningssamling 2016:1122
URL: https://www.riksdagen.se/sv/dokument-och-lagar/dokument/svensk-forfattningssamling/lag-20161122-om-skydd-for-vissa-polisiara_sfs-2016-1122/
Source Link: http://rkrattsbaser.gov.se/sfst?bet=2016:1122
Amendment Register Link: http://rkrattsbaser.gov.se/sfsr?bet=2016:1122
Ministry/Authority: Justitiedepartementet L5
Issued: 2016-11-24
Metadata: {"Utfärdad": "2016-11-24"}

==================================================

Lag (2016:1122) om skydd för vissa polisiära kännetecken på motorfordon
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1122
Departement/myndighet
:   
Justitiedepartementet L5
Utfärdad
:   
2016-11-24
Ändringsregister
:
SFSR (Regeringskansliet)
Källa
:
Fulltext (Regeringskansliet)
Skyddade kännetecken
1 §
Följande kännetecken får inte användas på motorfordon  utöver vad som följer av denna lag:
1. Polismyndighetens och Säkerhetspolisens heraldiska vapen  eller något som lätt kan förväxlas med ett sådant vapen, och
2. ordet polis i olika sammansättningar och böjningsformer  eller ett ord som lätt kan förväxlas med det.
I 1 § lagen (1970:498) om skydd för vapen och vissa andra  officiella beteckningar finns bestämmelser om användning av  Polismyndighetens och Säkerhetspolisens heraldiska vapen i  näringsverksamhet.
Tillåten användning av kännetecknen
2 §
Kännetecken som anges i 1 § första stycket får användas  på
1. motorfordon som Polismyndigheten eller Säkerhetspolisen  äger, har nyttjanderätt till eller disponerar på annan grund,
2. annat motorfordon om det inte finns risk för att fordonet  kan förväxlas med Polismyndighetens eller Säkerhetspolisens  fordon, och
3. annat motorfordon om ägaren till fordonet har tillstånd  enligt 3 §.
3 §
Polismyndigheten får ge ägaren till ett motorfordon  tillstånd att på fordonet använda de kännetecken som anges i 
1 § första stycket för
1. konstnärlig verksamhet eller musei- eller  samlarverksamhet, eller
2. annat ändamål om det finns särskilda skäl.
När Polismyndigheten meddelar tillstånd enligt första stycket  får myndigheten även ange villkor för hur kännetecknen får  användas på allmän plats.
Ett tillstånd får återkallas om
1. förutsättningarna för tillståndet har upphört,
2. tillståndshavaren inte följer de villkor som gäller för  tillståndet, eller
3. tillståndet missbrukas på annat sätt.
Vite
4 §
Polismyndigheten får förelägga ägaren till ett  motorfordon som i strid med 2 § bär kännetecken som skyddas i  denna lag att avlägsna kännetecknen eller att vidta någon  annan åtgärd för att kännetecknen inte ska användas i strid  med denna lag. Ett sådant föreläggande får förenas med vite.  Ett beslut om föreläggande gäller omedelbart om inte annat  beslutas.
Ägare
5 §
Som ägare till ett motorfordon anses den som är eller bör  vara upptagen som ägare i vägtrafikregistret.
Överklagande
6 §
Polismyndighetens beslut enligt 3 och 4 §§ får överklagas  till allmän förvaltningsdomstol.
Beslut som gäller en fysisk person som är folkbokförd i  Sverige överklagas till den förvaltningsrätt inom vars  domkrets han eller hon var folkbokförd vid tidpunkten för  beslutet. I övriga fall överklagas beslut till  Förvaltningsrätten i Umeå.
Prövningstillstånd krävs vid överklagande till kammarrätten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.