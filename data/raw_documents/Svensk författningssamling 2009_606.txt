Title: Förordning (2009:606) med instruktion för Fastighetsmäklarinspektionen
SFS Number: Svensk författningssamling 2009:606
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2009606-med-instruktion-for_sfs-2009-606/
Source Link: http://rkrattsbaser.gov.se/sfst?bet=2009:606
Amendment Register Link: http://rkrattsbaser.gov.se/sfsr?bet=2009:606
Ministry/Authority: Finansdepartementet KO
Issued: 2009-05-28
Metadata: {"Utfärdad": "2009-05-28", "Ändrad": "t.o.m. SFS 2021:520"}

==================================================

Förordning (2009:606) med instruktion för Fastighetsmäklarinspektionen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:606
Departement/myndighet
:   
Finansdepartementet KO
Utfärdad
:   
2009-05-28
Ändrad
:   
t.o.m. SFS 2021:520
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Fastighetsmäklarinspektionen är förvaltningsmyndighet för  frågor om registrering av och tillsyn över fastighetsmäklare  och fastighetsmäklarföretag.
Myndigheten har ansvar för att
- pröva ansökningar om registrering av fastighetsmäklare och  fastighetsmäklarföretag samt att föra register över de  fastighetsmäklare och fastighetsmäklarföretag som är  registrerade, och
- utöva tillsyn över fastighetsmäklare och  fastighetsmäklarföretag. Förordning (2021:520).
2 §
Myndigheten ska därutöver
- informera om frågor som rör registrering av och tillsyn över  fastighetsmäklare och fastighetsmäklarföretag,
- informera om vad som gäller för  fastighetsmäklarverksamheten, och
- främja utvecklingen av god fastighetsmäklarsed och praxis om  fastighetsmäklarföretags skyldigheter. Förordning (2021:520).
3 §
Myndigheten utför de uppgifter som följer av förordningen 
(2016:157) om erkännande av yrkeskvalifikationer.  Förordning (2016:168).
4 §
Myndigheten ska i sin redovisning enligt 3 kap. 1 §
förordningen (2000:605) om årsredovisning och budgetunderlag redogöra för grunderna bakom myndighetens prioritering vid val mellan olika insatser.
Ledning
5 §
Myndigheten leds av en myndighetschef.
Disciplinnämnden
6 §
Inom myndigheten finns ett särskilt beslutsorgan,  Disciplinnämnden, som har till uppgift att pröva frågor om  disciplinpåföljd enligt 4 kap. 4 § fastighetsmäklarlagen 
(2021:516) när grunden för påföljden är att fastighetsmäklaren  eller fastighetsmäklarföretaget
1. inte längre uppfyller villkoren för registrering i 2 kap. 
8 § 6 eller 9 § 4 fastighetsmäklarlagen,
2. trots påminnelse inte betalar årlig avgift,
3. handlar i strid mot sina skyldigheter enligt  fastighetsmäklarlagen, eller
4. överträder en bestämmelse i lagen (2017:630) om åtgärder  mot penningtvätt och finansiering av terrorism eller  föreskrifter som har meddelats med stöd av den lagen.
Disciplinnämnden har även till uppgift att pröva frågor om  åtgärder enligt 4 kap. 5 § fastighetsmäklarlagen eller om  sanktionsavgift eller sanktionsföreläggande enligt 4 kap. 6  eller 10 § samma lag.
Första stycket gäller inte frågor om ringa förseelser som  saknar principiell betydelse. Förordning (2021:520).
7 §
Disciplinnämnden består av en ordförande, en vice  ordförande samt högst sex andra ledamöter och högst sex  ersättare för dessa.
Disciplinnämnden är beslutsför när ordföranden, eller vice  ordföranden, och minst fyra av de andra ledamöterna är  närvarande. Förordning (2017:850).
8 §
Disciplinnämnden ansvarar för sina beslut.
Disciplinnämnden ansvarar för sin verksamhet inför myndighetens ledning. Förordning (2017:850).
Anställningar och uppdrag
9 §
Direktören är myndighetschef. Han eller hon ska vara  jurist. Förordning (2017:850).
10 §
Ledamöterna och deras ersättare i Disciplinnämnden utses av regeringen.
Ordföranden och vice ordföranden ska vara jurister och ha domarerfarenhet. Förordning (2017:850).
11 §
Myndighetschefen ska utses till ledamot i Disciplinnämnden.  Förordning (2017:850).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.