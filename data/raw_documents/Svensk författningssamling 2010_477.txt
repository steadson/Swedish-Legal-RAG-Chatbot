Title: Luftkvalitetsförordning (2010:477)
SFS Number: Svensk författningssamling 2010:477
URL: https://www.riksdagen.se/sv/dokument-och-lagar/dokument/svensk-forfattningssamling/luftkvalitetsforordning-2010477_sfs-2010-477/
Source Link: http://rkrattsbaser.gov.se/sfst?bet=2010:477
Amendment Register Link: http://rkrattsbaser.gov.se/sfsr?bet=2010:477
Ministry/Authority: Klimat- och näringslivsdepartementet
Issued: 2010-05-27
Metadata: {"Utfärdad": "2010-05-27", "Ändrad": "t.o.m. SFS 2024:396"}

==================================================

Luftkvalitetsförordning (2010:477)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:477
Departement/myndighet
:   
Klimat- och näringslivsdepartementet
Utfärdad
:   
2010-05-27
Ändrad
:   
t.o.m. SFS 2024:396
Övrig text
:   
Rättelseblad 2010:477 och 2013:123 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning är meddelad med stöd av
- 5 kap. 1 § miljöbalken i fråga om 8-25 §§,
- 5 kap. 6 a § miljöbalken i fråga om 30 c och 37 a §§,
- 5 kap. 10 § miljöbalken i fråga om 32-37, 45 och 47 §§,
- 5 kap. 12 § miljöbalken i fråga om 26, 27, 30, 30 c, 38, 43, 
44 och 49 §§,
- 8 kap. 11 § regeringsformen i fråga om 50 § andra stycket,  och
- 8 kap. 7 § regeringsformen i fråga om övriga bestämmelser.
Förordning (2024:396).
Definitioner
2 §
I denna förordning avses med
luftkvalitetsdirektivet: Europaparlamentets och rådets  direktiv 2008/50/EG av den 21 maj 2008 om luftkvalitet och  renare luft i Europa, i lydelsen enligt kommissionens direktiv 
(EU) 2015/1480, och
direktivet om metaller och PAH i luft: Europaparlamentets och  rådets direktiv 2004/107/EG av den 15 december 2004 om  arsenik, kadmium, kvicksilver, nickel och polycykliska  aromatiska kolväten i luften, i lydelsen enligt kommissionens  direktiv (EU) 2015/1480. Förordning (2020:822).
3 §
Med utomhusluft avses i denna förordning utomhusluften med undantag av arbetsplatser samt vägtunnlar och tunnlar för spårbunden trafik.
4 §
Med tätbebyggelse avses i denna förordning tätbebyggt område med
1. en befolkningskoncentration med mer än 250 000 invånare, eller
2. en sådan befolkningstäthet per kvadratkilometer att det är motiverat att utvärdera och kontrollera luftkvaliteten, om befolkningskoncentrationen är högst 250 000 invånare.
5 §
I denna förordning avses med
PM10: partiklar som inte är större än att de kan passera genom  ett selektivt intag som med 50 procents effektivitet skiljer  av partiklar med en aerodynamisk diameter av 10 mikrometer,
PM2,5: partiklar som inte är större än att de kan passera  genom ett selektivt intag som med 50 procents effektivitet  skiljer av partiklar med en aerodynamisk diameter av 
2,5 mikrometer, och
kväveoxider: summan av det volymmässiga blandningsförhållandet  i luften (ppbv) av kvävemonoxid och kvävedioxid uttryckt som  masskoncentrationen av kvävedioxid (mikrogram per kubikmeter).
Förordning (2019:1260).
6 §
I denna förordning avses med
tröskelvärde för information: det gränsvärde som anges i bilaga 2, då ett ämnes koncentration i utomhusluften är så hög att en kortvarig exponering innebär en risk för hälsan hos särskilt känsliga grupper i befolkningen, och
tröskelvärde för larm: det gränsvärde som anges i bilaga 2, då ett ämnes koncentration i utomhusluften är så hög att en kortvarig exponering innebär en risk för människors hälsa.
7 §
Med åttatimmarsmedelvärde avses i denna förordning ett medelvärde som beräknas under ett dygn genom att ett åttatimmarsgenomsnitt bestäms för varje timme. Varje åttatimmarsgenomsnitt bestäms som medelvärdet av de åtta senaste timmarnas uppmätta värden. Dygnsvärdet bestäms som det högsta av de under dygnet bestämda tjugofyra åttatimmarsgenomsnitten. Det första åttatimmarsgenomsnittet avser tiden från klockan 17.00 det närmast föregående dygnet till klockan 1.00 det aktuella dygnet och det sista åttatimmarsgenomsnittet avser tiden från klockan 16.00 det aktuella dygnet till klockan 24.00 samma dygn.
Miljökvalitetsnormer
8 §
Miljökvalitetsnormerna i 10-14, 17 och 18 §§, 19 § 2, 20 §
första stycket 1 samt 25 § anger föroreningsnivåer som enligt 5 kap. 2 § första stycket 1 miljöbalken inte får överskridas. Om annat inte anges i normen, ska varje överskridande av föroreningsnivån anses innebära att normen inte följs.
9 §
Miljökvalitetsnormerna i 15 och 16 §§, 19 § 1, 20 § första stycket 2 samt 21-24 §§ anger föroreningsnivåer enligt 5 kap. 2
§ första stycket 2 miljöbalken. När det i normen anges att en föroreningsnivå inte bör överskridas eller att det ska eftersträvas att en föroreningsnivå inte överskrids, ska ett överskridande av föroreningsnivån anses innebära att normen inte följs endast om överskridandet beror på
1. verksamheter eller åtgärder som varaktigt och i betydande omfattning motverkar möjligheterna att inte överskrida föroreningsnivån, och
2. att rimliga åtgärder inte vidtagits för att undvika att föroreningsnivån överskrids.
Kvävedioxid och kväveoxider
10 §
För att skydda människors hälsa får kvävedioxid inte förekomma i utomhusluft med mer än
1. i genomsnitt 90 mikrogram per kubikmeter luft under en timme
(timmedelvärde),
2. i genomsnitt 60 mikrogram per kubikmeter luft under ett dygn
(dygnsmedelvärde), och
3. i genomsnitt 40 mikrogram per kubikmeter luft under ett kalenderår(årsmedelvärde).
Det värde som anges i första stycket 1 får överskridas 175 gånger per kalenderår förutsatt att föroreningsnivån aldrig överstiger 200 mikrogram per kubikmeter luft under en timme mer än 18 gånger per kalenderår.
Det värde som anges i första stycket 2 får överskridas 7 gånger per kalenderår.
11 §
För att skydda växtligheten får kväveoxider, i områden där det är minst 20 kilometer till närmaste tätbebyggelse eller 5 kilometer till annat bebyggt område, industriell anläggning eller motorväg, i stället för det som sägs i 10 §, inte förekomma i utomhusluft med mer än i genomsnitt 30 mikrogram per kubikmeter luft under ett kalenderår (årsmedelvärde).
Svaveldioxid
12 §
För att skydda människors hälsa får svaveldioxid inte förekomma i utomhusluft med mer än
1. i genomsnitt 200 mikrogram per kubikmeter luft under en timme
(timmedelvärde), och
2. i genomsnitt 100 mikrogram per kubikmeter luft under ett dygn
(dygnsmedelvärde).
Det värde som anges i första stycket 1 får överskridas 175 gånger per kalenderår förutsatt att föroreningsnivån aldrig överstiger 350 mikrogram per kubikmeter luft under en timme mer än 24 gånger per kalenderår.
Det värde som anges i första stycket 2 får överskridas 7 gånger per kalenderår förutsatt att föroreningsnivån aldrig överstiger 125 mikrogram per kubikmeter luft mer än 3 gånger per kalenderår.
13 §
För att skydda växtligheten får svaveldioxid, i områden där det är minst 20 kilometer till närmaste tätbebyggelse eller 5 kilometer till annat bebyggt område, industriell anläggning eller motorväg, i stället för det som sägs i 12 §, inte förekomma i utomhusluft med mer än
1. i genomsnitt 20 mikrogram per kubikmeter luft under perioden den 1 oktober till och med den 31 mars (vintermedelvärde), och
2. i genomsnitt 20 mikrogram per kubikmeter luft under ett kalenderår (årsmedelvärde).
Kolmonoxid
14 §
För att skydda människors hälsa får kolmonoxid inte förekomma i utomhusluft med mer än 10 milligram per kubikmeter luft som högsta åttatimmarsmedelvärde under ett dygn.
Ozon
15 §
För att skydda människors hälsa och i den utsträckning som det är möjligt med hänsyn till hur ozonbildande ämnen transporteras i luften och bildar ozon, ska det eftersträvas att ozon inte förekommer i utomhusluft med mer än 120 mikrogram per kubikmeter luft som högsta åttatimmarsmedelvärde under ett dygn.
16 §
För att skydda växtligheten och i den utsträckning som det är möjligt med hänsyn till hur ozonbildande ämnen transporteras i luften och bildar ozon, ska det eftersträvas att ozon inte förekommer i utomhusluft
1. till och med den 31 december 2019 med mer än 18 000 mikrogram beräknat enligt exponeringsindex AOT 40 och bestämt som ett genomsnittligt värde under en femårsperiod,
2. från och med den 1 januari 2020 med mer än 6 000 mikrogram beräknat enligt exponeringsindex AOT 40.
Om det på grund av ofullständiga uppgifter inte är möjligt att fastställa årsvärden för en femårsperiod, ska det värde som avses i första stycket 1 bestämmas som ett genomsnittligt värde under en treårsperiod.
Exponeringsindex AOT 40 uttrycks i mikrogram per kubikmeter luft för en viss tidsperiod och avser värde för summerade överskridanden av en viss halt ozon. Exponeringsindex AOT 40 beräknas på följande sätt. Under perioden från och med den 1 maj till och med den 31 juli varje år ska det för varje timme mellan klockan 8.00 och 20.00 bestämmas ett timmedelvärde för ozonhalten. Varje timmedelvärde bestäms som skillnaden mellan den koncentration av ozon som överstiger 80 mikrogram per kubikmeter luft och 80 mikrogram per kubikmeter luft.
Skillnaderna summeras först för varje dag och sedan till en totalsumma för hela perioden.
Bensen
17 §
För att skydda människors hälsa får bensen inte förekomma i utomhusluft med mer än i genomsnitt 5 mikrogram per kubikmeter luft under ett kalenderår (årsmedelvärde).
Partiklar (PM10)
18 §
För att skydda människors hälsa får partiklar (PM10) inte förekomma i utomhusluft med mer än
1. i genomsnitt 50 mikrogram per kubikmeter luft under ett dygn
(dygnsmedelvärde), och
2. i genomsnitt 40 mikrogram per kubikmeter luft under ett kalenderår (årsmedelvärde).
Det värde som anges i första stycket 1 får överskridas 35 gånger per kalenderår.
Partiklar (PM2,5)
19 §
För att skydda människors hälsa
1. ska det eftersträvas att partiklar (PM2,5) till och med den 31 december 2014 inte förekommer i utomhusluft med mer än i genomsnitt 25 mikrogram per kubikmeter luft under ett kalenderår
(årsmedelvärde),
2. får partiklar (PM2,5) från och med den 1 januari 2015 inte förekomma i utomhusluft med mer än i genomsnitt 25 mikrogram per kubikmeter luft under ett kalenderår (årsmedelvärde).
20 §
För att skydda människors hälsa
1. får den nationella nivån för den genomsnittliga exponeringen på befolkningen av partiklar (PM2,5) från och med den 1 januari 2015 inte överskrida 20 mikrogram per kubikmeter luft,
2. ska det eftersträvas att den nationella nivån för den genomsnittliga exponeringen på befolkningen av partiklar (PM2,5)
från och med den 1 januari 2020 procentuellt har minskats i enlighet med bilaga XIV B till luftkvalitetsdirektivet.
Den nationella nivån för den genomsnittliga exponeringen på befolkningen av partiklar (PM2,5) ska baseras på det sammanlagda medelvärdet för koncentrationen av partiklar (PM2,5) på urbana bakgrundsplatser under en treårsperiod i enlighet med bilaga XIV A till luftkvalitetsdirektivet.
Bens(a)pyren
21 §
För att skydda människors hälsa ska det eftersträvas att bens(a)pyren inte förekommer i utomhusluft med mer än i genomsnitt 1 nanogram per kubikmeter luft, beräknat vid provtagning och mätning av PM10 under ett kalenderår
(årsmedelvärde). Förordning (2013:123).
Arsenik
22 §
För att skydda människors hälsa ska det eftersträvas att arsenik inte förekommer i utomhusluft med mer än i genomsnitt 6 nanogram per kubikmeter luft, beräknat vid provtagning och mätning av PM10 under ett kalenderår (årsmedelvärde).
Förordning (2013:123).
Kadmium
23 §
För att skydda människors hälsa ska det eftersträvas att kadmium inte förekommer i utomhusluft med mer än i genomsnitt 5 nanogram per kubikmeter luft, beräknat vid provtagning och mätning av PM10 under ett kalenderår (årsmedelvärde).
Förordning (2013:123).
Nickel
24 §
För att skydda människors hälsa ska det eftersträvas att nickel inte förekommer i utomhusluft med mer än i genomsnitt 20 nanogram per kubikmeter luft, beräknat vid provtagning och mätning av PM10 under ett kalenderår (årsmedelvärde).
Förordning (2013:123).
Bly
25 §
För att skydda människors hälsa får bly inte förekomma i utomhusluft med mer än i genomsnitt 0,5 mikrogram per kubikmeter luft, beräknat vid provtagning och mätning av PM10 under ett kalenderår (årsmedelvärde).
Kontroll av luftkvaliteten
26 §
Varje kommun ska kontrollera att miljökvalitetsnormerna i 10, 12, 14, 17-19 och 21-25 §§ följs inom kommunen.
Kontrollen får ske genom samverkan mellan flera kommuner.
Kontrollen ska ske genom mätningar, beräkningar eller skattning, genom analyser samt genom redovisningar och rapportering.
Om kontrollen sker genom mätningar, ska den ske
1. i de områden och på de platser där det är sannolikt att befolkningen exponeras för de högsta koncentrationerna, och
2. i de områden och på de platser som är representativa för den exponering som befolkningen i allmänhet är utsatt för.
Förordning (2013:123).
27 §
Om tidigare mätningar eller beräkningar av luftkvaliteten enligt 26 § under en representativ tidsrymd visar att värdet för en genomsnittsperiod
1. överstiger den övre utvärderingströskeln enligt bilaga 1, ska kontrollen ske genom mätning som kan kompletteras med beräkning eller mätning med lägre kvalitetskrav,
2. understiger den övre utvärderingströskeln enligt bilaga 1, får kontrollen ske genom en kombination av mätning och beräkning, eller
3. understiger den nedre utvärderingströskeln enligt bilaga 1, får kontrollen ske genom enbart beräkning eller skattning eller en kombination av metoderna. Förordning (2013:123).
28 §
Naturvårdsverket ska
1. kontrollera förekomsten av kväveoxider och svaveldioxid  enligt 11 och 13 §§ i regional bakgrund i enlighet med artikel 
14.2 i och bilaga III A1, och bilaga III B2 samt bilaga V C  till luftkvalitetsdirektivet,
2. kontrollera förekomsten av ozon enligt 15 och 16 §§ i  enlighet med artiklarna 9-11 i och bilaga VII A2 till  luftkvalitetsdirektivet,
3. mäta partiklar (PM2,5) enligt 20 § i urban bakgrund i  enlighet med bilaga III, bilaga V B och bilaga XIV A till  luftkvalitetsdirektivet,
4. fastställa en nationell nivå för den genomsnittliga  exponeringen på befolkningen av partiklar (PM2,5) enligt 20 §  andra stycket i enlighet med bilaga XIV A till  luftkvalitetsdirektivet,
5. mäta partiklar (PM2,5) i regional bakgrund i enlighet med  artikel 6.5 i luftkvalitetsdirektivet,
6. kontrollera bidraget av bens(a)pyren i luften genom att  mäta andra polycykliska aromatiska kolväten i regional  bakgrund i enlighet med artikel 4.8 i direktivet om metaller  och PAH i luft,
7. mäta arsenik, kadmium, nickel, gasformigt totalkvicksilver,  bens(a)pyren och andra polycykliska aromatiska kolväten i  regional bakgrund i enlighet med artikel 4.9 i direktivet om  metaller och PAH i luft, och
8. mäta det totala nedfallet av arsenik, kadmium, nickel,  kvicksilver, bens(a)pyren och andra polycykliska aromatiska  kolväten i regional bakgrund i enlighet med artikel 4.9 i  direktivet om metaller och PAH i luft.  Förordning (2020:822).
29 §
Naturvårdsverket ska
1. utse de zoner och tätbebyggelser som behövs till följd av  artikel 4 i luftkvalitetsdirektivet,
2. klassificera de zoner och tätbebyggelser som avses i första  punkten och se över klassificeringen i enlighet med artikel 5  i samma direktiv, och
3. utse de zoner och tätbebyggelser som behövs till följd av  artikel 3 i direktivet om metaller och PAH i luft.
Förordning (2019:1260).
30 §
Om kontrollen enligt 26 och 27 §§ visar att en föroreningsnivå som anges i miljökvalitetsnormerna kan antas komma att överskridas i en kommun, ska kommunen omedelbart underrätta Naturvårdsverket och berörda länsstyrelser.
30 a §
Naturvårdsverket ska vid behov utvärdera kommunernas  genomförande av kontrollen enligt 26 och 27 §§ och underrätta  kommunerna om resultatet av utvärderingen.  Förordning (2024:396).
30 b §
Naturvårdsverket ska ansvara för dokumentation och  översyn i enlighet med bilaga III D till  luftkvalitetsdirektivet. Förordning (2024:396).
Förebyggande luftkvalitetsstrategi
30 c §
Om kontrollen enligt 26 och 27 §§ visar att en  föroreningsnivå överskrider eller kan antas överskrida den  övre utvärderingströskeln enligt bilaga 1, ska kommunen
1. underrätta Naturvårdsverket, och
2. upprätta en förebyggande luftkvalitetsstrategi.
Den förebyggande luftkvalitetsstrategin ska innehålla åtgärder  eller insatser som syftar till att föroreningshalterna  långsiktigt sänks eller inte ökar. Den ska uppdateras minst  vart fjärde år, så länge det finns behov av en  luftkvalitetsstrategi.
Skyldigheten att underrätta Naturvårdsverket eller upprätta en  förebyggande luftkvalitetsstrategi gäller inte om det finns  behov av ett åtgärdsprogram enligt 5 kap. 7 § miljöbalken  eller om ett åtgärdsprogram har fastställts.  Förordning (2024:396).
Åtgärdsprogram
31 §
Naturvårdsverket ska undersöka behovet av ett  åtgärdsprogram enligt 5 kap. miljöbalken
1. efter en underrättelse enligt 30 §, eller
2. om kontrollen enligt 28 § 1, 2 eller 3 visar att en  föroreningsnivå som anges i miljökvalitetsnormerna kan antas  komma att överskridas.
Om Naturvårdsverket bedömer att ett åtgärdsprogram behövs, ska  myndigheten rapportera detta till den berörda länsstyrelsen  eller kommunen.
Naturvårdsverket ska rapportera behovet av åtgärdsprogram till  regeringen om det
1. finns särskilda skäl för att det inte ska vara en  länsstyrelse eller en kommun som upprättar ett förslag till  eller fastställer ett åtgärdsprogram, eller
2. behövs ett åtgärdsprogram på grund av betydande  gränsöverskridande föroreningar som innebär att artikel 25 i  luftkvalitetsdirektivet ska tillämpas.
När Naturvårdsverket rapporterar att det finns behov av ett  åtgärdsprogram ska myndigheten ange när åtgärdsprogrammet  senast ska vara fastställt. Förordning (2024:396).
32 §
En länsstyrelse eller en kommun som har tagit emot en  rapport enligt 31 § andra stycket ska snarast upprätta ett  förslag till åtgärdsprogram.
Om den berörda länsstyrelsen eller kommunen inte instämmer i  Naturvårdsverkets bedömning av behovet av åtgärdsprogrammet  eller av vem som ska upprätta programmet, får länsstyrelsen  eller kommunen med ett eget yttrande överlämna frågan till  regeringen för prövning. Förordning (2024:396).
33 §
Ett åtgärdsprogram ska, utöver det som anges i 5 kap. 9 §  miljöbalken, innehålla information om
1. var ett överskridande av en miljökvalitetsnorm inträffat,
2. det berörda områdets typ, storlek, väderleksförhållanden  och skyddsvärda objekt,
3. luftföroreningens typ och hur den har konstaterats,
4. föroreningens ursprung,
5. den analys av situationen som har gjorts,
6. genomförda förbättringsåtgärder och effekterna av dem,
7. pågående förbättringsåtgärder,
8. på vilket sätt de förbättringsåtgärder som har genomförts,  pågår eller behöver vidtas är lämpliga för att hålla perioden  av överskridande av miljökvalitetsnormen så kort som möjligt,  och
9. publikationer eller andra dokument som kompletterar  informationen enligt 1-8. Förordning (2019:1260).
34 §
Om det är lämpligt, ska ett åtgärdsprogram samordnas med  åtgärdsprogram för andra miljökvalitetsnormer och med program  som har tagits fram eller ska tas fram enligt  luftvårdsförordningen (2018:740). Förordning (2024:396).
35 §
Den som har upprättat ett förslag till åtgärdsprogram  ska i samrådet enligt 5 kap. 7 § tredje stycket miljöbalken  sträva efter att komma överens med de berörda myndigheterna  och kommunerna om de åtgärder som myndigheterna eller  kommunerna kommer att behöva vidta enligt programmet.
Förordning (2018:2112).
36 §
När samrådet enligt 5 kap. 7 § miljöbalken är  avslutat, ska den som har upprättat förslaget till  åtgärdsprogram fastställa programmet i de delar som de  berörda myndigheterna och kommunerna är överens. I övriga  delar får frågan om att fastställa programmet överlämnas till  regeringens prövning. Förordning (2018:2112).
36 a §
Naturvårdsverket ska överlämna frågan om behovet av  ytterligare åtgärder, utöver ett fastställt åtgärdsprogram,  till regeringen, om det finns skäl att anta att programmet  inte kommer att leda till att miljökvalitetsnormerna följs  eller att tiden för överskridande inte hålls så kort som  möjligt. Ett sådant överlämnande ska innehålla en redogörelse  för vilka åtgärder utöver de som följer av åtgärdsprogrammet,  som behöver vidtas för att miljökvalitetsnormerna ska kunna  följas och för att tiden för överskridande ska kunna hållas så  kort som möjligt.
Naturvårdsverket ska besluta om ett sådant överlämnande inom  sex veckor från den dag då en kopia av åtgärdsprogrammet kom  in till Naturvårdsverket.
Skyldigheten i första stycket gäller inte när regeringen har  fastställt ett åtgärdsprogram. Förordning (2024:396).
Information
37 §
Den som har fastställt ett åtgärdsprogram ska
1. skicka en kopia av programmet till Naturvårdsverket och de  andra myndigheter och kommuner som berörs,
2. skicka en kopia av övriga handlingar i ärendet till  Naturvårdsverket,
3. kostnadsfritt genom internet göra programmet tillgängligt  för allmänheten och andra berörda eller intresserade och ge  aktuell information om dess genomförande, och
4. senast den 31 oktober varje år redovisa till  Naturvårdsverket
a) i vilken utsträckning åtgärderna har genomförts,
b) vilka effekter åtgärderna bedöms ha haft på de aktuella  luftföroreningshalterna, och
c) om miljökvalitetsnormerna följs eller, om  miljökvalitetsnormerna inte följs, en bedömning av när  miljökvalitetsnormerna kan följas.
Om ett åtgärdsprogram har fastställts av regeringen, ska  berörd länsstyrelse eller kommun på regeringens begäran göra  programmet tillgängligt enligt första stycket 3 och varje år  rapportera till Naturvårdsverket enligt första stycket 4.
Skyldigheten att skicka en kopia av övriga handlingar i  ärendet till Naturvårdsverket gäller inte regeringen.  Förordning (2024:396).
37 a §
Den som har upprättat en förebyggande  luftkvalitetsstrategi enligt 30 c § ska
1. skicka en kopia av strategin till Naturvårdsverket och de  andra myndigheter och kommuner som berörs,
2. kostnadsfritt genom internet göra strategin tillgänglig för  allmänheten och andra berörda eller intresserade och ge  aktuell information om dess genomförande, och
3. till Naturvårdsverket vartannat år redovisa i vilka delar  strategin har genomförts. Förordning (2024:396).
38 §
Kommunerna ska kostnadsfritt genom Internet eller på annat lämpligt sätt informera om koncentrationerna av kvävedioxid, svaveldioxid, kolmonoxid, bensen, partiklar, bens(a)pyren, arsenik, kadmium, nickel och bly. Informationen ska alltid innehålla uppgifter om
1. eventuella överskridanden av de föroreningsnivåer som anges i miljökvalitetsnormerna,
2. eventuella överskridanden av tröskelvärden för larm avseende svaveldioxid och kvävedioxid,
3. vilken bedömning som kommunerna gör i fråga om överskridanden, och
4. eventuella följder för människors hälsa.
Den information som avses i första stycket ska uppdateras varje dag för koncentrationerna av kvävedioxid, svaveldioxid, kolmonoxid och partiklar (PM10). Om det är möjligt ska informationen uppdateras en gång i timmen. I fråga om bensen och bly är det tillräckligt att informationen, som ska ges i form av ett genomsnittsvärde för de tolv senaste månaderna, uppdateras minst var tredje månad, och när så är möjligt en gång i månaden.
Informationen om bens(a)pyren, arsenik, kadmium och nickel ska uppdateras minst var tolfte månad. Informationen enligt detta stycke ska avse de upplysningar som till följd av kontrollen enligt 26 och 27 §§ är tillgängliga för kommunerna.
Informationen ska vara tillgänglig för allmänheten eller andra som är berörda eller har intresse av den.
39 §
Naturvårdsverket ska kostnadsfritt genom Internet eller på annat lämpligt sätt informera om koncentrationerna av de föroreningar som anges i 28 §.
Informationen ska vara tillgänglig för allmänheten eller andra som är berörda eller har intresse av den.
40 §
Information enligt 39 § om koncentrationen av kväveoxider och svaveldioxid i regional bakgrund ska alltid innehålla uppgifter om eventuella effekter för växtligheten.
41 §
Information enligt 39 § om koncentrationen av ozon i luften ska alltid innehålla uppgifter om
1. överskridanden av de nivåer som anges i 15 § och 16 § första stycket,
2. överskridanden av tröskelvärdena för information och larm om ozon, och
3. eventuella följder för människors hälsa och växtligheten.
Informationen ska under angiven mätperiod uppdateras varje dag.
Om det är möjligt ska informationen uppdateras en gång i timmen.
42 §
Naturvårdsverket ska genom Internet eller på annat lämpligt sätt ta fram och tillhandahålla årliga sammanställningar med information om
1. hur miljökvalitetsnormerna i denna förordning följs, och
2. fastställda åtgärdsprogram enligt 37 §.
Sammanställningarna enligt punkten 1 ska innehålla information om eventuella överskridanden av de föroreningsnivåer som anges i miljökvalitetsnormerna och tröskelvärdena för information och larm samt effekterna av dessa överskridanden.
Informationen ska vara tillgänglig för allmänheten eller andra som är berörda eller har intresse av den.
Larm
43 §
Om tröskelvärdet för larm om svaveldioxid eller kvävedioxid överskrids eller kan antas komma att överskridas, ska kommunen omedelbart informera allmänheten, Naturvårdsverket, berörda länsstyrelser och Myndigheten för samhällsskydd och beredskap.
Om tröskelvärdet för information eller larm om ozon överskrids eller kan antas komma att överskridas, ska Naturvårdsverket omedelbart informera allmänheten, hälso- och sjukvårdsinstitutioner samt Myndigheten för samhällsskydd och beredskap.
44 §
Informationen till allmänheten enligt 43 § ska ske genom press, radio, tv, Internet eller på annat lämpligt sätt.
Informationen ska innehålla
1. uppgifter om vilken typ av tröskelvärde som överskridits,
2. uppgifter om datum, tid och plats för överskridandet,
3. uppgift om orsaken till överskridandet, om den är känd,
4. en prognos om förändring i koncentrationen,
5. en prognos om vilka geografiska områden som berörs,
6. en prognos om överskridandets varaktighet,
7. uppgifter om vilka grupper av befolkningen som berörs, särskilt riskgrupper,
8. en beskrivning av möjliga symptom,
9. uppgifter om hur de berörda grupperna ska skydda sig,
10. uppgifter om var mer information kan fås, och
11. uppgifter om de sektorer som står för de största utsläppen samt rekommenderade åtgärder för att minska utsläppen.
Information om ozon enligt 43 § andra stycket ska även innehålla uppgifter om högsta medelkoncentrationerna för 1 timme och 8 timmar.
45 §
Om det finns risk för att tröskelvärdet för larm om svaveldioxid eller kvävedioxid kan komma att överskridas, ska kommunen upprätta ett åtgärdsprogram för åtgärder som på kort sikt behövs för att minska risken för överskridande och som uppfyller kraven för en handlingsplan enligt artikel 24 i luftkvalitetsdirektivet.
46 §
Om det finns risk för att tröskelvärdet för larm om ozon kan komma att överskridas, ska Naturvårdsverket upprätta ett åtgärdsprogram för åtgärder som på kort sikt behövs för att minska risken för överskridande och som uppfyller kraven för en handlingsplan enligt artikel 24 i luftkvalitetsdirektivet.
47 §
När ett åtgärdsprogram upprättas enligt 45 eller 46 § ska samråd ske med Myndigheten för samhällsskydd och beredskap.
Information och rapportering för Europeiska kommissionens kontroll
48 §
Naturvårdsverket ska fullgöra de uppgifter i fråga om  information och rapportering till Europeiska kommissionen som  följer av
1. artiklarna 6.5, 11.2, 19, 23.1 och 27, bilaga III D samt  bilaga VI B2 till luftkvalitetsdirektivet,
2. artikel 5 i direktivet om metaller och PAH i luft, och
3. kommissionens genomförandebeslut av den 12 december 2011 om  fastställande av regler för Europaparlamentets och rådets  direktiv 2004/107/EG och 2008/50/EG vad gäller ömsesidigt  utbyte av information och rapportering av luftkvaliteten.
Rapporteringen ska ske enligt den geografiska indelning som  Naturvårdsverket bestämmer.
Vid rapporteringen ska Naturvårdsverket särskilt ange om  informationen är preliminär. Förordning (2019:1260).
Bemyndigande
49 §
Naturvårdsverket får meddela
1. föreskrifter om att mätsystem som används för kontrollen  enligt 26-28 §§ ska vara godkända av Naturvårdsverket,
2. de föreskrifter i övrigt om provtagning och andra metoder  som behövs för kontrollen enligt 26 och 27 §§, och
3. de föreskrifter om rapportering som behövs för att  Naturvårdsverket ska kunna fullgöra den  rapporteringsskyldighet som avses i 48 §.
Föreskrifter enligt första stycket 1 och 2 får innebära  sådana undantag från kraven på hur kontrollen enligt 27 § ska  ske som är förenliga med luftkvalitetsdirektivet och som  behövs med hänsyn till förhållandena i en kommun eller till  att kommuner samverkar om kontrollen. Förordning (2016:831).
50 §
Naturvårdsverket ska utse en statlig myndighet att vara  nationellt referenslaboratorium för luftkvalitet och se till  att det uppfyller de krav och utför de uppgifter som anges i  bilaga I C.1 ii, iv, v och vi till luftkvalitetsdirektivet.
Naturvårdsverket får meddela föreskrifter om  referenslaboratoriets verksamhet. Förordning (2019:1260).
Bilaga 1
Utvärderingströsklar för kvävedioxid
Norm för timmedelvärde:
Övre tröskel: 72 mikrogram per kubikmeter luft överskrids mer  än 175 gånger under ett kalenderår, eller 140 mikrogram per  kubikmeter luft överskrids mer än 18 gånger under ett  kalenderår.
Nedre tröskel: 54 mikrogram per kubikmeter luft överskrids mer  än 175 gånger under ett kalenderår, eller 100 mikrogram per  kubikmeter luft överskrids mer än 18 gånger under ett  kalenderår.
Norm för dygnsmedelvärde:
Övre tröskel: 48 mikrogram per kubikmeter luft överskrids mer  än 7 gånger under ett kalenderår.
Nedre tröskel: 36 mikrogram per kubikmeter luft överskrids mer  än 7 gånger under ett kalenderår.
Norm för årsmedelvärde:
Övre tröskel: 32 mikrogram per kubikmeter luft.
Nedre tröskel: 26 mikrogram per kubikmeter luft.
Utvärderingströsklar för kväveoxider
Norm för årsmedelvärde:
Övre tröskel: 24 mikrogram per kubikmeter luft.
Nedre tröskel: 19,5 mikrogram per kubikmeter luft.
Utvärderingströsklar för svaveldioxid för att skydda  människors hälsa (12 § )
Norm för timmedelvärde:
Övre tröskel: 150 mikrogram per kubikmeter luft överskrids mer  än 175 gånger under ett kalenderår.
Nedre tröskel: 100 mikrogram per kubikmeter luft överskrids  mer än 175 gånger under ett kalenderår.
Norm för dygnsmedelvärde:
Övre tröskel: 75 mikrogram per kubikmeter luft överskrids mer  än 3 gånger under ett kalenderår.
Nedre tröskel: 50 mikrogram per kubikmeter luft överskrids mer  än 3 gånger under ett kalenderår.
Utvärderingströsklar för svaveldioxid för att skydda  växtlighet (13 § )
Norm för vintermedelvärde:
Övre tröskel: 12 mikrogram per kubikmeter luft.
Nedre tröskel: 8 mikrogram per kubikmeter luft.
Norm för årsmedelvärde:
Övre tröskel: 12 mikrogram per kubikmeter luft.
Nedre tröskel: 8 mikrogram per kubikmeter luft.
Utvärderingströsklar för kolmonoxid
Norm för dygnsmedelvärde (högsta åttatimmarsmedelvärde):
Övre tröskel: 7 milligram per kubikmeter luft.
Nedre tröskel: 5 milligram per kubikmeter luft.
Utvärderingströsklar för bensen
Norm för årsmedelvärde:
Övre tröskel: 3,5 mikrogram per kubikmeter luft.
Nedre tröskel: 2 mikrogram per kubikmeter luft.
Utvärderingströsklar för partiklar (PM10)
Norm för dygnsmedelvärde:
Övre tröskel: 35 mikrogram per kubikmeter luft överskrids mer  än 35 gånger per kalenderår.
Nedre tröskel: 25 mikrogram per kubikmeter luft överskrids mer  än 35 gånger per kalenderår.
Norm för årsmedelvärde:
Övre tröskel: 28 mikrogram per kubikmeter luft.
Nedre tröskel: 20 mikrogram per kubikmeter luft.
Utvärderingströsklar för partiklar (PM2,5)
Norm för årsmedelvärde:
Övre tröskel: 17 mikrogram per kubikmeter luft.
Nedre tröskel: 12 mikrogram per kubikmeter luft.
Utvärderingströsklar för bens(a)pyren
Norm för årsmedelvärde:
Övre tröskel: 0,6 nanogram per kubikmeter luft.
Nedre tröskel: 0,4 nanogram per kubikmeter luft.
Utvärderingströsklar för arsenik
Norm för årsmedelvärde:
Övre tröskel: 3,6 nanogram per kubikmeter luft.
Nedre tröskel: 2,4 nanogram per kubikmeter luft.
Utvärderingströsklar för kadmium
Norm för årsmedelvärde:
Övre tröskel: 3 nanogram per kubikmeter luft.
Nedre tröskel: 2 nanogram per kubikmeter luft.
Utvärderingströsklar för nickel
Norm för årsmedelvärde:
Övre tröskel: 14 nanogram per kubikmeter luft.
Nedre tröskel: 10 nanogram per kubikmeter luft.
Utvärderingströsklar för bly
Norm för årsmedelvärde:
Övre tröskel: 0,35 mikrogram per kubikmeter luft.
Nedre tröskel: 0,25 mikrogram per kubikmeter luft.
Förordning (2019:1260).
Bilaga 2
Tröskelvärde för larm om kvävedioxid
400 mikrogram kvävedioxid per kubikmeter luft som ett medelvärde under tre på varandra följande timmar i ett område som är representativt för luftkvaliteten och minst 100 kvadratkilometer stort eller i en tätbebyggelse.
Tröskelvärde för larm om svaveldioxid
350 mikrogram svaveldioxid per kubikmeter luft som ett medelvärde under tre på varandra följande timmar i ett område som är representativt för luftkvaliteten och minst 100 kvadratkilometer stort eller i en tätbebyggelse.
Tröskelvärde för information om ozon
180 mikrogram per kubikmeter luft som ett medelvärde under en timme.
Tröskelvärde för larm om ozon
240 mikrogram per kubikmeter luft som ett medelvärde under en timme.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.