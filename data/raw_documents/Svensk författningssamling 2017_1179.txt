Title: Förordning (2017:1179) om finansiering av kärntekniska restprodukter
SFS Number: Svensk författningssamling 2017:1179
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20171179-om-finansiering-av_sfs-2017-1179/
Source Link: http://rkrattsbaser.gov.se/sfst?bet=2017:1179
Amendment Register Link: http://rkrattsbaser.gov.se/sfsr?bet=2017:1179
Ministry/Authority: Klimat- och näringslivsdepartementet
Issued: 2017-11-23
Metadata: {"Utfärdad": "2017-11-23", "Ändrad": "t.o.m. SFS 2024:1219"}

==================================================

Förordning (2017:1179) om finansiering av kärntekniska restprodukter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:1179
Departement/myndighet
:   
Klimat- och näringslivsdepartementet
Utfärdad
:   
2017-11-23
Ändrad
:   
t.o.m. SFS 2024:1219
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning är meddelad med stöd av
- 10 § lagen (2006:647) om finansiering av kärntekniska  restprodukter i fråga om 23 §,
- 8 kap. 11 § regeringsformen i fråga om 55 och 56 §§, och
- 8 kap. 7 § regeringsformen i fråga om övriga  bestämmelser.
2 §
Med Studsviksavgifter avses i denna förordning avgifter  enligt lagen (1988:1597) om finansiering av hanteringen av  visst radioaktivt avfall m.m.
I övrigt har ord och uttryck i denna förordning samma  betydelse som i lagen (2006:647) om finansiering av  kärntekniska restprodukter.
Beräkning av kärnavfallsavgifter, finansieringsbelopp och  kompletteringsbelopp
3 §
Vid beräkning av kärnavfallsavgifter, finansieringsbelopp  och kompletteringsbelopp ska
1. grundkostnader och merkostnader räknas om från fast till  löpande penningvärde baserat på en inflationskurva, och
2. de omräknade grundkostnaderna och merkostnaderna och de  förväntade inbetalningarna till kärnavfallsfonden, vid  diskontering enligt 7 § lagen (2006:647) om finansiering av  kärntekniska restprodukter, beräknas med en riskfri  diskonteringsräntekurva med ett tillägg på 0,75  procentenheter.
4 §
Vid bedömning av förväntade inbetalningar enligt 7 §  andra stycket 1 lagen (2006:647) om finansiering av  kärntekniska restprodukter ska varje kärnkraftsreaktor som  inte är permanent avstängd antas ha
1. en total driftstid om 50 år, eller
2. en återstående driftstid om minst sex år, om reaktorn har  varit i drift i minst 44 år.
Om det finns särskilda skäl att anta att driften kan komma  att upphöra vid en tidigare tidpunkt, ska den förväntade  driftstiden i stället bestämmas utifrån den tidpunkten.
5 §
De förväntade inbetalningarna enligt 7 § andra stycket 2  lagen (2006:647) om finansiering av kärntekniska  restprodukter ska avse avgifter under de närmast kommande tre  kalenderåren.
Om det finns särskilda skäl, får en kärnavfallsavgift  bestämmas utifrån inbetalningar under en kortare eller längre  tidsperiod.
6 §
En kärnavfallsavgift ska anges som ett årligt belopp i  kronor. För en reaktorinnehavare som har tillstånd för en  eller flera kärnkraftsreaktorer som inte är permanent  avstängda ska avgiften dock anges i kronor per levererad  kilowattimme el och bestämmas utifrån den mängd el som  reaktorinnehavaren kan antas leverera under återstående  driftstid.
7 §
Kärnavfallsavgifter, finansieringsbelopp och  kompletteringsbelopp ska bestämmas för en period om tre  kalenderår i taget. Om det finns särskilda skäl, får de  bestämmas för en kortare period.
Reaktorinnehavares kostnadsberäkningar
8 §
Reaktorinnehavarna ska tillsammans ge in den  kostnadsberäkning som avses i 21 § 2 lagen (2006:647) om  finansiering av kärntekniska restprodukter till  Riksgäldskontoret. Beräkningen ska ges in senast under  september månad vart tredje år, samma år som det program som  avses i 12 § lagen (1984:3) om kärnteknisk verksamhet ges in  enligt 25 § förordningen (1984:14) om kärnteknisk verksamhet.  Förordning (2018:1450).
9 §
Kostnadsberäkningen ska
1. redovisa den sammanlagda grundkostnaden för alla  reaktorinnehavare,
2. redovisa den del av grundkostnaden som är gemensam för  alla reaktorinnehavare,
3. för varje reaktorinnehavare redovisa den del av  grundkostnaden som är hänförlig till reaktorinnehavarens  reaktorer,
4. redovisa hur stor del av grundkostnaden som avser
a) behandling, mellanlagring och slutförvaring av använt  kärnbränsle,
b) avveckling, inklusive mellanlagring av restprodukter,  specificerat för varje reaktor,
c) slutligt omhändertagande av restprodukter från avveckling,  specificerat för varje reaktor, och
d) forsknings- och utvecklingsverksamhet, och
5. i fråga om den del av grundkostnaden som avser tiden från  det att kostnadsberäkningen ges in och återstoden av den  driftstid som följer av 4 § redovisa hur stor kostnaden är  sammanlagt för alla reaktorinnehavare och hur stor del som
a) är gemensam för alla reaktorinnehavare,
b) är hänförlig till var och en av reaktorinnehavarna, och
c) bör läggas till grund för varje reaktorinnehavares  finansieringsbelopp.
De redovisade grundkostnaderna ska avse det sannolikhetsvägda  medelvärdet av samtliga kostnader i den utfallsmängd som har  antagits för beräkningen.
10 §
Tillsammans med kostnadsberäkningen ska det ges in  uppgifter om hur mycket el som varje reaktorinnehavare  årligen planerar att leverera per reaktor under tiden från  det att kostnadsberäkningen ges in och återstoden av den  driftstid som följer av 4 §.
Andra tillståndshavares kostnadsberäkningar
11 §
En tillståndshavare som inte är reaktorinnehavare  ska, enskilt eller tillsammans med andra sådana  tillståndshavare, ge in den kostnadsberäkning som avses i 
21 § 2 lagen (2006:647) om finansiering av kärntekniska  restprodukter till Riksgäldskontoret senast den 7 januari  vart tredje år. Förordning (2018:1450).
12 §
Kostnadsberäkningen ska redovisa
1. grundkostnaden för de anläggningar som omfattas av  tillståndshavarens eller de redovisande tillståndshavarnas  tillstånd,
2. hur stor del av grundkostnaden som bör läggas till grund  för finansieringsbeloppet,
3. hur stor del av grundkostnaden som avser
a) behandling, mellanlagring och slutförvaring av kärnavfall  och kärnämne som inte ska användas igen,
b) avveckling, inklusive mellanlagring av restprodukter,
c) slutligt omhändertagande av restprodukter från avveckling,  och
d) forsknings- och utvecklingsverksamhet, och
4. vilka åtgärder och vilken verksamhet som kan berättiga  till fondmedel enligt 15 § lagen (2006:647) om finansiering  av kärntekniska restprodukter.
13 §
Tillsammans med kostnadsberäkningen ska det ges in  uppgift om den förväntade återstående driftstiden för  anläggningar som inte permanent har stängts av.
Förslag till och beslut om kärnavfallsavgifter,  finansieringsbelopp och kompletteringsbelopp
14 §
Riksgäldskontoret ska inför varje avgiftsperiod  enligt 7 § föreslå den kärnavfallsavgift och det  finansieringsbelopp som ska gälla för var och en av  tillståndshavarna. För reaktorinnehavare ska också ett  kompletteringsbelopp föreslås. Förslaget ska
1. utgå från kostnadsberäkningen enligt 8 eller 11 §, och
2. ta hänsyn till den totala merkostnaden och  tillståndshavarens eventuella rätt till sådana fondmedel som  avses i 15 § lagen (2006:647) om finansiering av kärntekniska  restprodukter. Förordning (2018:1450).
15 §
Riksgäldskontoret ska ge tillståndshavaren tillfälle  att lämna synpunkter på förslaget. Om förslaget gäller en  reaktorinnehavare, ska även berörda myndigheter, kommuner och  organisationer ges tillfälle att lämna synpunkter.
Förordning (2018:1450).
16 §
För varje reaktorinnehavare ska Riksgäldskontoret,  med hänsyn till det som kommit fram i synpunkter enligt 15 §,  ge in ett förslag till regeringen om vilken kärnavfallsavgift  och vilka finansierings- och kompletteringsbelopp som ska  gälla under den kommande avgiftsperioden. Förslagen ska ges  in inom tolv månader från det att reaktorinnehavarnas  kostnadsberäkning senast ska ha getts in enligt 8 §.
Förordning (2018:1450).
17 §
För varje tillståndshavare som inte är  reaktorinnehavare ska Riksgäldskontoret, med hänsyn till det  som kommit fram i synpunkter enligt 15 §, besluta den  kärnavfallsavgift och det finansieringsbelopp som ska gälla  under den kommande avgiftsperioden.
Om ett ärende har principiell betydelse eller annars är av  särskild vikt, ska Riksgäldskontoret lämna över ärendet till  regeringen för beslut tillsammans med ett eget förslag till  beslut. Ärendet ska då lämnas över inom sex månader från det  att tillståndshavarens kostnadsberäkning senast ska ha getts  in enligt 11 §. Förordning (2018:1450).
18 §
I förslagen till regeringen ska Riksgäldskontoret  yttra sig över kostnadsberäkningen och redovisa
1. de närmare skälen för myndighetens bedömning,
2. merkostnaden och beräkningsunderlaget för den, och
3. vilka faktorer som anses vara särskilt kritiska för  kostnadsutvecklingen. Förordning (2018:1450).
Dispens från avgiftsskyldigheten
19 §
Riksgäldskontoret får ge dispens från  avgiftsskyldigheten enligt 8 § lagen (2006:647) om  finansiering av kärntekniska restprodukter.
Förordning (2018:1450).
Avgifternas betalning
20 §
En reaktorinnehavare ska betala kärnavfallsavgiften  kvartalsvis senast en månad efter varje kalenderkvartals  utgång.
21 §
En tillståndshavare som inte är reaktorinnehavare ska  betala kärnavfallsavgiften årsvis senast en månad efter varje  kalenderårs utgång.
22 §
Kärnavfallsavgifterna ska betalas till  Kärnavfallsfonden.
Säkerheter
23 §
En säkerhet som ställs av en reaktorinnehavare ska vara  utan tidsbegränsning och får inte vara en fastighet som det  bedrivs kärnteknisk verksamhet på.
24 §
En tillståndshavare ska föreslå säkerheter enligt 9 §  lagen (2006:647) om finansiering av kärntekniska  restprodukter till Riksgäldskontoret senast två månader efter  det att
1. regeringen har beslutat om finansieringsbelopp och  kompletteringsbelopp, om tillståndshavaren är  reaktorinnehavare, och
2. Riksgäldskontoret har beslutat om finansieringsbelopp, i  övriga fall. Förordning (2018:1450).
25 §
Riksgäldskontoret ska, inom två månader från det att  tillståndshavaren senast ska ha lämnat sitt förslag enligt 
24 §, överlämna förslaget tillsammans med ett eget yttrande  till regeringen för prövning av om förslaget är godtagbart.
Om det behövs för att säkerställa statens rätt, ska  Riksgäldskontoret föreslå de villkor som en säkerhet bör  förenas med.
26 §
En tillståndshavare ska ställa godtagbara  tilläggssäkerheter motsvarande ett visst belopp, om
1. värdebeständigheten på den eller de säkerheter som har  ställts har försämrats och inte längre är godtagbar, eller
2. sådana villkor som avses i 25 § andra stycket har  åsidosatts.
27 §
Säkerheter enligt 9 § lagen (2006:647) om finansiering  av kärntekniska restprodukter och enligt 26 § denna  förordning ska ställas till Kärnavfallsfonden och förvaltas  av Riksgäldskontoret.
28 §
Riksgäldskontoret ska
1. följa värdet på de säkerheter som ställts enligt 9 § lagen 
(2006:647) om finansiering av kärntekniska restprodukter och  enligt 26 § denna förordning,
2. bevaka att de villkor som säkerheterna har förenats med  följs, och
3. meddela regeringen om myndigheten bedömer att ställda  säkerheters värdebeständighet har försämrats väsentligt eller  att sådana villkor som avses i 25 § andra stycket har  åsidosatts.
29 §
Om Riksgäldskontoret anser att en tilläggssäkerhet  behövs, ska myndigheten föreslå ett lämpligt belopp för en  sådan säkerhet och yttra sig till regeringen över  tillståndshavarens förslag till säkerhet.
30 §
Riksgäldskontoret ska meddela regeringen om  myndigheten bedömer att ställda säkerheter bör tas i  anspråk. Förordning (2018:1450).
Tillståndshavares användning av fondmedel som är hänförliga  till kärnavfallsavgifter
31 §
En tillståndshavare ska senast den 30 oktober varje  år ge in den utbetalningsplan som avses i 21 § 1 lagen 
(2006:647) om finansiering av kärntekniska restprodukter till  Riksgäldskontoret. Förordning (2018:1450).
32 §
En tillståndshavare får ansöka om utbetalning av  fondmedel för sådana kostnader som avses i 4 § 1-3 och 9 lagen 
(2006:647) om finansiering av kärntekniska restprodukter.  Ansökan ska lämnas in till Riksgäldskontoret senast
1. den 31 oktober för utbetalningar som avser nästa  kalenderårs första kvartal,
2. den 28 februari för utbetalningar som avser innevarande  kalenderårs andra kvartal,
3. den 30 maj för utbetalningar som avser innevarande  kalenderårs tredje kvartal, och
4. den 31 augusti för utbetalningar som avser innevarande  kalenderårs fjärde kvartal.
En tillståndshavare får även ansöka om utbetalning av sådana  fondmedel i efterskott för kostnader som tillståndshavaren har  haft under innevarande eller tidigare kvartal. Ansökan får i  så fall lämnas in vid en senare tidpunkt.
I ansökan ska det anges vilka kostnader som de utbetalade  medlen ska finansiera. Förordning (2024:301).
33 §
Riksgäldskontoret prövar ansökningarna om utbetalning och  beslutar hur och i vilken utsträckning fondmedel får användas  av tillståndshavaren. Beslutet får endast avse kostnader som  tillståndshavaren förväntas få under det kvartal som ansökan  avser och som avser åtgärder och verksamheter som ingår i de  kostnadsberäkningar som har använts då kärnavfallsavgiften  beslutades.
Om det finns särskilda skäl, får Riksgäldskontoret besluta om  utbetalning av fondmedel
1. för åtgärder och verksamheter som inte har ingått i de  kostnadsberäkningar som avses i första stycket, eller
2. i efterskott efter ansökan enligt 32 § andra stycket.
Fondmedlen ska betalas ut under första månaden i det kvartal  som utbetalningen avser. Om fondmedlen ska betalas ut i  efterskott enligt andra stycket 2 ska fondmedlen i stället  betalas ut senast under det kvartal som infaller närmast efter  beslutet. Förordning (2024:1219).
Kommuners användning av fondmedel som är hänförliga till  kärnavfallsavgifter
34 §
En kommuns ansökan om fondmedel för sådana kostnader som  avses i 4 § 8 och 9 lagen (2006:647) om finansiering av  kärntekniska restprodukter ska ges in till Riksgäldskontoret  senast tre månader före ingången av den period som ansökan  avser.
I ansökan ska det anges vilka kostnader som de utbetalade  medlen ska finansiera. Förordning (2024:301).
35 §
Riksgäldskontoret prövar ansökningarna om utbetalning  och beslutar hur och i vilken utsträckning fondmedel får  användas av kommunen. Ersättning får endast ges till kommuner  där en anläggning för slutförvar för restprodukter planeras  eller byggs och får bestämmas till högst 10 miljoner kronor  per kommun och kalenderår.
Fondmedlen ska betalas ut i förskott.  Förordning (2018:1450).
Ideella föreningars användning av fondmedel som är hänförliga  till kärnavfallsavgifter
36 §
En ideell förenings ansökan om fondmedel för sådant stöd  som avses i 4 § 10 lagen (2006:647) om finansiering av  kärntekniska restprodukter ska ges in till Riksgäldskontoret  senast den 30 september året före det kalenderår som ansökan  avser. Förordning (2024:301).
37 §
Riksgäldskontoret prövar ansökningarna om  utbetalning och beslutar hur och i vilken utsträckning  fondmedel får användas av den ideella föreningen. Stöd får  endast ges till en ideell förening som
1. utnyttjar rätten att delta i sådant samråd som föreskrivs  i 6 kap. 28 § 1 a miljöbalken avseende anläggning för  hantering och slutförvaring av använt kärnbränsle,
2. har en styrelse som utses av medlemmarna i demokratiska  former och årligen håller stämma som medlemmarna får delta i,
3. har stadgar som beslutas av stämman och anger föreningens  namn och ändamål, hur beslut fattas, hur styrelsen utses samt  hur revisorer som kontrollerar styrelsens verksamhet utses,
4. inte har näringsverksamhet som sin huvudsakliga  inkomstkälla, och
5. har minst 1 000 medlemmar, eller är en sammanslutning av  ideella föreningar som tillsammans har minst 1 000 olika  personer som medlemmar och där varje förening som ingår  uppfyller kraven i 2 och 4.
Stöd får ges med högst 2,5 miljoner kronor per förening och  kalenderår och med totalt högst 3,5 miljoner kronor per  kalenderår. Förordning (2018:1450).
38 §
Stödet ska avse föreningens kostnader för att delta  i samrådsförfaranden enligt 6 kap. miljöbalken eller 5 c §  lagen (1984:3) om kärnteknisk verksamhet och yttra sig enligt 
6 kap. 39 § första stycket miljöbalken över ansökan om  tillstånd och miljökonsekvensbeskrivning för en anläggning  för hantering och slutförvaring av använt kärnbränsle samt  kostnader för att kunna följa och bedöma frågor som rör  slutförvaring av använt kärnbränsle och slutförvaringens  påverkan på människors hälsa eller miljön. Kostnaderna får  omfatta lönekostnader, lokalkostnader och övriga  administrativa kostnader. Stödet får inte avse kostnader för  information riktad direkt till allmänheten utöver vad som  avser samrådsförfarandet. Stödet får inte avse insatser som  föreningen gör efter att tolv månader har förflutit från det  att tillståndsansökan och miljökonsekvensbeskrivningen har  kungjorts enligt 6 kap. 39-41 §§ miljöbalken.
Om de ansökningar som avser godtagbara kostnader totalt  omfattar större belopp än vad som finns tillgängligt för stöd  under ett visst kalenderår, ska Riksgäldskontoret fördela  stödet så att det ges en jämn geografisk spridning och med  beaktande av föreningarnas medlemsantal och behov samt  tidigare erhållet stöd.
Fondmedlen ska betalas ut i förskott för kalenderår.  Förordning (2018:1450).
Statliga myndigheters användning av fondmedel som är  hänförliga till kärnavfallsavgifter
39 §
En statlig myndighets ansökan om ersättning för sådana  kostnader som avses i 4 § 4-7 och 9 lagen (2006:647) om  finansiering av kärntekniska restprodukter ska ges in till och  prövas av regeringen.
I ansökan ska det anges vilka kostnader som de utbetalade  medlen ska finansiera. Förordning (2024:301).
Utbetalning av fondmedel som är hänförliga till  kärnavfallsavgifter
40 §
Kärnavfallsfonden betalar ut fondmedel efter beslut  enligt 33, 35 och 37 §§ på begäran av Riksgäldskontoret. Vid  utbetalning enligt 33 § ska Kärnavfallsfonden beakta  möjligheten till avräkning enligt 44 a §.
Förordning (2024:1219).
41 §
Fondmedel som betalas ut efter beslut enligt 35, 37 och 
39 §§ ska, om inte annat anges i beslutet, dras från varje  tillståndshavares fondmedel med en så stor andel att det  motsvarar tillståndshavarens ansvar för kostnaderna enligt 
6 § andra stycket lagen (2006:647) om finansiering av  kärntekniska restprodukter.
Användning och utbetalning av fondmedel som är hänförliga  till Studsviksavgifter
42 §
En ansökan om utbetalning av fondmedel som är hänförliga  till Studsviksavgifter ska lämnas in till Riksgäldskontoret  senast
1. den 31 oktober för utbetalningar som avser nästa  kalenderårs första kvartal,
2. den 28 februari för utbetalningar som avser innevarande  kalenderårs andra kvartal,
3. den 30 maj för utbetalningar som avser innevarande  kalenderårs tredje kvartal, och
4. den 31 augusti för utbetalningar som avser innevarande  kalenderårs fjärde kvartal.
En tillståndshavare får även ansöka om utbetalning av sådana  fondmedel i efterskott för kostnader under innevarande eller  tidigare kvartal. Ansökan får i så fall lämnas in vid en  senare tidpunkt.
I ansökan ska det anges vilka kostnader som medlen ska  finansiera och under vilket kvartal de förväntas uppkomma  eller har uppkommit. Det ska även anges om kostnaderna är  hänförliga till
1. behandling, mellanlagring och slutförvaring av kärnavfall  och kärnämne som inte ska användas igen,
2. avveckling, inklusive mellanlagring av restprodukter, eller
3. slutligt omhändertagande av restprodukter från avveckling.
Förordning (2022:254).
43 §
Riksgäldskontoret prövar ansökningarna om utbetalning och  beslutar hur och i vilken utsträckning fondmedel som är  hänförliga till Studsviksavgifter får användas. Fondmedel får  betalas ut endast till den som är skyldig att genomföra sådana  åtgärder som Studsviksavgifterna har fonderats för eller till  en myndighet som är huvudman för ett sådant genomförande.  Beslutet får endast avse kostnader för åtgärder som förväntas  genomföras under det kvartal som ansökan avser och som ingått  i de kostnadsberäkningar som har använts då  Studsviksavgifterna beslutades.
Om det finns särskilda skäl, får Riksgäldskontoret besluta om  utbetalning i efterskott efter ansökan enligt 42 § andra  stycket.
Fondmedel ska betalas ut i förskott för kvartal. Om fondmedlen  ska betalas ut i efterskott enligt andra stycket ska  fondmedlen i stället betalas ut senast under det kvartal som  infaller närmast efter beslutet. Förordning (2022:254).
44 §
Kärnavfallsfonden betalar ut fondmedel efter beslut  enligt 43 § på begäran av Riksgäldskontoret.  Förordning (2018:1450).
Avräkning av kärnavfallsavgift vid utbetalning av fondmedel
44 a §
Inbetalning av kärnavfallsavgiften får avräknas mot  utbetalning av fondmedel som är hänförliga till  kärnavfallsavgifter. Förordning (2024:1219).
Redovisning och kontroll
45 §Riksgäldskontoret får besluta att en tillståndshavare  ska lämna in en kostnadsberäkning enligt 8 eller 11 § vid en  annan tidpunkt än som anges där, om det finns särskilda  skäl. Förordning (2018:1450).
46 §
Redovisning av hur utbetalade fondmedel har använts  ska
1. för tillståndshavare avse föregående kalenderår och ges in  till Riksgäldskontoret senast den 28 februari varje år,
2. för kommuner avse varje ersättningsperiod och ges in till  Riksgäldskontoret senast tre månader efter periodens slut,
3. för ideella föreningar avse föregående kalenderår och ges  in till Riksgäldskontoret senast den 31 mars varje år,
4. för statliga myndigheter avse föregående kalenderår och  ges in till regeringen senast den 31 mars varje år, och
5. för övriga som har mottagit fondmedel efter beslut enligt 
43 § avse föregående kalenderår och ges in till  Riksgäldskontoret senast den 31 mars varje år.
Förordning (2018:1450).
47 §
En reaktorinnehavare ska senast den 1 februari varje  år redovisa till Riksgäldskontoret hur mycket el som  reaktorinnehavaren har levererat under föregående  kalenderår. Förordning (2018:1450).
48 §
Riksgäldskontoret ska
1. kontrollera att beslutade kärnavfallsavgifter har betalats  in och revidera hur utbetalade fondmedel har använts,
2. senast den 1 februari varje år underrätta  Kärnavfallsfonden om alla planerade och prognostiserade  inbetalningar till och utbetalningar från fonden, och
3. för varje kalenderår lämna en sammanfattning till  regeringen över användningen av utbetalade medel.  Förordning (2018:1450).
49 §
Riksgäldskontoret prövar frågor om återbetalning,  avräkning och kompensation enligt 17 § första stycket 1 och 
2 lagen (2006:647) om finansiering av kärntekniska  restprodukter. Förordning (2018:1450).
Återbetalning av fondmedel som inte behövs
50 §
Riksgäldskontoret ska anmäla till regeringen att  återbetalning av fondmedel enligt 14 § andra stycket lagen 
(2006:647) om finansiering av kärntekniska restprodukter bör  ske, om
1. en tillståndshavares skyldigheter enligt 11 § samma lag  har upphört, eller
2. det dessförinnan finns särskilda skäl att återbetala medel  som inte behövs. Förordning (2018:1450).
51 §
En ansökan om återbetalning enligt 14 § andra stycket  lagen (2006:647) om finansiering av kärntekniska  restprodukter ska ges in till Riksgäldskontoret.
Förordning (2018:1450).
52 §
Riksgäldskontoret ska med ett eget yttrande överlämna  en ansökan enligt 51 § till regeringen.  Förordning (2018:1450).
Dispenser
 
53 § Riksgäldskontoret får i det enskilda fallet ge  dispens från bestämmelserna om tidsfrister i 8, 10, 11, 13, 
20, 21, 24, 31, 32, 34, 36, 42, 46 och 47 §§, om det kan ske  utan att syftet med bestämmelserna åsidosätts.
Förordning (2018:1450).
54 §
Har upphävts genom förordning (2018:1450).
Bemyndiganden
55 §
Riksgäldskontoret får meddela
1. föreskrifter om hur inflationskurvan och den riskfria  diskonteringsräntekurvan enligt 3 § ska beräknas, och
2. föreskrifter som behövs för verkställigheten av 8, 9, 11, 
12, 20, 21, 24-29, 31-38 och 45-49 §§.  Förordning (2018:1450).
56 §
Har upphävts genom förordning (2018:1450).
Tillsyn
57 §
Tillsynen över att lagen (2006:647) om finansiering  av kärntekniska restprodukter, denna förordning och  föreskrifter som meddelats med stöd av förordningen följs  utövas av Riksgäldskontoret. Förordning (2018:1450).
Överklagande
58 §
Beslut enligt 17 § första stycket, 19, 33, 35, 37, 
43, 45, 49, 53 och 57 §§ får överklagas till regeringen.  Andra beslut enligt denna förordning får inte överklagas.  Beslut enligt denna förordning gäller omedelbart om inte  annat bestäms i beslutet. Förordning (2018:1450).
59 §
När Riksgäldskontoret överlämnar ett överklagat ärende  till regeringen enligt 58 § ska myndigheten samtidigt yttra  sig över överklagandet.
Om ett samtidigt överlämnande av yttrandet hindrar att ärendet  överlämnas skyndsamt ska Riksgäldskontoret i stället yttra sig  över överklagandet så snart som möjligt efter det att ärendet  överlämnats till regeringen. Förordning (2022:254).
Övergångsbestämmelser
2017:1179
1. Denna förordning träder i kraft den 20 december 2017.
2. Genom förordningen upphävs förordningen (2008:715) om  finansiella åtgärder för hanteringen av restprodukter från  kärnteknisk verksamhet.
3. Reaktorinnehavarna ska första gången ge in en  kostnadsberäkning enligt 8 § senast den 30 september 2019.
4. Tillståndshavaren ska första gången ge in en  kostnadsberäkning enligt 11 § senast den 7 januari 2019.
2022:254
1. Denna förordning träder i kraft den 10 maj 2022.
2. Ansökan om medel i efterskott enligt 32 § andra stycket  eller 42 § andra stycket får inte avse kostnader som uppstått  före 2018.
2024:301
1. Denna förordning träder i kraft den 1 juli 2024.
2. Äldre föreskrifter gäller fortfarande för kommuners  kostnader som hänför sig till 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.