Title: Lag (2020:421) om Rättsmedicinalverkets behandling av personuppgifter
SFS Number: Svensk författningssamling 2020:421
URL: https://www.riksdagen.se/sv/dokument-och-lagar/dokument/svensk-forfattningssamling/lag-2020421-om-rattsmedicinalverkets-behandling_sfs-2020-421/
Source Link: http://rkrattsbaser.gov.se/sfst?bet=2020:421
Amendment Register Link: http://rkrattsbaser.gov.se/sfsr?bet=2020:421
Ministry/Authority: Justitiedepartementet DÅ
Issued: 2020-06-04
Metadata: {"Utfärdad": "2020-06-04", "Ändrad": "t.o.m. SFS 2024:1149"}

==================================================

Lag (2020:421) om Rättsmedicinalverkets behandling av personuppgifter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:421
Departement/myndighet
:   
Justitiedepartementet DÅ
Utfärdad
:   
2020-06-04
Ändrad
:   
t.o.m. SFS 2024:1149
Övrig text
:   
Rättelsesida 2020:421 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Behandling av personuppgifter inom det område som  omfattas av EU:s dataskyddsförordning
3 kap. Behandling av personuppgifter inom det område som  omfattas av brottsdatalagen
Övergångsbestämmelser
1 kap. Allmänna bestämmelser
Lagens tillämpningsområde
1 §
Denna lag gäller vid behandling av personuppgifter i  Rättsmedicinalverkets verksamhet.
Lagen gäller endast om behandlingen är helt eller delvis  automatiserad eller om personuppgifterna ingår i eller kommer  att ingå i ett register.
Lagens uppbyggnad
2 §
I detta kapitel finns allmänna bestämmelser om behandling  av personuppgifter i Rättsmedicinalverkets verksamhet.
Bestämmelserna i 2 kap. gäller vid behandling av  personuppgifter inom det område som omfattas av  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning), här benämnd EU:s dataskyddsförordning.
Bestämmelserna i 3 kap. gäller vid behandling av  personuppgifter inom det område som omfattas av  brottsdatalagen (2018:1177).
Förhållandet till annan reglering
3 §
Denna lag kompletterar EU:s dataskyddsförordning.
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
4 §
När Rättsmedicinalverket i egenskap av behörig myndighet  enligt 1 kap. 6 § brottsdatalagen (2018:1177) behandlar  personuppgifter enligt denna lag i syfte att förebygga,  förhindra eller upptäcka brottslig verksamhet, utreda eller  lagföra brott eller verkställa straffrättsliga påföljder  gäller brottsdatalagen och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
5 §
Denna lag gäller inte när personuppgifter behandlas med  stöd av
1. lagen (2003:460) om etikprövning av forskning som avser  människor,
2. patientdatalagen (2008:355), eller
3. lagen (2022:913) om sammanhållen vård- och  omsorgsdokumentation.
Lag (2024:1149)
.
6 §
I lagen (2020:422) om Rättsmedicinalverkets  elimineringsdatabas finns bestämmelser om  Rättsmedicinalverkets behandling av personuppgifter i  myndighetens elimineringsdatabas.
Uppgifter om avlidna
7 §
Följande reglering ska i tillämpliga delar gälla även vid  behandling av uppgifter om avlidna i Rättsmedicinalverkets  verksamhet:
1. denna lag och föreskrifter som har meddelats i anslutning  till den,
2. EU:s dataskyddsförordning, lagen (2018:218) med  kompletterande bestämmelser till EU:s dataskyddsförordning och  föreskrifter som har meddelats i anslutning till den, och
3. brottsdatalagen (2018:1177) och föreskrifter som har  meddelats i anslutning till den.
Personuppgiftsansvar
8 §
Rättsmedicinalverket är personuppgiftsansvarigt för  behandling av personuppgifter i myndighetens verksamhet.
Elektroniskt utlämnande av personuppgifter
9 §
Personuppgifter får lämnas ut elektroniskt om det inte är  olämpligt. Utlämnande får dock inte ske i form av  direktåtkomst.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela ytterligare  föreskrifter om begränsningar av möjligheten att lämna ut  personuppgifter elektroniskt.
2 kap. Behandling av personuppgifter inom det område som  omfattas av EU:s dataskyddsförordning
Ändamål
1 §
Rättsmedicinalverket får behandla personuppgifter om det  är nödvändigt för att myndigheten ska kunna utföra sina  uppgifter i den rättspsykiatriska, rättskemiska,  rättsmedicinska eller rättsgenetiska verksamheten.
2 §
Personuppgifter som behandlas enligt 1 § får även  behandlas för att fullgöra uppgiftslämnande som sker i  överensstämmelse med lag eller förordning.
Personuppgifterna får behandlas även för andra ändamål, under  förutsättning att uppgifterna inte behandlas på ett sätt som  är oförenligt med det ändamål för vilket uppgifterna samlades  in.
Sökförbud
3 §
Det är förbjudet att göra sökningar i syfte att få fram  ett urval av personer grundat på personuppgifter som avslöjar  ras, etniskt ursprung, politiska åsikter, religiös eller  filosofisk övertygelse eller medlemskap i fackförening eller  som rör sexualliv eller sexuell läggning.
4 §
Sökförbudet i 3 § hindrar inte att särskilda beteckningar  för identifiering av en viss ärendetyp, brottsrubriceringar  eller uppgifter som beskriver en persons utseende används som  sökbegrepp.
Sökförbudet hindrar inte heller sökning i en viss handling  eller i ett visst ärende.
Tillgången till personuppgifter
5 §
Tillgången till personuppgifter ska begränsas till det som  var och en behöver för att kunna fullgöra sina  arbetsuppgifter.
Information om personuppgiftsincidenter
6 §
Den personuppgiftsansvariges skyldighet att informera den  registrerade om en personuppgiftsincident enligt artikel 34 i  EU:s dataskyddsförordning gäller inte sådana uppgifter som den  personuppgiftsansvarige inte får lämna ut till den  registrerade enligt lag eller annan författning eller enligt  beslut som har meddelats med stöd av författning.
Rätt att meddela föreskrifter
7 §
Regeringen eller den myndighet som regeringen bestämmer  kan med stöd av 8 kap. 7 § regeringsformen
1. meddela föreskrifter om begränsningar av möjligheten att  göra sökningar i syfte att få fram ett urval av personer  grundat på uppgifter om hälsa, biometriska uppgifter och  genetiska uppgifter samt sådana sökningar som anges i 4 §, och
2. meddela närmare föreskrifter om tillgången till  personuppgifter enligt 5 §.
3 kap. Behandling av personuppgifter inom det område som  omfattas av brottsdatalagen
Ändamål
1 §
Rättsmedicinalverket får behandla personuppgifter om det  är nödvändigt för att myndigheten ska kunna utföra följande  uppgifter:
1. förebygga, förhindra eller upptäcka brottslig verksamhet,
2. utreda eller lagföra brott,
3. verkställa straffrättsliga påföljder, eller
4. fullgöra förpliktelser som följer av internationella  åtaganden.
2 §
Förutsättningarna för att behandla personuppgifter som  behandlas med stöd av 1 § för nya ändamål regleras i 2 kap. 4  och 22 §§ brottsdatalagen (2018:1177).
Biometriska och genetiska uppgifter
3 §
Rättsmedicinalverket får behandla biometriska och  genetiska uppgifter om det är absolut nödvändigt för ändamålet  med behandlingen.
Sökförbud
4 §
Det är förbjudet att göra sökningar i syfte att få fram  ett urval av personer grundat på personuppgifter som avslöjar  ras, etniskt ursprung, politiska åsikter, religiös eller  filosofisk övertygelse eller medlemskap i fackförening eller  som rör sexualliv eller sexuell läggning.
5 §
Sökförbudet i 4 § hindrar inte att särskilda beteckningar  för identifiering av en viss ärendetyp, brottsrubriceringar  eller uppgifter som beskriver en persons utseende används som  sökbegrepp.
Sökförbudet hindrar inte heller sökning i en viss handling  eller i ett visst ärende.
Sanktionsavgifter
6 §
En sanktionsavgift får tas ut av den  personuppgiftsansvarige vid överträdelse av bestämmelserna i
- 1 § om ändamål, eller
- 4 § om sökförbud.
En sanktionsavgift får också tas ut vid överträdelse av de  föreskrifter som anges i 8 § 1.
Sanktionsavgiften ska bestämmas till högst 10 000 000 kronor.
Skadestånd
7 §
Bestämmelsen om skadestånd i 7 kap. 1 § brottsdatalagen 
(2018:1177) ska tillämpas vid behandling av personuppgifter i  strid med denna lag eller föreskrifter som har meddelats i  anslutning till den.
Rätt att meddela föreskrifter
8 §
Regeringen eller den myndighet som regeringen bestämmer  kan med stöd av 8 kap. 7 § regeringsformen
1. meddela föreskrifter om begränsningar av möjligheten att  göra sökningar i syfte att få fram ett urval av personer  grundat på uppgifter om hälsa, biometriska uppgifter och  genetiska uppgifter samt sökningar som anges i 5 §, och
2. meddela närmare föreskrifter om tillgången till  personuppgifter.
Övergångsbestämmelser
2020:421
1. Denna lag träder i kraft den 1 juli 2020.
2. En sanktionsavgift enligt 3 kap. 6 § får beslutas endast  för överträdelser som har skett efter ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.