Title: Förordning (2025:727) om statligt stöd för innovationsverksamhet inom holdingbolag vid universitet och högskolor
SFS Number: Svensk författningssamling 2025:727
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025727-om-statligt-stod-for_sfs-2025-727/
Source Link: http://rkrattsbaser.gov.se/sfst?bet=2025:727
Amendment Register Link: http://rkrattsbaser.gov.se/sfsr?bet=2025:727
Ministry/Authority: Utbildningsdepartementet
Issued: 2025-06-19
Metadata: {"Utfärdad": "2025-06-19"}

==================================================

Förordning (2025:727) om statligt stöd för innovationsverksamhet inom holdingbolag vid universitet och högskolor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:727
Departement/myndighet
:   
Utbildningsdepartementet
Utfärdad
:   
2025-06-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statligt stöd  till holdingbolag vid universitet och högskolor för verksamhet  som syftar till att främja kommersialisering av  forskningsresultat och innovationer.
2 §
Förordningen är meddelad med stöd av 8 kap. 7 §  regeringsformen.
Ord och uttryck
3 §
Med universitet och högskolor avses i denna förordning  universitet och högskolor som omfattas av högskolelagen 
(1992:1434) och enskilda utbildningsanordnare som har  tillstånd enligt lagen (1993:792) om tillstånd att utfärda  vissa examina.
I övrigt har ord och uttryck i förordningen samma betydelse  som i kommissionens förordning (EU) nr 651/2014 av den 17 juni 
2014 genom vilken vissa kategorier av stöd förklaras förenliga  med den inre marknaden enligt artiklarna 107 och 108 i  fördraget.
Statligt stöd till nystartade företag
4 §
Om det finns medel får universitet och högskolor ge  statligt stöd till holdingbolag enligt denna förordning i form  av stöd som ska användas för investeringar i företag som har  som mål att kommersialisera forskningsresultat och  innovationer från universitets och högskolors verksamhet. Stöd  får endast lämnas i enlighet med de villkor och till sådana  åtgärder som anges i kapitel I och artikel 22 i kommissionens  förordning (EU) nr 651/2014.
Statligt stöd i form av innovationsstöd till små och  medelstora företag
5 §
Om det finns medel får universitet och högskolor ge  statligt stöd till holdingbolag enligt denna förordning i form  av stöd som ska användas för innovationsstöd till små och  medelstora företag som har som mål att kommersialisera  forskningsresultat och innovationer från universitets och  högskolors verksamhet. Stöd får endast lämnas i enlighet med  de villkor och till sådana åtgärder som anges i kapitel I och  artikel 28 i kommissionens förordning (EU) nr 651/2014.
Särskilda bestämmelser om statligt stöd för idébanker
6 §
I förordningen (2022:1390) om statligt stöd för idébanker  inom holdingbolag vid universitet och högskolor finns  särskilda bestämmelser om statligt stöd till holdingbolag vid  universitet och högskolor för verksamhet som bedrivs i form av  en idébank.
Prövning av stödärenden
7 §
Frågor om stöd till holdingbolag enligt denna förordning  prövas av
1. det universitet eller den högskola som omfattas av  högskolelagen och som förvaltar bolaget, och
2. Göteborgs universitet om holdingbolaget ägs av en enskild  utbildningsanordnare.
8 §
En ansökan om stöd ska vara skriftlig och ges in till den  stödgivare som anges i 7 §.
Ansökan ska innehålla en beskrivning av den åtgärd som stödet  avser och de övriga uppgifter som behövs för prövningen av  ansökan.
Beslut om stöd
9 §
Ett beslut om stöd ska förenas med de villkor som krävs  för att syftet med stödet ska tillgodoses. Villkoren ska  framgå av beslutet.
10 §
Om uppgifter om ett stöd till ett företag ska  offentliggöras enligt artikel 9 i kommissionens förordning 
(EU) nr 651/2014, får stödet endast beviljas om företaget  samtycker till offentliggörandet.
Hinder mot utbetalning
11 §
Ett stöd enligt denna förordning får inte betalas ut till  ett företag som är föremål för betalningskrav på grund av ett  beslut av Europeiska kommissionen som förklarar ett stöd av en  svensk stödgivare olagligt och oförenligt med den inre  marknaden.
12 §
Stödgivaren ska besluta att ett beviljat stöd helt eller  delvis inte ska betalas ut om
1. sökanden genom oriktiga uppgifter eller på något annat sätt  har orsakat att stödet beviljats felaktigt eller med för högt  belopp,
2. stödet av något annat skäl har beviljats felaktigt eller  med för högt belopp och mottagaren borde ha insett detta,  eller
3. ett villkor för stödet inte har följts.
Uppföljning och utvärdering
13 §
Den stödgivare som beslutat om stöd ansvarar för  uppföljning eller utvärdering av stöd som betalats ut enligt  denna förordning.
Stödmottagaren ska på begäran av stödgivaren lämna de  uppgifter som behövs för uppföljning eller utvärdering av den  åtgärd som stöd har lämnats för.
Återbetalning och återkrav
14 §
En stödmottagare är återbetalningsskyldig om
1. det finns grund för det enligt 12 §,
2. stödet helt eller delvis inte har utnyttjats, eller
3. stödet helt eller delvis inte har använts för det ändamål  som det har beviljats för.
15 §
Om en stödmottagare är återbetalningsskyldig enligt 14 §,  ska stödgivaren besluta att helt eller delvis kräva tillbaka  stödet tillsammans med ränta. Kravet eller räntan får helt  eller delvis sättas ned om det finns särskilda skäl.
16 §
På stöd som krävs tillbaka ska ränta betalas från och med  den dag som infaller en månad efter det att beslut om återkrav  har fattats och efter en räntesats som vid varje tidpunkt  överstiger statens utlåningsränta med två procentenheter.
17 §
Bestämmelser om återkrav och skyldighet att återbetala  stöd som lämnas i strid med genomförandeförbudet i  artikel 108.3 i fördraget om Europeiska unionens funktionssätt 
(olagligt stöd) finns i lagen (2013:388) om tillämpning av  Europeiska unionens statsstödsregler.
Offentliggörande, rapportering och registerföring
18 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Överklagande
19 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 11 och 12 §§ och  beslut om återkrav enligt 15 § får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.