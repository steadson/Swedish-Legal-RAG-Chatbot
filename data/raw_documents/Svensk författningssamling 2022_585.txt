Title: Förordning (2022:585) om elnätsverksamhet
SFS Number: Svensk författningssamling 2022:585
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022585-om-elnatsverksamhet_sfs-2022-585/
Source Link: http://rkrattsbaser.gov.se/sfst?bet=2022:585
Amendment Register Link: http://rkrattsbaser.gov.se/sfsr?bet=2022:585
Ministry/Authority: Klimat- och näringslivsdepartementet RSE
Issued: 2022-05-25
Metadata: {"Utfärdad": "2022-05-25", "Ändrad": "t.o.m. SFS 2025:272"}

==================================================

Förordning (2022:585) om elnätsverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:585
Departement/myndighet
:   
Klimat- och näringslivsdepartementet RSE
Utfärdad
:   
2022-05-25
Ändrad
:   
t.o.m. SFS 2025:272
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förordningens innehåll
1 §
Denna förordning innehåller bestämmelser om nätverksamhet  i anslutning till ellagen (1997:857).
2 §
Förordningen är meddelad med stöd av
- 3 kap. 10 § ellagen (1997:857) i fråga om 5-8 §§,
- 3 kap. 11 § ellagen i fråga om 9 och 9 a §§,
- 3 kap. 15 § ellagen i fråga om 10-12 §§,
- 3 kap. 17 § ellagen i fråga om 13 och 14 §§ och 15 § 1,
- 3 kap. 28 § ellagen i fråga om 17 §,
- 3 kap. 40 § ellagen i fråga om 18-22 §§,
- 3 kap. 47 § ellagen i fråga om 25 och 26 §§,
- 4 kap. 19 § ellagen i fråga om 28 §,
- 4 kap. 21 § ellagen i fråga om 29 §,
- 4 kap. 27 § ellagen i fråga om 31 §,
- 4 kap. 42 § ellagen i fråga om 31 a §,
- 4 kap. 43 § ellagen i fråga om 32-33 §§,
- 12 kap. 16 § ellagen i fråga om 33 b §,
- 12 kap. 17 § ellagen i fråga om 34-36 §§,
- 8 kap. 11 § regeringsformen i fråga om 15 § 2 och 16, 27 och 
30 §§,
- 8 kap. 7 § regeringsformen i fråga om övriga bestämmelser.
Förordning (2025:272).
Ord och uttryck
3 §
Ord och uttryck som används i denna förordning har samma  betydelse som i ellagen (1997:857).
Nätmyndighet
4 §
Av 4 § förordningen (2023:241) om det nationella  elsystemet framgår att Energimarknadsinspektionen är  nätmyndighet enligt 1 kap. 5 § ellagen (1997:857).
Förordning (2023:244).
Stödtjänster
5 §
Transmissionsnätsföretag ska
1. efter att ha inhämtat synpunkter från  distributionsnätsföretag och andra berörda marknadsaktörer ta  fram specifikationer för de icke frekvensrelaterade  stödtjänster som företaget anskaffar och standardiserade  marknadsprodukter för sådana tjänster, och
2. lämna specifikationerna och marknadsprodukterna till  Energimarknadsinspektionen för godkännande.
6 §
Energimarknadsinspektionen ska godkänna sådana  specifikationer och marknadsprodukter som avses i 5 §, om de  säkerställer ett faktiskt och icke-diskriminerande deltagande  av berörda marknadsaktörer.
7 §
Riktlinjer som ett distributionsnätsföretag tar fram för  att upphandla produkter och tjänster som behövs för  distributionsnätets effektiva, tillförlitliga och säkra drift  ska vara objektiva, icke-diskriminerande och öppna för insyn.
Distributionsnätsföretaget ska inhämta synpunkter från  transmissionsnätsföretag och andra berörda marknadsaktörer när  det tar fram sådana riktlinjer.
8 §
Energimarknadsinspektionen får meddela ytterligare  föreskrifter om ett distributionsnätsföretags skyldigheter  enligt 7 §.
Samarbete och informationsutbyte
9 §
Distributionsnätsföretag ska utbyta och samordna  information med transmissionsnätsföretag i syfte att
1. säkerställa ett optimalt utnyttjande av resurser,
2. säkerställa en säker och effektiv drift av systemet,
3. underlätta marknadsutvecklingen, och
4. säkerställa att den som är ansluten till elnätet kan delta  på slutkunds-, grossist- och balansmarknaden.
Transmissionsnätsföretag ska utbyta och samordna information  med distributionsnätsföretag för att nå de syften som anges i  första stycket.
9 a §
Energimarknadsinspektionen får meddela föreskrifter om  skyldighet för nätföretag att sända underrättelser med  anledning av att en elleverantör påbörjar eller övertar  leveranserna av el i en uttagspunkt. Förordning (2023:244).
Flexibilitet i distributionsnät
10 §
Ett distributionsnätsföretag ska
1. efter att ha inhämtat synpunkter från  transmissionsnätsföretag och andra berörda marknadsaktörer ta  fram specifikationer för de flexibilitetstjänster som  företaget anskaffar och standardiserade marknadsprodukter för  sådana tjänster,
2. lämna specifikationerna och marknadsprodukterna till  Energimarknadsinspektionen för godkännande, och
3. offentliggöra en förteckning över marknadsprodukterna efter  det att Energimarknadsinspektionen har godkänt dem.
11 §
Energimarknadsinspektionen ska godkänna sådana  specifikationer och marknadsprodukter som avses i 10 §, om de  säkerställer ett faktiskt och icke-diskriminerande deltagande  av berörda marknadsaktörer.
12 §
Energimarknadsinspektionen får meddela föreskrifter om  hur en förteckning över marknadsprodukter ska offentliggöras  enligt 10 § 3.
Nätutvecklingsplan för distributionsnätsföretag
13 §
En nätutvecklingsplan som ett distributionsnätsföretag  tar fram enligt 3 kap. 16 § ellagen (1997:857) ska
1. redogöra för behovet av flexibilitetstjänster på medellång  och lång sikt,
2. ange planerade investeringar under de kommande fem till tio  åren med betoning på den huvudsakliga  distributionsinfrastruktur som krävs för att ansluta ny  produktionskapacitet och ny last, och
3. redogöra för de resurser som ska användas som ett  alternativ till en utbyggnad av elnätet.
14 §
Ett distributionsnätsföretag ska samråda med  transmissionsnätsföretag och berörda systemanvändare när det  tar fram en nätutvecklingsplan enligt 3 kap. 16 § ellagen 
(1997:857). Resultatet av samrådet ska offentliggöras  tillsammans med nätutvecklingsplanen och överlämnas till  Energimarknadsinspektionen.
14 a §
Energimarknadsinspektionen ska sammanställa innehållet  i nätutvecklingsplanerna och göra det tillgängligt på sin  webbplats. Förordning (2025:272).
15 §
Energimarknadsinspektionen får meddela
1. ytterligare föreskrifter om
a) vad en nätutvecklingsplan ska innehålla och hur den ska tas  fram, och
b) offentliggörandet av nätutvecklingsplanen och vilka  uppgifter som ska offentliggöras tillsammans med planen, och
2. närmare föreskrifter om hur nätutvecklingsplanen ska ges in  till Energimarknadsinspektionen. Förordning (2025:272).
Åtskillnad av distribution
16 §
Energimarknadsinspektionen får meddela närmare  föreskrifter om
1. innehållet i övervakningsplanen enligt 3 kap. 25 § ellagen 
(1997:857),
2. att utse en övervakningsansvarig och hans eller hennes  uppgifter enligt 3 kap. 26 § 1 ellagen, och
3. offentliggörandet av den årliga rapporten enligt 3 kap. 
26 § 2 ellagen.
17 §
Energimarknadsinspektionen får meddela föreskrifter om  undantag från kraven i 3 kap. 24-27 §§ ellagen (1997:857) i  fråga om distributionsnätsföretag vars ledningar i huvudsak  matar in el från anläggningar för produktion av förnybar el.  Undantag får dock inte göras för distributionsnätsföretag som  avses i 3 kap. 21 § ellagen.
Energilagringsanläggningar
18 §
Energimarknadsinspektionen får i det enskilda fallet  bevilja dispens från förbudet för nätföretag att äga,  utveckla, förvalta eller driva en energilagringsanläggning  enligt 3 kap. 39 § ellagen (1997:857) om anläggningen är en  helt integrerad nätkomponent eller om
1. andra aktörer än nätföretaget, efter ett icke-
diskriminerande anbudsförfarande som är öppet för insyn och  som har granskats och godkänts av Energimarknadsinspektionen,  inte har
a) medgetts rätt att äga, utveckla, förvalta eller driva en  sådan anläggning, eller
b) kunnat tillhandahålla motsvarande energilagringstjänst till  en rimlig kostnad eller inom en rimlig tid,
2. anläggningen är nödvändig för att nätföretaget ska kunna  fullgöra sina skyldigheter enligt 3 kap. 1 § ellagen,
3. anläggningen inte används för att köpa eller sälja el på  slutkunds-, grossist- och balansmarknader, och
4. Energimarknadsinspektionen har bedömt behovet av ett sådant  undantag och gjort en bedömning av anbudsförfarandet.
Förordning (2022:1543).
19 §
Om Energimarknadsinspektionen beviljar dispens enligt 
18 §, ska den hålla ett offentligt samråd om befintliga  energilagringsanläggningar för att bedöma tillgängligheten och  intresset av att investera i sådana anläggningar. Samråd ska  ske minst vart femte år, dock tidigast två år efter det att en  dispens har beviljats eller ett samråd har avslutats.
20 §
Om samrådet enligt 19 § visar att tredje part kan äga  eller driva en energilagringsanläggning på ett  kostnadseffektivt sätt, ska Energimarknadsinspektionen besluta  att dispensen ska upphöra att gälla 18 månader efter det att  samrådet avslutats.
21 §
Det som anges i 19 och 20 §§ gäller inte i fråga om  energilagringsanläggningar som är helt integrerade  nätkomponenter eller som
1. ägs eller drivs av ett
a) distributionsnätsföretag som har tagit ett slutgiltigt  investeringsbeslut före den 4 juli 2019, om anläggningen har  anslutits till elnätet senast den 3 juli 2021, eller
b) transmissionsnätsföretag som har tagit ett slutgiltigt  investeringsbeslut före den 1 januari 2025, om anläggningen  har anslutits till elnätet senast den 31 december 2026,
2. har integrerats i elnätet,
3. används endast för omedelbart återställande av  nätsäkerheten vid oplanerade händelser i elnätet, och
4. inte används för att köpa eller sälja el på slutkunds-,  grossist- och balansmarknader. Förordning (2022:1543).
22 §
Om Energimarknadsinspektionen beviljar ett  transmissionsnätsföretag dispens enligt 18 §, ska myndigheten  anmäla beslutet till Europeiska kommissionen och Acer  tillsammans med relevant information om ansökan och om skälen  för att bevilja undantag.
Efterfrågeflexibilitet
23 §
Energimarknadsinspektionen ska årligen sammanställa och  offentliggöra de tekniska krav och andra villkor som finns för  tillhandahållandet av efterfrågeflexibilitet.  Förordning (2023:244).
Ersättning vid inmatning av el
24 §
Ersättning enligt 3 kap. 43 § ellagen (1997:857) ska  beräknas enligt följande.
Det värde som avses i 3 kap. 43 § andra stycket 1 ellagen ska  beräknas utifrån den minskning av energiförlusterna i  nätföretagets ledningsnät som uppstår på grund av att  anläggningen matar in el på nätet och ersättas i förhållande  till mängden inmatad el samt till när denna inmatning sker.
Vid beräkning av det värde som avses i 3 kap. 43 § andra  stycket 2 ellagen ska följande bedömningsgrunder beaktas:
1. produktionsanläggningens effektleveransförmåga,
2. produktionsanläggningens driftsäkerhet och den  överenskommelse som kan finnas mellan nätföretaget och  anläggningshavaren om när produktionsanläggningen planeras  vara i drift, och
3. mängden inmatad el och när denna inmatning sker.
Underlag och information om leveranssäkerheten i  distributionsnäten
25 §
Rapportering av elavbrott enligt 3 kap. 47 § 3 ellagen 
(1997:857) ska göras till Energimarknadsinspektionen.
26 §
Energimarknadsinspektionen får meddela föreskrifter om
1. innehållet i samt redovisning och offentliggörande av  analyser och åtgärdsplaner enligt 3 kap. 45 § ellagen 
(1997:857),
2. information till elanvändarna enligt 3 kap. 46 § ellagen,
3. skyldighet att rapportera elavbrott till  Energimarknadsinspektionen, och
4. undantag från kraven i 3 kap. 45 och 46 §§ ellagen i fråga  om ledningar som i huvudsak matar in el från anläggningar för  produktion av förnybar el.
Tidsplaner för anslutning
27 §
Energimarknadsinspektionen får meddela närmare  föreskrifter om tidsplaner för anslutning enligt 4 kap. 8 §  ellagen (1997:857).
God kvalitet på överföringen av el
28 §
Energimarknadsinspektionen får meddela föreskrifter om  innebörden av att överföringen av el har god kvalitet enligt 
4 kap. 18 § ellagen (1997:857).
Undantag från funktionskravet vid överföring av el
29 §
Energimarknadsinspektionen får meddela föreskrifter om  undantag från kravet i 4 kap. 20 § ellagen (1997:857) om att  avbrott i överföringen av el till en elanvändare inte får  överstiga en viss tid.
Uppgifter om villkor för överföring
30 §
Energimarknadsinspektionen får meddela närmare  föreskrifter om
1. nätföretagets skyldighet att offentliggöra uppgifter om  avgifter och övriga villkor för överföring av el enligt 4 kap. 
23 § 2 ellagen (1997:857), och
2. nätföretagets skyldighet enligt 4 kap. 25 § ellagen att  informera elanvändarna om
a) hur avgifterna för överföring av el är utformade, och
b) vilka möjligheter elanvändarna har att påverka sina  kostnader för överföring av el genom att välja andra  avtalsvillkor eller ändra förbrukningsmönster.
Utformning av avgifter för överföring av el
31 §
Energimarknadsinspektionen får meddela föreskrifter om  hur avgifterna för överföring av el ska utformas för att  främja ett effektivt utnyttjande av elnätet eller en effektiv  elproduktion och elanvändning.
Konsumentrelaterad information
31 a §
Energimarknadsinspektionen får meddela föreskrifter om  vilken konsumentrelaterad information ett nätföretag ska  tillhandahålla och hur informationen ska tillhandahållas.
Förordning (2023:244).
Nätföretagets faktura
32 §
Ett nätföretags faktura till en elanvändare ska vara  tydlig.
Nätföretaget ska på ett lättbegripligt sätt förklara fakturans  innehåll, om elanvändaren begär det. Förordning (2023:244).
32 a §
Nätföretaget ska erbjuda elanvändaren fakturor i  elektronisk form. Förordning (2023:244).
32 b §
I ett nätföretags faktura till en elanvändare ska det  anges
1. vilket belopp som ska betalas,
2. en uppdelning av beloppet i komponenter, varav en komponent  ska avse skatt,
3. förfallodag,
4. vilka aktuella priser som fakturan grundas på, och
5. i förekommande fall, om avtalet föreskriver en framtida  ändring av produkten eller priset tillsammans med det datum då  ändringen träder i kraft. Förordning (2023:244).
33 §
Energimarknadsinspektionen får meddela ytterligare  föreskrifter om nätföretags fakturering av elanvändare och om  skyldighet för nätföretag att lämna viss information till  elanvändaren i samband med fakturering. Förordning (2023:244).
Underrättelse till en konsument och meddelande till  socialnämnden
33 a §
Information som ett nätföretag lämnar till en konsument  enligt 11 kap. 3 § 3 ellagen (1997:857) ska utformas i  enlighet med bilaga 1 till denna förordning.
Ett meddelande till socialnämnden enligt 11 kap. 3 § 4 ellagen  ska utformas i enlighet med bilaga 2 till denna förordning.
Förordning (2023:764).
Skyldighet att informera om avbrytande av överföringen av el
33 b §
Energimarknadsinspektionen får meddela föreskrifter om  skyldighet för nätföretag att informera  Energimarknadsinspektionen om avbrytande av överföringen av el  till elanvändare och om skälen till avbrytandet.
Förordning (2023:244).
Information som nätmyndigheten behöver enligt  elmarknadsdirektivet
34 §
Ett nätföretag ska lämna uppgifter till  Energimarknadsinspektionen om utvecklingen av smarta elnät.
Med smarta elnät avses
1. elnät som möjliggör kostnadseffektiv integrering och aktiv  kontroll av beteendet och åtgärderna hos den som är ansluten  till elnätet och där nätföretaget digitalt kan få information  om användarnas förbrukning och produktion av el, och
2. informations- och kommunikationsteknik för kommunikation  med nätföretag, producenter, elanvändare och  energilagringsanläggningar i syfte att överföra el på ett  hållbart, kostnadseffektivt och säkert sätt.
35 §
Ett nätföretag ska lämna uppgifter till  Energimarknadsinspektionen om den tid som det har tagit att  reparera en anläggning efter ett oplanerat elavbrott.
36 §
Energimarknadsinspektionen får meddela ytterligare  föreskrifter om skyldigheten att lämna uppgifter enligt 34 och 
35 §§.
Överklagande
37 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Bilaga 1
Underrättelse till en konsument vid bristande betalning för el
Eftersom du inte har betalat elnätsavgiften i tid kan  överföringen av din el komma att stängas av. Enligt  bestämmelser i ellagen kan du hindra avstängningen genom att  betala skulden inom tre veckor från det att du har fått del av  detta meddelande.
Socialnämnden i din kommun kommer att få ett meddelande om den  uteblivna betalningen. Förordning (2023:244).
Bilaga 2
Meddelande till socialnämnden om en konsument som riskerar att  få överföringen av el avbruten
1. Nätföretagets namn, postadress och telefonnummer:
2. Konsumentens namn och postadress:
3. Belopp, med angivande av förfallodag, som konsumenten ska  betala för att förhindra att överföringen av el avbryts:
4. Nätföretagets postgiro- eller bankgirokonto eller annan  anvisning om sättet för betalning:
Förordning (2023:244).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.