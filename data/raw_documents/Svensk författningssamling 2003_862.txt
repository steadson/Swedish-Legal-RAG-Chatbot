Title: Lag (2003:862) om finansiell rådgivning till konsumenter
SFS Number: Svensk författningssamling 2003:862
URL: https://www.riksdagen.se/sv/dokument-och-lagar/dokument/svensk-forfattningssamling/lag-2003862-om-finansiell-radgivning-till_sfs-2003-862/
Source Link: http://rkrattsbaser.gov.se/sfst?bet=2003:862
Amendment Register Link: http://rkrattsbaser.gov.se/sfsr?bet=2003:862
Ministry/Authority: Finansdepartementet KO
Issued: 2003-11-20
Metadata: {"Utfärdad": "2003-11-20", "Ändrad": "t.o.m. SFS 2021:124"}

==================================================

Lag (2003:862) om finansiell rådgivning till konsumenter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2003:862
Departement/myndighet
:   
Finansdepartementet KO
Utfärdad
:   
2003-11-20
Ändrad
:   
t.o.m. SFS 2021:124
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag gäller finansiell rådgivning som en näringsidkare tillhandahåller en konsument och som omfattar placering av konsumentens tillgångar i finansiella instrument eller i livförsäkringar med sparmoment. Lagen är dock inte tillämplig när den som utför rådgivningen enbart förordar en annan placering än som nu sagts.
Lag (2004:571)
.
2 §
I denna lag avses med
konsument: en fysisk person som handlar huvudsakligen för  ändamål som faller utanför näringsverksamhet,
näringsidkare: en fysisk eller juridisk person som handlar  för ändamål som har samband med den egna  näringsverksamheten,
finansiella instrument: det som anges i 1 kap. 4 § lagen 
(2007:528) om värdepappersmarknaden.
Lag (2017:689)
.
3 §
Bestämmelserna i denna lag får inte frångås till nackdel för en konsument.
3 a §
Bestämmelserna i 4 och 5 §§ gäller inte finansiell  rådgivning som tillhandahålls av
1. fondbolag och förvaltningsbolag enligt lagen (2004:46) om  värdepappersfonder,
2. värdepappersinstitut och utländska värdepappersföretag  enligt lagen (2007:528) om värdepappersmarknaden, eller
3. AIF-förvaltare enligt lagen (2013:561) om förvaltare av  alternativa investeringsfonder.
Lag (2018:1225)
.
Näringsidkarens skyldigheter
4 §
Näringsidkaren skall
1. se till att den som utför rådgivningen har tillräcklig kompetens,
2. dokumentera vad som förekommit vid rådgivningstillfället, och
3. lämna ut dokumentationen till konsumenten.
Regeringen eller den myndighet som regeringen bestämmer får meddela närmare föreskrifter om vad näringsidkaren skall iaktta när det gäller rådgivares kompetens, dokumentation av rådgivning, utlämnande av sådan dokumentation och om undantag från skyldigheten att lämna ut dokumentationen.
5 §
Näringsidkaren skall i sin rådgivningsverksamhet iaktta god rådgivningssed och med tillbörlig omsorg ta till vara konsumentens intressen. Näringsidkaren skall anpassa rådgivningen efter konsumentens önskemål och behov samt inte rekommendera andra lösningar än sådana som kan anses lämpliga för konsumenten.
Näringsidkaren skall avråda konsumenten från att vidta åtgärder som inte kan anses lämpliga med hänsyn till konsumentens behov, ekonomiska förhållanden eller andra omständigheter.
Skadestånd
6 §
En näringsidkare som genom finansiell rådgivning  uppsåtligen eller av oaktsamhet orsakar en konsument ren  förmögenhetsskada ska betala full ersättning för skadan.
Lag (2021:124)
.
7 §
Om konsumenten vill åberopa att finansiell rådgivning har orsakat honom eller henne ren förmögenhetsskada, skall konsumenten underrätta näringsidkaren om detta inom skälig tid efter det att han eller hon märkt eller bort märka att skada har uppkommit.
Om konsumenten inte underrättar näringsidkaren inom den tid som följer av första stycket, faller rätten till skadestånd enligt denna lag bort. Detsamma gäller om konsumenten inte väcker talan inom tio år från rådgivningstillfället.
Tillsyn
8 §
Konsumentverket utövar tillsyn över att denna lag och föreskrifter som meddelats med stöd av lagen följs. Verkets tillsyn omfattar dock inte verksamhet som står under Finansinspektionens tillsyn eller verksamhet som bedrivs av advokater.
För tillsynen har Konsumentverket rätt att göra inspektion hos näringsidkare som tillhandahåller finansiell rådgivning och att ta del av samtliga handlingar som behövs för tillsynen.
Näringsidkaren skall lämna de upplysningar om verksamheten som begärs för tillsynen.
Om näringsidkaren inte tillhandahåller handlingarna eller lämnar upplysningarna, får Konsumentverket förelägga näringsidkaren vid vite att fullgöra sin skyldighet.
9 §
Om en näringsidkare som står under Konsumentverkets tillsyn utför finansiell rådgivning i strid med de krav som ställs i lagen eller i föreskrifter som meddelats med stöd av lagen, får verket vid vite förelägga näringsidkaren att upphöra med finansiell rådgivning.
Om det är tillräckligt får Konsumentverket i stället meddela varning.
10 §
Konsumentverkets beslut enligt 8 § tredje stycket och 9 §
får överklagas hos allmän förvaltningsdomstol.
Prövningstillstånd krävs vid överklagande till kammarrätten.
Övergångsbestämmelser
2007:560
1. Denna lag träder i kraft den 1 november 2007.
2. I fråga om rådgivning som har tillhandahållits före ikraftträdandet gäller äldre bestämmelser.
2018:1225
1. Denna lag träder i kraft den 1 oktober 2018.
2. Äldre bestämmelser gäller fortfarande för  försäkringsförmedlare som enligt punkt 8 i ikraftträdande-  och övergångsbestämmelserna till lagen (2018:1219) om  försäkringsdistribution får fortsätta att utöva sådan  verksamhet som avses i den punkten efter den 1 oktober 
2018.
2021:124
1. Denna lag träder i kraft den 1 april 2021.
2. Äldre föreskrifter gäller för rådgivning som har getts före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.