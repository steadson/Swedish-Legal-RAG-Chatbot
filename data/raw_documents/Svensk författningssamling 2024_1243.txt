Title: Förordning (2024:1243) om stöd för att främja tillgången till grundläggande kommersiell service
SFS Number: Svensk författningssamling 2024:1243
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241243-om-stod-for-att-framja_sfs-2024-1243/
Source Link: http://rkrattsbaser.gov.se/sfst?bet=2024:1243
Amendment Register Link: http://rkrattsbaser.gov.se/sfsr?bet=2024:1243
Ministry/Authority: Landsbygds- och infrastrukturdepartementet
Issued: 2024-12-05
Metadata: {"Utfärdad": "2024-12-05"}

==================================================

Förordning (2024:1243) om stöd för att främja tillgången till grundläggande kommersiell service
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1243
Departement/myndighet
:   
Landsbygds- och infrastrukturdepartementet
Utfärdad
:   
2024-12-05
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll och syfte
1 §
Denna förordning innehåller bestämmelser om stöd till  kommuner och till företag med försäljningsställen för  dagligvaror eller drivmedel.
2 §
Syftet med stödet är att främja tillgången till  grundläggande kommersiell service i områden där servicen är  gles.
Stödet ska bidra till att uppfylla målet för den regionala  utvecklingspolitiken.
Stöd lämnas i mån av medel.
3 §
I lagen (2010:630) om regionalt utvecklingsansvar finns  bestämmelser om att regioner och Gotlands kommun ska besluta  om användningen av vissa statliga medel för regionalt  utvecklingsarbete.
Det som sägs i denna förordning om regioner gäller också för  Gotlands kommun.
Ord och uttryck
4 §
I denna förordning betyder
dagligvaror: varor som hushåll behöver köpa ofta, och
grundläggande kommersiell service: verksamheter som  tillhandahåller dagligvaror, drivmedel eller ombudsfunktioner  för post-, apotek- eller betaltjänster.
Stödets form
5 §
Stöd får lämnas i form av
- hemsändningsbidrag,
- investeringsstöd,
- servicebidrag, eller
- särskilt driftstöd.
Stöden kan kombineras med varandra.
Grunder för statligt stöd
6 §
Investeringsstöd eller servicebidrag får endast lämnas i  enlighet med kommissionens förordning (EU) 2023/2831 av den 
13 december 2023 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse.
7 §
Särskilt driftstöd får endast lämnas i enlighet med  kommissionens förordning (EU) 2023/2832 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  som beviljas företag som tillhandahåller tjänster av allmänt  ekonomiskt intresse.
Förutsättningar för stöd
8 §
Stöd enligt denna förordning får endast lämnas
1. för åtgärder i områden där den grundläggande kommersiella  servicen bedöms som gles, och
2. om de särskilda förutsättningar som följer av 10-22 §§ är  uppfyllda.
9 §
Det stöd som lämnas får inte vara större än vad som behövs  för att den åtgärd som stödet avser ska kunna genomföras, med  hänsyn till övriga finansieringsmöjligheter och andra  omständigheter.
Hemsändningsbidrag
10 §
Hemsändningsbidrag får lämnas till kommuner.
11 §
Hemsändningsbidrag får lämnas för att bekosta kommunens  hemsändning av dagligvaror till hushåll eller anordnande av  inköpsturer av dagligvaror till hushåll som har långt avstånd  till och som saknar möjlighet att på egen hand ta sig till en  butik.
12 §
Hemsändningsbidrag får lämnas endast om
1. hemsändningarna eller inköpsturerna sker på ett  ändamålsenligt sätt och utan onödiga kostnader, och
2. kommunens nettokostnader för hemsändningarna och  inköpsturerna under ett kalenderår uppgår till minst ett halvt  prisbasbelopp enligt 2 kap. 6 och 7 §§  socialförsäkringsbalken.
13 §
Hemsändningsbidrag får lämnas med högst 50 procent av  kommunens nettokostnader för hemsändning eller inköpsturer  under ett kalenderår, dock högst 100 kronor per hushåll och  hemsändnings- eller inköpstillfälle.
14 §
Den som utför hemsändningen av dagligvaror eller  inköpsturer får utöver ersättning från kommunen ta ut en  skälig avgift av hushållet för arbetet.
Investeringsstöd
15 §
Investeringsstöd får lämnas till företag med fasta  försäljningsställen som tillhandahåller dagligvaror eller  drivmedel.
Om det finns särskilda skäl får investeringsstöd även lämnas  till
1. företag som på annat sätt än genom ett fast  försäljningsställe säljer och levererar dagligvaror i  landsbygder, eller
2. fastighetsägare som hyr ut lokaler till ett företag som  säljer dagligvaror eller drivmedel i landsbygder.
16 §
Investeringsstöd får lämnas med högst 50 procent av  utgifterna för
1. anskaffning, ny-, till- eller ombyggnad eller större  reparation av lokaler som behövs för verksamheten och för  inredning eller annan utrustning av sådana lokaler, eller
2. anskaffning, ombyggnad eller större reparation av  utrustning som behövs för försäljning på annat sätt än genom  fast försäljningsställe.
17 §
Investeringsstöd får lämnas med högst 85 procent av  utgifterna för
1. en större sådan investering som avses i 16 § 1, om  investeringen
a) gäller ett fast försäljningsställe med ett väl utbyggt  utbud av grundläggande kommersiell service, eller
b) görs för att komplettera det fasta försäljningsstället för  dagligvaror eller drivmedel med annan grundläggande  kommersiell service,
2. kompetenshöjande insatser för anställda inom grundläggande  kommersiell service,
3. att ta fram åtgärdsprogram som syftar till att förbättra  verksamhetens lönsamhet,
4. investeringar som genomförs för att uppfylla krav som  verksamheten är skyldig att genomföra enligt föreskrifter i  lag eller förordning, eller
5. andra investeringar, om det finns särskilda skäl som  motiverar det.
18 §
Tillväxtverket får meddela föreskrifter om vad som krävs  för att de investeringar som avses 17 § 4 ska vara  stödberättigade.
Servicebidrag
19 §
Servicebidrag får lämnas till företag med fasta  försäljningsställen som har drabbats av tillfälliga problem  med lönsamheten, om
1. företaget tillhandahåller dagligvaror eller drivmedel, och
2. andra åtgärder har varit otillräckliga för att komma till  rätta med lönsamhetsproblemen.
Om det finns särskilda skäl får servicebidrag även lämnas till  företag utan fasta försäljningsställen som säljer och  levererar dagligvaror i landsbygder.
Företag som har ett väl utbyggt utbud för grundläggande  kommersiell service eller företag som av servicestrategiska  skäl är betydelsefulla, ska prioriteras.
20 §
Servicebidrag får lämnas med högst 350 000 kronor per år  och mottagare. Om särskilt driftstöd lämnas enligt 21 § ska  stöden räknas samman och det totala beloppet får sammanlagt  uppgå till högst 350 000 kronor.
Servicebidrag får lämnas till samma mottagare under sammanlagt  högst tre år.
Särskilt driftstöd
21 §
Särskilt driftstöd får lämnas till företag med ett fast  försäljningsställe som
1. har ett mångsidigt utbud av dagligvaror,
2. är beläget mer än 10 kilometer från ett annat  försäljningsställe med ett mångsidigt utbud av dagligvaror,  eller i ett skärgårdsområde utan fast landförbindelse,
3. är öppet så att kunderna kan få tillgång till dagligvaror  på åretruntbasis, och
4. hade en nettoomsättning för dagligvaror som uppgick till  högst 11 miljoner kronor enligt det senaste årets  årsredovisning, årsbokslut eller annat liknande underlag.
Om det finns särskilda skäl, får särskilt driftstöd lämnas  till ett försäljningsställe, trots att det inte uppfyller  förutsättningarna enligt första stycket 2 och 4.
Försäljningsställen som är betydelsefulla även för  tillgängligheten till annan grundläggande kommersiell service  än dagligvaror ska prioriteras.
22 §
Särskilt driftstöd får lämnas med högst 350 000 kronor  per år och försäljningsställe. Om servicebidrag lämnas enligt 
19 § ska stöden räknas samman och det totala beloppet får  sammanlagt uppgå till högst 350 000 kronor.
Hantering av stödärenden
23 §
En ansökan om stöd ska lämnas till regionen i det län där  verksamheten bedrivs och prövas av den regionen.
24 §
En ansökan om stöd ska vara skriftlig och undertecknad av  sökanden.
25 §
Ansökan om investeringsstöd ska lämnas in till regionen  innan den stödberättigade åtgärden påbörjas.
26 §
En ansökan om stöd ska innehålla en beskrivning av den  åtgärd som stödet avser och de övriga uppgifter som behövs för  att regionen ska kunna pröva ansökan.
En ansökan om hemsändningsbidrag ska även innehålla uppgifter  om hur många hushåll som under det kalenderår som ansökan  avser har fått hemsändning eller som har deltagit i sådana  inköpsturer som avses i 11 §.
27 §
En ansökan om investeringsstöd, servicebidrag eller  särskilt driftstöd ska innehålla en redogörelse för
1. allt annat stöd av mindre betydelse som företaget har fått  under den senaste treårsperioden, och
2. allt annat stöd som företaget tidigare har ansökt om eller  beviljats och som avser samma stödberättigande kostnader som  ansökan omfattar.
28 §
Innan investeringsstöd, servicebidrag eller särskilt  driftstöd beviljas ska regionen
1. lämna de upplysningar till företaget som följer av  artikel 7.4 i kommissionens förordning (EU) 2023/2831 eller  kommissionens förordning (EU) 2023/2832,
2. göra den kontroll som följer av artikel 6.4 i kommissionens  förordning (EU) 2023/2831 eller kommissionens förordning (EU) 
2023/2832, och
3. hämta in synpunkter från berörda kommuner för att behovet  av stöd ska kunna bedömas.
Om ärendet gäller en fråga av principiell vikt, ska regionen  hämta in synpunkter från Tillväxtverket innan ett beslut om  stöd fattas.
Anmälningsskyldighet
29 §
Den som har ansökt om eller beviljats stöd enligt denna  förordning ska snarast möjligt till regionen anmäla sådana  ändrade förhållanden som kan påverka rätten till eller  storleken på stödet.
Beslut om stöd
30 §
Ett beslut om stöd ska innehålla uppgifter om det stöd  som lämnas, en upplysning om anmälningsskyldigheten enligt 
29 § och grunderna för återbetalning och återkrav enligt 
33 och 40-43 §§.
Beslutet får förenas med de ytterligare villkor som krävs för  att syftet med stödet ska uppnås. Villkoren ska framgå av  beslutet.
31 §
Ett beslut om särskilt driftstöd ska förenas med villkor  om att stödmottagaren ska utföra en tjänst av allmänt  ekonomiskt intresse. Regionen ska i beslutet ange de närmare  villkoren för tjänsten. Dessa ska innefatta åtminstone vilket  utbud av dagligvaror som ska tillhandahållas och under vilken  tid som försäljningsstället ska hållas öppet.
Utbetalning av stöd
32 §
Stöd som utgörs av
1. hemsändningsbidrag betalas ut årsvis i efterskott,
2. investeringsstöd betalas ut löpande allteftersom  stödmottagaren redovisar genomförda åtgärder, och
3. servicebidrag och särskilt driftstöd betalas ut i samband  med att stödet beviljas.
33 §
Regionen ska besluta att ett stöd helt eller delvis inte  ska betalas ut om
1. den som har beviljats stöd har orsakat att stödet beviljats  felaktigt eller med för högt belopp genom att lämna oriktiga  uppgifter eller på annat sätt,
2. stödet av något annat skäl har beviljats felaktigt eller  med för högt belopp och stödmottagaren skäligen borde ha  insett det,
3. stödet inte har utnyttjats eller använts eller det finns  anledning att anta att stödet inte kommer att utnyttjas eller  användas för det ändamål som det har beviljats för, eller
4. ett villkor för stödet inte har följts.
Uppföljning, utvärdering och registerföring
34 §
Regionen ska på Tillväxtverkets begäran redovisa hur stöd  enligt denna förordning har använts.
35 §
Regionen ansvarar för uppföljning av stöd som betalats ut  till stödmottagare enligt denna förordning.
36 §
En stödmottagare ska på regionens begäran lämna de  uppgifter som behövs för uppföljning och utvärdering av den  åtgärd som stöd har lämnats för.
37 §
Om det uppstår en påtaglig risk för att syftet med stödet  inte kommer att kunna uppnås ska regionen vidta de åtgärder  som motiveras av stödets ändamål och statens intressen som  fordringsägare.
38 §
Bestämmelser om registerföring finns i 12 a § lagen 
(2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
39 §
Regionen ska i minst tio år från det att stödet  beslutades bevara de uppgifter som behövs för att kunna  fastställa att de villkor som följer av förordning (EU) 
2023/2831 och förordning (EU) 2023/2832 är uppfyllda.
Återbetalning och återkrav
40 §
En stödmottagare är återbetalningsskyldig om någon av de  grunder som anges i 33 § är uppfyllda.
41 §
På det belopp som krävs tillbaka ska ränta betalas. Ränta  beräknas från och med den dag som infaller en månad efter det  att beslut om återkrav enligt 42 § har fattats och efter en  räntesats som vid varje tidpunkt överstiger statens  utlåningsränta med två procentenheter.
42 §
Om en stödmottagare är återbetalningsskyldig enligt 40 §  ska regionen besluta att helt eller delvis kräva tillbaka  stödet tillsammans med ränta.
Kravet eller räntan får helt eller delvis sättas ned om det  finns särskilda skäl.
43 §
Om regionen har beslutat om återkrav av investeringsstöd  enligt 42 §, får beloppet som ska krävas tillbaka räknas av  mot annan utbetalning till samma stödmottagare som har  beslutats enligt denna förordning.
44 §
Tillväxtverket ska vid domstolar, myndigheter och i  övrigt föra statens talan mot stödmottagaren i fråga om  statliga medel enligt denna förordning.
Tillväxtverket får anta ackordsförslag eller på annat sätt  efterskänka statens rätt i enlighet med vad som framgår av  förordningen (1993:1138) om hantering av statliga fordringar.
45 §
Regionen ska underrätta och bistå Tillväxtverket när  verket behöver vidta en åtgärd enligt 44 §.
Bemyndigande
46 §
Tillväxtverket får meddela föreskrifter om  verkställigheten av denna förordning.
Överklagande
47 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 33, 42 och 43 §§ får dock inte överklagas.
Övergångsbestämmelser
1. Denna förordning träder i kraft den 1 januari 2025.
2. Genom förordningen upphävs förordningen (2000:284) om stöd  till kommersiell service.
3. Bestämmelserna i 19-21 §§ den upphävda förordningen gäller  dock fortfarande för hemsändningsbidrag som avser kommunens  kostnader för kalenderåret 2024.
4. De nya bestämmelserna i 10-14 §§ tillämpas första gången i  fråga om stöd som avser kommunens kostnader för  kalenderåret 2025.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.