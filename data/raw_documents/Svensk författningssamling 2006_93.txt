Title: Förordning (2006:93) om statsbidrag till verksamhet inriktad mot hiv/aids och vissa andra smittsamma sjukdomar
SFS Number: Svensk författningssamling 2006:93
URL: https://www.riksdagen.se/sv/dokument-och-lagar/dokument/svensk-forfattningssamling/forordning-200693-om-statsbidrag-till_sfs-2006-93/
Source Link: http://rkrattsbaser.gov.se/sfst?bet=2006:93
Amendment Register Link: http://rkrattsbaser.gov.se/sfsr?bet=2006:93
Ministry/Authority: Socialdepartementet
Issued: 2006-02-23
Metadata: {"Utfärdad": "2006-02-23", "Ändrad": "t.o.m. 2025:664"}

==================================================

Förordning (2006:93) om statsbidrag till verksamhet inriktad mot hiv/aids och vissa andra smittsamma sjukdomar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:93
Departement/myndighet
:   
Socialdepartementet
Utfärdad
:   
2006-02-23
Ändrad
:   
t.o.m. 2025:664
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmän bestämmelse
1 §
I denna förordning meddelas föreskrifter om statsbidrag  till ideella organisationer som bedriver arbete i syfte att  förebygga spridning eller minska konsekvenserna av hiv/aids  eller andra sexuellt överförbara och blodburna sjukdomar.
Syftet med statsbidraget är att förstärka och komplettera  statens, regionernas och kommunernas insatser genom stöd till  organisationerna i deras arbete med utbildning, information,  opinionsbildning eller olika former av stödjande socialt  arbete. Syftet med statsbidraget är även att förstärka  organisationernas utvecklingsarbete och kompetensuppbyggnad.
Förordning (2019:1052).
Förutsättningar för statsbidrag
2 §
Statsbidrag får lämnas till en ideell organisation som
1. är en juridisk person med ett allmännyttigt ideellt  ändamål,
2. är en riksorganisation,
3. är demokratiskt uppbyggd,
4. bedriver arbete i Sverige i form av förebyggande eller  stödjande insatser inom det område som anges i 1 § första  stycket,
5. bedriver sådan verksamhet i Sverige som avses i 1 § första  stycket sedan minst två år före dagen för ansökan,
6. har upprättat en treårsplan där det beskrivs vad  organisationen planerar att genomföra under denna period samt  hur arbetet kommer att följas upp, och
7. utformar sin verksamhet på ett kostnadseffektivt sätt som  möjliggör en uppföljning av insatsernas resultat.
Förordning (2025:664).
2 a §
Bidrag får även lämnas till en stiftelse som
1. inte är statlig eller kommunal,
2. saknar vinstsyfte,
3. uppfyller kraven i 2 § 1 och 4-7, och
4. är öppen för insyn. Förordning (2025:664).
3 §
Om det finns särskilda skäl får statsbidrag även lämnas  till organisationer som inte uppfyller de villkor som anges i 
2 § 2 eller som har bedrivit verksamhet en kortare period än  vad som anges i 2 § 5. Vid bedömningen av om bidrag ska  beviljas i dessa fall ska behovet av förnyelsearbete inom det  område där organisationen är verksam särskilt beaktas.
Förordning (2025:664).
3 a §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation om det  framkommer att någon av dess samarbetsorganisationer, eller en  företrädare för samarbetsorganisationen, agerar på ett sådant  sätt som anges i första stycket. Förordning (2025:664).
3 b §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 3 a §,  får bidrag ändå lämnas till organisationen om det finns  särskilda skäl. Vid denna bedömning ska det särskilt beaktas  om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:664).
3 c §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Folkhälsomyndigheten.
Förordning (2025:664).
Formen för statsbidraget
4 §
Statsbidraget är ett organisations- eller  verksamhetsbidrag. Organisationsbidrag får inte ges om  sökanden har fått ett annat statligt organisationsbidrag för  samma bidragsår. Verksamhetsbidrag får inte lämnas för  kostnader som något statligt bidrag redan har lämnats för.
Förordning (2025:664).
Ansökan
5 §
Ansökan om bidrag enligt denna förordning prövas av Folkhälsomyndigheten efter hörande av Socialstyrelsen.
Förordning (2013:902).
6 §
En ansökan om bidrag ska ha kommit in till  Folkhälsomyndigheten senast vid den tidpunkt som myndigheten  bestämmer. Förordning (2025:664).
7 §
Ansökan om bidrag ska göras skriftligen på en blankett som Folkhälsomyndigheten tillhandahåller.
Det ska intygas i ansökan att de uppgifter som lämnas där är riktiga.
Ansökan ska vara egenhändigt undertecknad av en behörig företrädare för den organisation som ansöker om bidrag.
Förordning (2013:902).
8 §
En ansökan om organisationsbidrag skall vidare innehålla
1. den ansökande organisationens stadgar eller stiftelseurkund,
2. handlingar som visar vem eller vilka som har rätt att företräda organisationen,
3. verksamhets- eller förvaltningsberättelse, balans- och resultaträkning samt revisionsberättelse för närmast föregående räkenskapsår, samt
4. uppgift om huruvida sökanden ansökt om eller beviljats annat statligt organisationsbidrag och i sådant fall med vilket belopp.
9 §
En ansökan om verksamhetsbidrag skall vidare innehålla
1. den ansökande organisationens stadgar eller stiftelseurkund,
2. handlingar som visar vem eller vilka som har rätt att företräda organisationen,
3. verksamhets- eller förvaltningsberättelse, balans- och resultaträkning samt revisionsberättelse för närmast föregående räkenskapsår, samt
4. uppgift om vilka aktiviteter ansökan avser och vad som är ändamålet med aktiviteterna.
10 §
Den som ansöker om bidrag ska på begäran av  Folkhälsomyndigheten också lämna övriga uppgifter och  handlingar som Folkhälsomyndigheten behöver för att kunna  pröva ansökan. Förordning (2025:664).
11 §
Om den som ansöker om bidrag enligt denna förordning inte  lämnar de handlingar och uppgifter som följer av 7-10 §§, ska  sökanden ges möjlighet att komplettera ansökan inom en viss  tid. Förordning (2025:664).
Beslut
12 §
Bidrag lämnas om det finns medel. Förordning (2025:664).
13 §
Bedömningen av en ansökan ska, utöver vad som framgår av 
1-3 §§, göras med utgångspunkt i de mål för bidraget som  angetts i särskilda regeringsbeslut.
Om den som ansöker om bidrag har lämnat en sådan redovisning  som avses i 18 § för tidigare lämnade bidrag, ska även det som  framgår av redovisningen beaktas vid bedömningen av ansökan.
Förordning (2025:664).
14 §
Folkhälsomyndigheten beslutar i det enskilda fallet om de mål och villkor som ska gälla för bidraget.
Förordning (2013:902).
15 §
Beslut om bidrag ska avse ett visst bidragsår. Ett  bidragsår för organisationsbidrag avser ett kalenderår. För  verksamhetsbidrag avser ett bidragsår en tolvmånadersperiod.
Förordning (2025:664).
16 §
I ett beslut om bidrag skall det anges för vilket ändamål bidraget beviljas och de villkor som skall gälla för bidraget.
17 §
För att möjliggöra ett erfarenhetsutbyte i frågor som rör statsbidraget ska det hos Folkhälsomyndigheten finnas ett råd med representanter för sådana organisationer som avses i 1 §. Förordning (2013:902).
Anmälningsskyldighet
17 a §
Den som ansöker om eller har beviljats bidrag enligt  denna förordning ska snarast möjligt till Folkhälsomyndigheten  anmäla sådana ändrade förhållanden som kan påverka rätten till  eller storleken på bidraget. Förordning (2025:664).
Redovisning
18 §
En organisation som har tagit emot organisationsbidrag  ska till Folkhälsomyndigheten lämna en ekonomisk redovisning  av det mottagna bidraget och en redovisning av vad bidraget  har använts till samt en redogörelse för vad bidraget har  använts till i förhållande till det syfte med bidraget som  anges i 1 § andra stycket.
En organisation som har tagit emot verksamhetsbidrag enligt  denna förordning är skyldig att lämna en slutredovisning till  Folkhälsomyndigheten. Redovisningen ska innehålla en ekonomisk  redovisning, en redogörelse för vad bidraget har använts till,  vilka resultat som uppnåtts och hur resultaten förhåller sig  till det ändamål som bidraget har beviljats för.
Redovisning enligt första och andra styckena ska lämnas in  till Folkhälsomyndigheten senast den tidpunkt som myndigheten  bestämmer. Förordning (2025:664).
18 a §
En revisor ska granska redovisningen enligt 18 §.  Revisorns rapport över granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor. Förordning (2025:664).
19 §
Bidragsmottagaren ska förutom vad som anges i 18 §, på  begäran av Folkhälsomyndigheten, lämna de övriga uppgifter och  handlingar som myndigheten begär. Förordning (2025:664).
20 §
Folkhälsomyndigheten ska årligen senast den 31 maj lämna regeringen en samlad ekonomisk redovisning. Av redovisningen ska det framgå vilka som fått bidrag, med hur stort belopp och för vilka ändamål. Vidare ska redovisningen innehålla en sammanfattande redogörelse för statsbidragets användning i förhållande till bidragets syfte och till de mål som angetts i särskilda regeringsbeslut. Den ekonomiska redovisningen ska vara granskad av en auktoriserad eller godkänd revisor.
Folkhälsomyndigheten ska vartannat år, med början år 2014, vid samma tid även lämna regeringen en bedömning av statsbidragets effekter i förhållande till syftena med bidraget. Förordning (2013:902).
Utbetalning
21 §
Bidragen skall betalas ut i förskott med en fjärdedel per kvartal.
Hinder mot utbetalning
21 a §
Folkhälsomyndigheten får besluta att ett beviljat  bidrag helt eller delvis inte ska betalas ut om  bidragsmottagaren inte längre uppfyller villkoren för det  eller om det finns grund för återbetalning enligt 22 §.  Beslutet gäller omedelbart. Förordning (2025:664).
Återbetalning och återkrav
22 §
En bidragsmottagare är skyldig att betala tillbaka  bidraget om
1. mottagaren genom att lämna oriktiga uppgifter eller på  något annat sätt har orsakat att bidrag har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål det har beviljats för,
4. mottagaren inte har lämnat en sådan redovisning som avses i 
18 § eller sådant underlag som avses i 19 §,
5. villkor i beslutet inte har följts, eller
6. mottagaren inte uppfyller villkoren i 3 a § och det inte  finns sådana särskilda skäl enligt 3 b § som innebär att  bidrag ändå får lämnas. Förordning (2025:664).
22 a §
Folkhälsomyndigheten ska besluta att helt eller delvis  kräva tillbaka bidraget, om bidragsmottagaren är  återbetalningsskyldig enligt 22 §.
Om det finns särskilda skäl för det, får myndigheten besluta  att helt eller delvis avstå från ett krav på återbetalning.
Förordning (2025:664).
Överklagande
23 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 21 a § och beslut om  återkrav enligt 22 a § får dock inte överklagas.
Förordning (2025:664).
Bemyndigande
24 §
Folkhälsomyndigheten får meddela föreskrifter om  verkställigheten av denna förordning. Förordning (2025:664).
Övergångsbestämmelser
2006:93
Denna förordning träder i kraft den 1 april 2006 och tillämpas första gången i fråga om organisationsbidrag för bidragsåret 2007 och i fråga om verksamhetsbidrag för bidragsår som inleds från och med den 1 januari 2007.
2025:664
1. Denna förordning träder i kraft den 1 augusti 2025.
2. Äldre bestämmelser gäller fortfarande för statsbidrag som  har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.