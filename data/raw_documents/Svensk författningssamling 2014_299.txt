Title: Förordning (2014:299) om statsbidrag för samordning av regionernas arbete med utrustning för elektronisk kommunikation
SFS Number: Svensk författningssamling 2014:299
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2014299-om-statsbidrag-for_sfs-2014-299/
Source Link: http://rkrattsbaser.gov.se/sfst?bet=2014:299
Amendment Register Link: http://rkrattsbaser.gov.se/sfsr?bet=2014:299
Ministry/Authority: Socialdepartementet
Issued: 2014-05-08
Metadata: {"Utfärdad": "2014-05-08", "Ändrad": "t.o.m. SFS 2019:1100"}

==================================================

Förordning (2014:299) om statsbidrag för samordning av regionernas arbete med utrustning för elektronisk kommunikation
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:299
Departement/myndighet
:   
Socialdepartementet
Utfärdad
:   
2014-05-08
Ändrad
:   
t.o.m. SFS 2019:1100
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  till en region för samordning mellan och kompetensutveckling i  samtliga regioner inom området elektronisk kommunikation för  döva och hörselskadade personer och personer med dövblindhet,  talskada eller språkstörning.
Det som sägs i förordningen om regioner gäller också kommuner  som inte ingår i någon region.
I förordningen (2014:298) om statsbidrag till utrustning för  elektronisk kommunikation finns bestämmelser om statsbidrag  till individuella kommunikationshjälpmedel för personer som  avses i första stycket.
Med utrustning avses i denna förordning detsamma som i  förordningen om statsbidrag till utrustning för elektronisk  kommunikation. Förordning (2019:1100).
2 §
Socialstyrelsen prövar frågor om statsbidrag enligt denna förordning.
Syftet med statsbidraget
3 §
Syftet med statsbidraget är att ge stöd till att utveckla, förvalta och sprida metoder och teknik för elektronisk kommunikation, och att tillvarata befintlig kunskap om sådana metoder och tekniker.
4 §
Bidrag lämnas endast i mån av tillgång på medel.
5 §
Statsbidrag får lämnas endast för sådan verksamhet i en  region som har till syfte att utveckla kompetens bland  samtliga regioners personal som arbetar med utrustning för  elektronisk kommunikation, och som består av att
1. minst en konferens per år anordnas för regionernas  förskrivare och annan personal som jobbar med utrustning för  elektronisk kommunikation,
2. det tas fram och sprids metoder för att utifrån individens  behov och möjligheter samt i samråd med individen välja och  anpassa lämplig utrustning,
3. det tas fram och sprids goda exempel på hur utrustning  underlättar elektronisk kommunikation för personer som utgör  målgruppen för statsbidraget som delas ut enligt förordningen 
(2014:298) om statsbidrag till utrustning för elektronisk  kommunikation,
4. det samordnas och drivs träffar för erfarenhetsutbyte med  personal som är inblandad i regionernas upphandling av  utrustning för elektronisk kommunikation, och
5. användningen stimuleras både av utrustning som tagits fram  i avsikt att underlätta för enskilda personer med  funktionsnedsättning och av utrustning som tagits fram för  användning av vem som helst men vars funktion medför att den  kan användas för de ändamål som regioner får statsbidrag för  enligt förordningen om statsbidrag till utrustning för  elektronisk kommunikation.
Kunskapen ska spridas genom ett permanent nationellt nätverk  för den profession inom regionen som arbetar med utrustning  för elektronisk kommunikation.
Bidraget får inte användas för kostnader i regionens ordinarie  verksamhet. Förordning (2019:1100).
Ansökan
6 §
Ansökan om bidrag ska göras skriftligen till Socialstyrelsen.
7 §
Ansökan ska innehålla en beskrivning av
1. regionens verksamhet inom området elektronisk kommunikation 
- ibland kallat alternativ telefoniverksamhet eller text- och  bildtelefoniverksamhet - vilka personalresurser som finns,  personalens kompetens, erfarenhet av arbete med personer med  de olika funktionsnedsättningar som området berör, och
2. hur arbetet med att säkra att denna förordnings syfte  enligt 3 § och krav enligt 5 § ska utföras om regionen  beviljas statsbidrag enligt denna förordning.
Förordning (2019:1100).
Beslut och utbetalning
8 §
Socialstyrelsen ska vid sin tilldelning av statsbidraget i  första hand lämna statsbidrag till den region som bedöms ha  bäst förutsättningar att uppfylla det syfte som anges i 3 §  och övriga förutsättningar enligt denna förordning.
Förordning (2019:1100).
9 §
I ett beslut om statsbidrag enligt denna förordning ska det anges för vilken verksamhet bidraget lämnas. Beslutet får förenas med villkor. Dessa ska framgå av beslutet. I beslutet ska det även anges vilken dag en redovisning enligt 13 § ska vara Socialstyrelsen till handa.
10 §
Statsbidrag får meddelas för en period om 3 år.
11 §
Socialstyrelsen får besluta att upphäva ett beslut om beviljat statsbidrag enligt denna förordning helt eller delvis om någon av de grunder som anges i 14 § föreligger.
12 §
Socialstyrelsen betalar ut statsbidraget. Statsbidraget  betalas ut vid ett tillfälle per bidragsår. Det första  statsbidraget ska betalas ut snarast möjligt efter  Socialstyrelsens beslut att bevilja statsbidrag. För bidragsår  två och tre betalar Socialstyrelsen ut medel så snart regionen  kommit in med en redovisning enligt 13 §.  Förordning (2019:1100).
Redovisning
13 §
En region som tagit emot statsbidrag enligt denna  förordning är skyldig att varje år till Socialstyrelsen lämna  en ekonomisk redovisning och redogörelse i sak för den  verksamhet som bedrivs eller har bedrivits med stöd av  bidraget. Socialstyrelsen anger i beslutet om statsbidrag vid  vilken tidpunkt som redovisningen och redogörelsen ska lämnas.
Förordning (2019:1100).
Återbetalning
14 §
En region som fått bidrag enligt denna förordning är  återbetalningsskyldig om
1. bidraget helt eller delvis inte har utnyttjats,
2. bidraget inte har använts för det ändamål som det har  beviljats för,
3. regionen inte har lämnat sådan redovisning eller sådant  underlag som avses i 13 §, eller
4. villkor i beslutet inte har följts.
Förordning (2019:1100).
Bemyndigande
15 §
Socialstyrelsen får meddela föreskrifter om verkställigheten av denna förordning.
Överklagande
16 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.