Title: Förordning (2019:12) om stöd till åtgärder efter skogsbränder i Dalarnas, Gävleborgs och Jämtlands län
SFS Number: Svensk författningssamling 2019:12
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201912-om-stod-till-atgarder-efter_sfs-2019-12/
Source Link: http://rkrattsbaser.gov.se/sfst?bet=2019:12
Amendment Register Link: http://rkrattsbaser.gov.se/sfsr?bet=2019:12
Ministry/Authority: Näringsdepartementet RSL
Issued: 2019-02-07
Metadata: {"Utfärdad": "2019-02-07"}

==================================================

Förordning (2019:12) om stöd till åtgärder efter skogsbränder i Dalarnas, Gävleborgs och Jämtlands län
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:12
Departement/myndighet
:   
Näringsdepartementet RSL
Utfärdad
:   
2019-02-07
Tidsbestämd
: 
2020-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens tillämpningsområde
1 §
Stöd enligt denna förordning får lämnas för kostnader  för vissa åtgärder till följd av skogsbränder i Dalarnas,  Gävleborgs och Jämtlands län sommaren 2018.
Stöd får lämnas i mån av tillgång på medel.
2 §
Förordningen är meddelad med stöd av 8 kap. 7 §  regeringsformen.
3 §
Stöd får endast lämnas i enlighet med
1. de villkor som anges i kommissionens förordning (EU)  nr 1407/2013 av den 18 december 2013 om tillämpningen av  artiklarna 107 och 108 i fördraget om Europeiska unionens  funktionssätt på stöd av mindre betydelse, eller
2. de villkor och till sådana åtgärder som anges i kapitel I  och i artikel 50 i kommissionens förordning (EU) nr 651/2014  av den 17 juni 2014 genom vilken vissa kategorier av stöd  förklaras förenliga med den inre marknaden enligt artiklarna 
107 och 108 i fördraget.
4 §
Med upparbetning avses i denna förordning att virket  avverkas och tillreds till avsett sortiment.
Med energived avses brandskadat virke som upparbetas för  energiproduktion.
Med sågtimmer avses brandskadat virke som upparbetas för  annat än energiproduktion.
Stöd för omhändertagande av virke
5 §
Stöd får lämnas till fastighetsägare för upparbetning  och transport av sågtimmer och energived.
Stöd för upparbetning och transport av sågtimmer får lämnas  med högst 20 kronor per kubikmeter fast mått under bark 
(m3 fub).
Stöd för upparbetning och transport av energived får lämnas  med högst 50 kronor per kubikmeter fast mått under bark 
(m3 fub).
Stöd för reparation och förstärkning av enskilda vägar
6 §
Stöd får lämnas till väghållare för skäliga kostnader  för att reparera och förstärka enskilda vägar i syfte att  förebygga körskador till följd av transport av virke från ett  brandskadat område.
7 §
Vid prövningen av om stöd ska ges ska en bedömning  göras över var behoven är störst.
Stöd för gränsutvisning mellan fastigheter
8 §
Stöd får lämnas till fastighetsägare för att visa ut  den befintliga fastighetsgränsen i syfte att underlätta  avverkningen av brandskadat virke. Stöd till sådan  gränsutvisning mellan fastigheter får lämnas med högst 
3 000 kronor per kilometer.
Stöd för lagringsplatser, omlastningsplatser och sanering
9 §
Stöd får lämnas för skäliga kostnader för att inrätta,  anpassa och återställa lagrings- och omlastningsplatser för  att kunna omhänderta sågtimmer och energived. Stöd får även  lämnas för kostnader för att sanera industrin efter  bearbetning av sågtimmer.
Stöd enligt första stycket får lämnas med högst 50 procent av  stödberättigande utgifter.
Ansökan och beslut
10 §
Skogsstyrelsen prövar frågor om stöd enligt 5, 8 och 
9 §§.
11 §
Trafikverket prövar frågor om stöd enligt 6 §. Vid  prövningen ska verket, om det finns skäl för det, samråda med  Skogsstyrelsen.
12 §
En ansökan om stöd ska vara skriftlig och lämnas in  till den myndighet som ska pröva frågan om stöd 
(stödmyndigheten).
Ansökan ska ha kommit in till stödmyndigheten senast den 
1 november 2019.
Lägsta belopp för utbetalning av stöd är 5 000 kronor.
13 §
En ansökan ska, om inte stödmyndigheten i det  enskilda fallet medger något annat, lämnas enligt formulär  som fastställs av respektive stödmyndighet.
14 §
Till en ansökan om stöd enligt 5 § ska det bifogas  ett sådant mätbesked som avses i Skogsstyrelsens föreskrifter 
(2014:11) om virkesmätning, eller motsvarande  dokumentation.
15 §
Till en ansökan om stöd enligt 6 och 9 §§ ska det  bifogas fakturor för material och utfört arbete, eller  motsvarande dokumentation.
16 §
Utöver vad som sägs i 14 och 15 §§ ska sökanden lämna  de uppgifter och de underlag som stödmyndigheten behöver för  att kunna pröva ansökan om stöd.
17 §
Ett villkor för stöd är att mottagaren inte redan har  fått eller kunnat få någon annan ekonomisk ersättning för  åtgärderna. Stödmottagaren ska informera stödmyndigheten om  han eller hon, efter ett beslut om stöd enligt denna  förordning, har fått någon annan ekonomisk ersättning för  samma kostnad som stödbeslutet grundar sig på.
18 §
Beslut om stöd enligt denna förordning får förenas  med villkor.
19 §
En ansökan om stöd enligt förordning (EU) nr 
1407/2013 ska innehålla en redogörelse för allt annat stöd av  mindre betydelse som företaget
1. fått under det beskattningsår som ansökan lämnas,
2. fått under de två föregående beskattningsåren, och
3. tidigare ansökt om eller beviljats och som avser samma  stödberättigande kostnader som det stöd som omfattas av  ansökan.
20 §
Ett stöd till företag enligt förordning (EU)  nr 1407/2013 får inte beviljas förrän den kontroll som  föreskrivs i artikel 6.3 har genomförts.
21 §
Innan stöd till ett företag beviljas enligt  förordning (EU) nr 1407/2013 ska stödmyndigheten lämna de  upplysningar till stödmottagaren som framgår av artikel 
6.1.
Tillsyn, återbetalning och återkrav
22 §
Stödmyndigheten ska utöva tillsyn över att det stöd  som lämnats används för det syfte som stödmottagaren angett  och att villkor för stödet följs.
En stödmottagare ska, på stödmyndighetens begäran, lämna de  uppgifter som behövs för uppföljning eller utvärdering av den  åtgärd som stöd har lämnats för.
23 §
En stödmottagare är återbetalningsskyldig om
1. den som har ansökt om eller beviljats stöd genom att lämna  oriktiga uppgifter har orsakat att stödet beviljats felaktigt  eller med för högt belopp,
2. stödet av något annat skäl har lämnats felaktigt eller med  för högt belopp och mottagaren borde ha insett detta,
3. ett villkor för stödet inte har följts, eller
4. stödet helt eller delvis inte har utnyttjats eller använts  för det ändamål som det har beviljats för.
24 §
Om en stödmottagare är återbetalningsskyldig enligt 
23 § ska stödmyndigheten besluta att helt eller delvis kräva  tillbaka stödet. Om det finns särskilda skäl får  stödmyndigheten sätta ned kravet på återbetalning helt eller  delvis.
25 §
Om ett belopp som har återkrävts med stöd av 24 §  inte betalas i rätt tid, ska ränta enligt räntelagen 
(1975:635) tas ut på beloppet. Om det finns särskilda skäl  får stödmyndigheten besluta att sätta ned räntekravet helt  eller delvis.
Övrigt
26 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
27 §
Skogsstyrelsens och Trafikverkets beslut enligt denna  förordning får inte överklagas.
28 §
Skogsstyrelsen och Trafikverket får meddela  föreskrifter om verkställigheten av denna förordning.
Övergångsbestämmelser
2019:12
1. Denna förordning träder i kraft den 1 mars 2019.
2. Förordningen upphör att gälla vid utgången av december 
2019.
3. Den upphävda förordningen gäller dock fortfarande för stöd  som har beviljats före utgången av december 2019.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.