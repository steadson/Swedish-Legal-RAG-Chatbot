Title: Bostadsrättsförordning (1991:630)
SFS Number: Svensk författningssamling 1991:630
URL: https://www.riksdagen.se/sv/dokument-och-lagar/dokument/svensk-forfattningssamling/bostadsrattsforordning-1991630_sfs-1991-630/
Source Link: http://rkrattsbaser.gov.se/sfst?bet=1991:630
Amendment Register Link: http://rkrattsbaser.gov.se/sfsr?bet=1991:630
Ministry/Authority: Justitiedepartementet L1
Issued: 1991-05-30
Metadata: {"Utfärdad": "1991-05-30", "Ändrad": "t.o.m. SFS 2023:646"}

==================================================

Bostadsrättsförordning (1991:630)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1991:630
Departement/myndighet
:   
Justitiedepartementet L1
Utfärdad
:   
1991-05-30
Ändrad
:   
t.o.m. SFS 2023:646
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Ekonomisk plan
1 §
En ekonomisk plan för en bostadsrättsförening enligt 
3 kap. bostadsrättslagen (1991:614) ska innehålla följande  uppgifter:
1. bostadsrättsföreningens företagsnamn och  organisationsnummer,
2. en beskrivning av fastigheten,
3. tidpunkten för upplåtelse och inflyttning,
4. utgiften för anskaffandet av föreningens fastighet,
5. kostnader för nödvändigt underhåll och nödvändig  tillbyggnad, ombyggnad eller andra nödvändiga ändringsarbeten,
6. kostnader för andra åtgärder som har betydelse för  föreningens verksamhet,
7. finansieringen av kostnader enligt 4-6 (finansieringsplan),
8. föreningens löpande kostnader och intäkter, inklusive  avskrivningar, och
9. driftskostnader som bostadsrättshavarna ska svara för och  som inte ingår i årsavgiften.
Om någon av uppgifterna är preliminär ska detta anges.
Förordning (2023:646).
2 §
Beskrivningen av fastigheten enligt 1 § 2 skall innehålla följande uppgifter.
1. Fastighetens beteckning och areal. Om marken innehas med tomträtt eller annan nyttjanderätt skall detta anges.
2. Byggnadernas antal och användningssätt med kortfattad byggnadsbeskrivning.
3. Om föreningen har fler än ett hus, en beskrivning av husens placering i förhållande till varandra.
4. Lägenheternas antal, upplåtelseform, användningssätt, storlek och kortfattad lägenhetsbeskrivning.
5. Gemensamma anordningar, kända servitut och skyldighet att ingå i gemensamhetsanläggning.
6. Underhållsbehov och planerad tillbyggnad, ombyggnad eller annan ändring av föreningens hus.
7. Fastighetens försäkringar.
3 §
I finansieringsplanen enligt 1 § 7 skall anges
1. lånebelopp och lånevillkor,
2. föreningens amorteringsplan för de första tre åren,
3. insatser och upplåtelseavgifter samt deras fördelning i stort på de olika bostadsrätterna och
4. övriga finansieringsposter.
4 §
För löpande kostnader och intäkter enligt 1 § 8 skall anges
1. kostnader uppdelade på kapitalkostnader under de första tre åren, driftskostnader, avsättning för underhåll samt övriga kostnader,
2. intäkter uppdelade på årsavgifter och övriga intäkter samt
3. årsavgifternas fördelning på de olika bostadsrätterna i enlighet med de grunder som anges i stadgarna.
4 a §
En ekonomisk prognos enligt 3 kap. 1 a § första stycket  bostadsrättslagen (1991:614) ska avse
1. kapitalkostnader,
2. driftskostnader,
3. avsättningar för underhåll,
4. eventuella övriga avsättningar,
5. underhållskostnader,
6. övriga kostnader,
7. intäkter genom årsavgifter, och
8. övriga intäkter.
I prognosen ska det anges vilka antaganden om inflation och  räntor som prognosen bygger på.
Uppgifterna enligt första stycket 1-8 ska avse de sex första  verksamhetsåren samt det tionde och det tjugonde  verksamhetsåret. Förordning (2023:646).
4 b §
En känslighetsanalys enligt 3 kap. 1 a § första stycket  bostadsrättslagen (1991:614) ska avse beräknad årsavgift vid  olika inflations- och räntenivåer för de sex första  verksamhetsåren samt det tionde och det tjugonde  verksamhetsåret. Förordning (2023:646).
5 §
En ekonomisk plan ska undertecknas av samtliga ledamöter i föreningens styrelse samt vara försedd med intyg enligt 3 kap.
2 § bostadsrättslagen (1991:614).
Föreningens styrelse ska ansöka hos Bolagsverket om registrering av den ekonomiska planen. Planen ska fogas till ansökningshandlingen. Förordning (2008:105).
6 §
En förenklad ekonomisk plan enligt lagen (1991:615) om  omregistrering av vissa bostadsföreningar till  bostadsrättsföreningar ska innehålla följande uppgifter.
1. Bostadsföreningens företagsnamn och organisationsnummer  samt bostadsrättsföreningens företagsnamn.
2. Bostadsföreningens behållna tillgångar.
3. Medlemmarnas insatser.
4. Överskott utöver insatserna.
Förordning (2018:1812).
7 §
Boverket får meddela närmare föreskrifter om  verkställigheten av bestämmelserna om ekonomisk plan.  Förordning (2023:646).
Kostnadskalkyl
8 §
En kostnadskalkyl enligt 5 kap. 6 § bostadsrättslagen 
(1991:614) ska innehålla uppgift om bostadsrättsföreningens  företagsnamn och organisationsnummer samt, i den omfattning  som det behövs för att beräkna avgifterna, de övriga uppgifter  som följer av 1 §. Den ska även innehålla en ekonomisk prognos  enligt 4 a § omfattande de kostnader och intäkter som tagits  upp i kalkylen samt en känslighetsanalys enligt 4 b §.
Boverket får meddela närmare föreskrifter om verkställigheten  av bestämmelserna om kostnadskalkyl. Förordning (2023:646).
Intygsgivare
9 §
Boverket beslutar om behörighet som intygsgivare enligt 
3 kap. 3 § första stycket 1 bostadsrättslagen (1991:614).  Boverket beslutar även om godkännande av den som  bostadsrättsföreningen har utsett till intygsgivare enligt 
3 kap. 3 a § bostadsrättslagen.
Boverket ska se till att det finns ett lämpligt antal  intygsgivare och utöva tillsyn över deras verksamhet.
Boverket får meddela närmare föreskrifter om verkställigheten  av bestämmelserna om intygsgivning och intygsgivare.
Förordning (2023:646).
10 §
Behörighet som intygsgivare får endast ges till den som  har nödvändig utbildning i fastighetsrätt och företags- eller  fastighetsekonomi samt kunskaper om byggverksamhet och  förvaltning av fastigheter. Förordning (2023:646).
10 a §
För att någon ska ges behörighet som intygsgivare krävs  att han eller hon har en sådan ansvarsförsäkring som avses i 
3 kap. 3 § tredje stycket bostadsrättslagen (1991:614).  Försäkringen ska tecknas hos en försäkringsgivare som har  tillstånd att driva försäkringsrörelse i en stat inom  Europeiska ekonomiska samarbetsområdet. Boverket får i  enskilda fall besluta att försäkringen får tecknas hos en  annan försäkringsgivare, om denne är underkastad motsvarande  krav på soliditet, likviditet, riskhantering och tillsyn som  gäller för svenska försäkringsföretag.
Försäkringsvillkoren i en ansvarsförsäkring ska innebära att  försäkringsskyddet är tillfredställande i de avseenden som är  av betydelse för den skadelidandes rätt. Villkoren ska i vart  fall innebära att
1. försäkringen gäller för
a) krav som framställs mot den försäkrade så länge  försäkringen gäller, dock inte för skador som har uppkommit  före försäkringstiden och som var kända när försäkringen  tecknades, och
b) befarade krav som den försäkrade får kännedom om och  anmäler till försäkringsgivaren så länge försäkringen gäller,
2. försäkringen är förenad med ett efterskydd som innebär att  den täcker krav som framställs mot den försäkrade inom tre år  från det att försäkringen har upphört att gälla och som inte  täcks av någon annan försäkring,
3. försäkringen avseende krav som framställs enligt 1 gäller  med ett försäkringsbelopp om 100 prisbasbelopp per skada och 
350 prisbasbelopp per försäkringsår,
4. försäkringsersättningen betalas ut till den skadelidande  utan avdrag för självrisk, och
5. försäkringen kan upphöra att gälla tidigast en månad efter  det att Boverket har underrättats om upphörandet.
Med prisbasbelopp avses det prisbasbelopp enligt 2 kap. 6 och 
7 §§ socialförsäkringsbalken som gäller vid försäkringsårets  början. Förordning (2023:646).
10 b §
Behörighet som intygsgivare ska ges för en viss tid,  dock högst tre år. Efter en ny ansökan får behörigheten  förlängas med högst tre år åt gången.
Vid prövning av en ansökan om förlängning av behörighet ska  det särskilt beaktas i vilken utsträckning sökanden har varit  verksam som intygsgivare. Förordning (2023:646).
10 c §
Om Boverket begär att sökanden ska ge in certifikat, intyg eller andra liknande dokument som visar att ett visst tillståndskrav är uppfyllt, ska Boverket godta motsvarande dokument från en annan stat inom Europeiska ekonomiska samarbetsområdet. Boverket får av sökanden begära en icke-
auktoriserad översättning av dokumentet till svenska.
Förordning (2023:646).
10 d §
I ett ärende om behörighet som intygsgivare ska beslut meddelas inom tre månader efter det att en fullständig ansökan kom in till Boverket. Om det är nödvändigt på grund av utredningen av ärendet, får handläggningstiden vid högst ett tillfälle förlängas med högst tre månader. Sökanden ska informeras om skälen för att handläggningstiden förlängs innan den ursprungliga tidsfristen har gått ut.
I 8 § lagen (2009:1079) om tjänster på den inre marknaden finns bestämmelser om att ett mottagningsbevis ska skickas till sökanden när en fullständig ansökan har kommit in och om innehållet i ett sådant bevis.
Ett beslut om att förlänga handläggningstiden får inte överklagas. Förordning (2023:646).
10 e §
Boverket ska återkalla behörigheten för en intygsgivare  som
1. inte uppfyller de krav som anges i 10 och 10 a §§, eller
2. inte är tillräckligt omsorgsfull vid utförandet av sina  skyldigheter enligt 3 kap. 2 § eller 5 kap. 6 §  bostadsrättslagen (1991:614) eller enligt 4 kap. 3 § lagen 
(2002:93) om kooperativ hyresrätt.
I ett fall som avses i första stycket 2 får Boverket ge en  varning eller erinran i stället för att återkalla  behörigheten, om det kan anses vara en tillräcklig åtgärd.
Boverket får bestämma att ett beslut om återkallelse av  behörighet ska gälla omedelbart. Om Boverkets beslut om  återkallelse har överklagats får även domstol bestämma att  beslutet om återkallelse av behörighet ska gälla omedelbart.
Förordning (2023:646).
11 §
Boverket ska underrätta Bolagsverket om meddelad  behörighet, meddelat godkännande och återkallelse av  behörighet.
En förteckning över intygsgivare ska finnas tillgänglig hos  Boverket och Bolagsverket. Förordning (2023:646).
Säkerhet
12 §
Säkerhet för återbetalning av insats och upplåtelseavgift enligt 4 kap. 2 § bostadsrättslagen (1991:614) skall täcka det sammanlagda beloppet av de insatser och upplåtelseavgifter som avses med bostadsrättsföreningens ansökan om tillstånd.
13 §
Säkerhet för återbetalning av förskott enligt 5 kap. 9 §  bostadsrättslagen (1991:614) ska täcka det sammanlagda  beloppet av de förskott som avses med bostadsrättsföreningens  ansökan om tillstånd. Förordning (2023:646).
14 §
Säkerheten enligt 12 och 13 §§ skall bestå av bankgaranti eller annan likvärdig säkerhet. Som säkerhet får även godtas en garantiförbindelse av Aktiebolaget Bostadsgaranti, HSB:s Riksförbund ek. för., Riksbyggen ekonomisk förening samt GAR-BO Aktiebolag.
Förordning (1995:1466).
15 §
Säkerheten skall förvaras hos Bolagsverket.
Förordning (2004:361).
16 §
Ansökan om återställande av säkerhet skall göras skriftligen hos Bolagsverket. Förordning (2004:361).
17 §
Till ansökningshandling om återställande av säkerhet enligt 12 §
skall fogas en kopia av protokoll som utvisar att den slutliga kostnaden för föreningens hus har redovisats på en föreningsstämma. Vidare skall lämnas en skriftlig försäkran av samtliga ledamöter i föreningens styrelse att talan om ersättning för bostadsrätten inte väckts inom ett år från det att den slutliga kostnaden redovisats på föreningsstämma eller, om sådan talan väckts, att målet är slutligt avgjort och föreningens betalningsskyldighet har fullgjorts.
18 §
Till ansökningshandling om återställande av säkerhet för  förskott enligt 13 § ska det bifogas en skriftlig försäkran av  samtliga ledamöter i föreningens styrelse. Försäkran ska avse  att de lägenheter som förskott tagits ut för är upplåtna med  bostadsrätt till den som tecknat förhandsavtalet eller till  någon som avses i 5 kap. 10 § bostadsrättslagen (1991:614)  eller att mottagna förskott har återbetalats.  Förordning (2023:646).
19 §
När säkerhet återställs skall Bolagsverket återkalla tillståndet att ta upp förskott eller att upplåta bostadsrätt.
Förordning (2004:361).
Elektronisk ansökan
19 a §
En ansökan, anmälan eller underrättelse enligt  bostadsrättslagen (1991:614) eller denna förordning som ska  handläggas av Bolagsverket får överföras elektroniskt till  Bolagsverket enligt föreskrifter som Bolagsverket får meddela.
Bestämmelserna i 2 kap. 1 § tredje stycket och 2 § andra  stycket och 5 kap. 1 och 8 §§ förordningen (2018:759) om  ekonomiska föreningar ska tillämpas. Förordning (2023:646).
Avgifter
20 §
För handläggning och prövning av en ansökan om  godkännande av intygsgivare enligt 3 kap. 3 a §  bostadsrättslagen (1991:614) ska sökanden betala en avgift.  Boverket får meddela närmare föreskrifter om avgiften.
För handläggning och prövning av en ansökan om tillstånd  enligt 4 kap. 2 § första stycket och 5 kap. 8 §  bostadsrättslagen ska sökanden betala en avgift om 1 000  kronor. Avgiften ska betalas när ansökan ges in. Avgiften  återbetalas inte om handläggningen av ansökan har påbörjats.
Förordning (2023:646).
Övergångsbestämmelser
1991:630
Denna förordning träder i kraft den 1 juli 1991 då bostadsrättskungörelsen (1971:486) upphör att gälla. Äldre bestämmelser skall dock gälla för ekonomiska planer som har upprättats och lämnats in för registrering före den 1 juli 1991.
1992:1457
Denna förordning träder i kraft den 1 januari 1993.
Om en länsstyrelses föreningsregister inte överförts till Patent- och registreringsverket enligt förordningen (1992:1454) om förande av handels- och föreningsregister hos Patent- och registreringsverket gäller 5 och 11 §§ i sin äldre lydelse fram till den tidpunkt då sådan överföring sker.
2002:35
1. Denna förordning träder i kraft den 1 april 2003.
2. I fråga om ekonomiska planer och kostnadskalkyler som har getts in till Patent- och registreringsverket för registrering före ikraftträdandet tillämpas 1 och 8 §§ i sina äldre lydelser.
3. Vid prövning enligt 10 a § av intygsgivares behörighet meddelad med stöd av äldre bestämmelser skall äldre behörighetskrav gälla.
2003:1047
1. Denna förordning träder i kraft den 1 januari 2004.
2. Äldre bestämmelser gäller fortfarande för ärenden enligt 4 kap. 2 § första stycket och 5 kap. 2 § bostadsrättslagen
(1991:614) som har inletts före ikraftträdandet. Detsamma gäller för ärenden om återställande av säkerhet enligt 4 kap.
2 § tredje stycket eller 5 kap. 5 § andra stycket bostadsrättslagen, om tillstånd enligt 4 kap. 2 § eller 5 kap.
5 § samma lag har lämnats av länsstyrelsen.
2004:361
1. Denna förordning träder i kraft den 1 juli 2004.
2. Registreringsärenden som har kommit in till Patent- och registreringsverket men i vilka verket inte har fattat beslut före ikraftträdandet skall överlämnas till Bolagsverket för fortsatt handläggning.
3. Säkerhet som enligt 15 § förvaras hos Patent- och registreringsverket skall överlämnas till Bolagsverket.
2009:1145
1. Denna förordning träder i kraft den 27 december 2009.
2. Bestämmelserna i 10 b § tillämpas inte på ärenden som har kommit in till Boverket före ikraftträdandet men ännu inte har avgjorts.
2023:646
1. Denna förordning träder i kraft den 1 juni 2024 i fråga om 
10 a § och i övrigt den 1 januari 2024.
2. De äldre lydelserna av 1, 4 a, 4 b och 8 §§ gäller  fortfarande vid registrering av en ekonomisk plan eller en  kostnadskalkyl som har upprättats och försetts med intyg av  intygsgivare före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.