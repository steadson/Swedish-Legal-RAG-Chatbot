Title: Förordning (2024:1316) om bidrag för hantering av visst radioaktivt avfall
SFS Number: Svensk författningssamling 2024:1316
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241316-om-bidrag-for-hantering-av_sfs-2024-1316/
Source Link: http://rkrattsbaser.gov.se/sfst?bet=2024:1316
Amendment Register Link: http://rkrattsbaser.gov.se/sfsr?bet=2024:1316
Ministry/Authority: Klimat- och näringslivsdepartementet
Issued: 2024-12-19
Metadata: {"Utfärdad": "2024-12-19"}

==================================================

Förordning (2024:1316) om bidrag för hantering av visst radioaktivt avfall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1316
Departement/myndighet
:   
Klimat- och näringslivsdepartementet
Utfärdad
:   
2024-12-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Om det finns medel får bidrag ges enligt denna förordning  för att avfall ska kunna hanteras och kvalificeras för  placering i slutförvar.
Förordningen är meddelad med stöd av 8 kap. 11 §  regeringsformen i fråga om 26 § och i övrigt med stöd av 
8 kap. 7 § regeringsformen.
Ord och uttryck
2 §
I denna förordning avses med
återtag: åtgärder som innebär att redan deponerat S.14-avfall  tas ut från deponeringspositionen i slutförvaret för kortlivat  radioaktivt avfall (SFR) i Forsmark för hantering inför  återdeponering i eller borttransport från SFR,
S.14-avfall: avfallskollin producerade vid Studsvik som består  av plåtfat med betongkringgjutna sopor och skrot för  slutförvaring i SFR:s bergsal för lågaktivt avfall,
bidragsberättigande avfall:
1. kärnavfall och kärnämne som kommer från det tidigare  svenska kärnvapenprogrammet,
2. radioaktivt avfall som före den 1 juli 1991 uppkommit eller  förvarats i anläggningar som omfattades av lagen (1988:1597)  om finansiering av hanteringen av visst radioaktivt avfall  m.m. och som inte kommer från verksamheter som är  tillståndspliktiga enligt lagen (1984:3) om kärnteknisk  verksamhet,
3. avfall som är förpackat tillsammans med avfall som avses i 
1 och 2, och
4. avfall som omfattas av återtag eller som behöver hanteras i  samband med återtag.
Förutsättningar för bidrag
3 §
Bidrag får ges till icke vinstdrivande företag som har  sådana tillstånd enligt lagen (1984:3) om kärnteknisk  verksamhet eller strålskyddslagen (2018:396) som är nödvändiga  för att få hantera bidragsberättigande avfall.
Bidragsberättigande åtgärder
4 §
Bidrag får ges för att genomföra åtgärder som är  nödvändiga för att bidragsberättigande avfall ska hanteras och  kvalificeras för placering i slutförvar. Bidrag får ges för  kostnader som avser
1. den utredning och planering som behövs för genomförandet,
2. karakterisering, behandling, packning, transport och  förflyttning samt mellanlagring av avfallet,
3. de åtgärder och den organisation som behövs för att  uppfylla de allmänna skyldigheter som sökanden har enligt  lagen (1984:3) om kärnteknisk verksamhet eller  strålskyddslagen (2018:396) eller villkor som föreskrivs i  tillstånd som sökanden har enligt dessa lagar,
4. ansökan om de nya tillstånd som behövs för genomförandet,
5. uppförande, ändring och avveckling av anläggningar som  uppförts eller ändrats huvudsakligen för hantering av  avfallet,
6. drift och underhåll av anläggningar som används för att  hantera avfallet,
7. att anlita en auktoriserad revisor för granskning av  slutredovisningen enligt 17 §,
8. återdeponering av avfall i SFR som inte hade deponerats  felaktigt, och
9. andra lämpliga åtgärder för att avfallet ska hanteras på  ett sätt som innebär att människor och miljö skyddas mot  skadlig verkan av strålning.
Bidragsnivå
5 §
Bidrag får ges för återtag och för den utredning och  planering som behövs för återtag med 100 procent av  kostnaderna.
För sådant avfall som har återtagits eller som det har varit  nödvändigt att hantera i samband med återtag, får bidrag ges  med 100 procent av kostnaderna för åtgärder enligt 4 §.
6 §
För andra åtgärder än de som avses i 5 §, får bidrag ges
1. i fråga om åtgärder som avses i 4 § 1, 2 och 9, med högst  den procentandel av kostnaderna för respektive avfallsfraktion  som anges i tabellen,
2. i fråga om åtgärder som avses i 4 § 3-6, med 25 procent av  kostnaderna, och
3. i fråga om åtgärder som avses i 4 § 7, med 100 procent av  kostnaderna.
Avfallsfraktion	                        Högsta procentandel
S.14-avfall	                        20
Diverseavfall i fat, kärnkraftslåda
eller container	                        10
Betongkringgjutna askor	                20
Kokiller med dubbellocksfat	        15
Kompakterat avfall	                100
Rester från projektet att ompaketera  AB Svafo:s alfamaterial (OSA-rester)	50
Betongkringgjutna handskboxar	        100
Tyskt laboratorieavfall	                100
7 § Bidraget får kombineras med andra former av offentligt  stöd under förutsättning att det sammanlagda stödet inte  överskrider kostnaderna för de åtgärder som avses i 4 §.
Ansökan om bidrag
8 §
En ansökan om bidrag ska ges in till Naturvårdsverket och  innehålla
1. uppgift om vem som ansöker om bidrag och nödvändiga  kontaktuppgifter,
2. uppgifter om plats samt start- och slutdatum för de  åtgärder som ansökan avser,
3. en beskrivning av vilket avfall som omfattas av ansökan,
4. en projektplan som beskriver åtgärderna, deras genomförande  inklusive tidsplan och hur åtgärderna förhåller sig till andra  ansökningar som har prövats enligt denna förordning,
5. en beskrivning av hur de planerade åtgärderna förhåller sig  till den avfallsplan som har upprättats för det aktuella  avfallet,
6. en förteckning över kostnaderna för att genomföra  åtgärderna, hur stor andel av kostnaderna som bidrag söks för  och hur åtgärderna finansieras i övrigt, och
7. upplysningar om allt annat offentligt stöd som sökanden  eller någon annan har sökt eller beviljats för samma avfall.
9 §
Sökanden ska på begäran av Naturvårdsverket lämna de  ytterligare handlingar och uppgifter som myndigheten behöver  för att kunna pröva ansökan.
Naturvårdsverkets prövning av ansökan
10 §
Naturvårdsverket prövar frågor om bidrag enligt denna  förordning.
11 §
Bidrag får endast ges för åtgärder som slutförs inom fem  år från det att ett beslut har fattats, eller den längre tid  som Naturvårdsverket bestämmer.
12 §
Innan Naturvårdsverket beslutar om bidrag ska myndigheten  låta Strålsäkerhetsmyndigheten yttra sig över ansökan.
13 §
Ett beslut om bidrag ska innehålla uppgifter om
1. vilka åtgärder och vilket avfall bidraget ges för och var  åtgärderna ska utföras,
2. bidragets storlek,
3. när åtgärderna ska vara inledda och slutförda,
4. hur redovisning, rapportering och uppföljning ska ske, och
5. de övriga villkor för bidraget som Naturvårdsverket  bestämmer.
Utbetalning av bidrag
14 §
Naturvårdsverket ska betala ut bidrag för att genomföra  åtgärder i den takt som behövs för att genomföra dem.
15 §
Naturvårdsverket ska besluta att ett bidrag helt eller  delvis inte ska betalas ut, om
1. bidragsmottagaren genom att lämna oriktiga uppgifter eller  på något annat sätt har orsakat att bidraget har getts på  felaktig grund eller med ett för högt belopp,
2. bidraget av något annat skäl har getts på felaktig grund  eller med ett för högt belopp och bidragsmottagaren skäligen  borde ha insett detta, eller
3. ett villkor för bidraget inte har följts och avvikelsen  inte är av mindre betydelse.
Årlig redovisning av åtgärdernas utförande
16 §
Bidragsmottagaren ska årligen till Naturvårdsverket  redovisa hur genomförandet av de åtgärder som bidraget avser  fortskrider i förhållande till bidragsbeslutet.
Slutredovisning
17 §
Bidragsmottagaren ska lämna en slutredovisning av  genomförda åtgärder till Naturvårdsverket. Slutredovisningen  ska innehålla
1. en ekonomisk redovisning av hur bidraget använts och  specificerade skriftliga underlag som styrker kostnaderna,
2. en redogörelse för kostnaderna och hur de förhåller sig  till de kostnader som angetts i ansökan, och
3. en redogörelse för sådana nya förhållanden som har  upptäckts vid genomförandet av åtgärderna och som har  betydelse för hanteringen av det avfall som omfattas av denna  förordning.
Den ekonomiska redovisningen ska granskas av en auktoriserad  revisor. Revisorns rapport över granskningen ska bifogas  slutredovisningen.
18 §
Slutredovisningen ska lämnas senast sex månader efter det  att åtgärderna har slutförts, om inte Naturvårdsverket  beslutar något annat.
Skyldighet att betala tillbaka ett bidrag
19 §
Bidragsmottagaren är skyldig att betala tillbaka  bidraget, om
1. bidragsmottagaren genom att lämna oriktiga uppgifter eller  på något annat sätt har orsakat att bidraget har getts på  felaktig grund eller med ett för högt belopp,
2. bidraget av något annat skäl har getts på felaktig grund  eller med ett för högt belopp och bidragsmottagaren skäligen  borde ha insett detta,
3. ett villkor för bidraget inte har följts och avvikelsen  inte är av mindre betydelse, eller
4. bidraget helt eller delvis inte har använts inom den tid  som anges i beslutet och avvikelsen inte är skälig.
20 §
Om en bidragsmottagare är skyldig att betala tillbaka  bidraget, ska Naturvårdsverket besluta att helt eller delvis  kräva tillbaka bidraget tillsammans med ränta.
På det belopp som ska återbetalas ska ränta betalas från och  med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl får Naturvårdsverket helt eller  delvis avstå från kravet på återbetalning eller kravet på  ränta.
21 §
Om Naturvårdsverket har beslutat om återkrav enligt 20 §,  får det belopp som ska betalas tillbaka enligt beslutet räknas  av mot annan utbetalning av bidrag enligt förordningen till  samma bidragsmottagare.
Uppföljning
22 §
Naturvårdsverket ska följa upp de bidrag som ges enligt  denna förordning.
23 §
En bidragsmottagare ska på Naturvårdsverkets begäran  lämna de ytterligare uppgifter som myndigheten behöver för sin  granskning av en årlig redovisning eller en slutredovisning.
Strålsäkerhetsmyndigheten ska biträda Naturvårdsverket
24 §
Strålsäkerhetsmyndigheten ska biträda Naturvårdsverket  när det gäller att bedöma vilka uppgifter en ansökan, årlig  redovisning och slutredovisning behöver innehålla i frågor om  skydd av människors hälsa och miljön mot skadlig verkan av  joniserande och icke-joniserande strålning och frågor om  säkerhet och fysiskt skydd i verksamhet med strålning.
25 §
På Naturvårdsverkets begäran ska  Strålsäkerhetsmyndigheten, i frågor som anges i 24 §, bistå  med
1. granskning och bedömning av en ansökan om bidrag,
2. granskning och bedömning av bidragsmottagarens årliga  redovisning och slutredovisning, och
3. bedömningar i andra ärenden enligt denna förordning.
Rätt att meddela föreskrifter
26 §
Naturvårdsverket får meddela föreskrifter om
1. de ytterligare uppgifter som ska lämnas i en ansökan om  bidrag,
2. de ytterligare uppgifter som ska lämnas vid redovisning  enligt 16 och 17 §§, och
3. verkställigheten av denna förordning.
Överklagande
27 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 10, 15 och 20 §§ får dock inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.