Title: Lag (2001:82) om svenskt medborgarskap
SFS Number: Svensk författningssamling 2001:82
URL: https://www.riksdagen.se/sv/dokument-och-lagar/dokument/svensk-forfattningssamling/lag-200182-om-svenskt-medborgarskap_sfs-2001-82/
Source Link: http://rkrattsbaser.gov.se/sfst?bet=2001:82
Amendment Register Link: http://rkrattsbaser.gov.se/sfsr?bet=2001:82
Ministry/Authority: Justitiedepartementet L7
Issued: 2001-03-01
Metadata: {"Utfärdad": "2001-03-01", "Ändrad": "t.o.m. SFS 2024:424"}

==================================================

Lag (2001:82) om svenskt medborgarskap
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2001:82
Departement/myndighet
:   
Justitiedepartementet L7
Utfärdad
:   
2001-03-01
Ändrad
:   
t.o.m. SFS 2024:424
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Medborgarskapets betydelse
1 §
Det svenska medborgarskapet är ett rättsligt förhållande mellan medborgaren och staten som medför rättigheter och skyldigheter för båda parter. Medborgarskapet förenar alla medborgare och står för samhörighet med Sverige.
Medborgarskapet representerar det formella medlemskapet i det svenska samhället och är en grund för folkstyrelsen.
I denna lag regleras hur en person blir och upphör att vara svensk medborgare.
Lag (2014:481)
.
Förvärv av svenskt medborgarskap vid födelsen
2 §
Ett barn förvärvar svenskt medborgarskap vid födelsen, om
1. en förälder till barnet är svensk medborgare, eller
2. en avliden förälder till barnet var svensk medborgare vid sin död.
Lag (2014:481)
.
3 §
Ett hittebarn som anträffas här i landet anses som svensk medborgare till dess något annat blir känt.
Lag (2014:481)
.
Förvärv av svenskt medborgarskap genom adoption
4 §
Ett barn som inte har fyllt tolv år och som adopteras  av en svensk medborgare blir vid adoptionen svensk  medborgare, om
1. barnet adopteras i Sverige, Danmark, Finland, Island eller  Norge, eller
2. barnet adopteras genom ett utländskt beslut som gäller i  Sverige enligt lagen (1997:191) med anledning av Sveriges  tillträde till Haagkonventionen om skydd av barn och  samarbete vid internationella adoptioner eller lagen 
(2018:1289) om adoption i internationella situationer.
Lag (2018:1293)
.
Förvärv av svenskt medborgarskap genom anmälan
5 §
Har upphävts genom
lag (2014:481)
.
6 §
Ett barn som har fötts i Sverige och som sedan födelsen är  statslöst förvärvar svenskt medborgarskap efter anmälan av den  eller dem som har vårdnaden om barnet, om barnet har permanent  uppehållstillstånd och hemvist här i landet.
Kravet på permanent uppehållstillstånd i första stycket gäller  inte ett barn som har haft hemvist här i landet sedan fem år  eller under sammanlagt tio år och som har beviljats ett  tidsbegränsat uppehållstillstånd med stöd av 5 kap. 1, 3, 3 a  eller 6 § eller 12 kap. 18 § utlänningslagen (2005:716).
Lag (2024:423)
.
7 §
Ett barn som inte har svenskt medborgarskap förvärvar  svenskt medborgarskap efter anmälan av den eller dem som har  vårdnaden om barnet, om barnet har
1. permanent uppehållstillstånd i Sverige, och
2. hemvist här i landet sedan tre år eller, om barnet är  statslöst, två år.
Om barnet har fyllt tolv år och har utländskt medborgarskap,  krävs för förvärv av svenskt medborgarskap att barnet  samtycker till det. Sådant samtycke behövs dock inte om barnet  är varaktigt förhindrat att lämna samtycke på grund av en  psykisk störning eller på grund av något annat liknande  förhållande.
Om barnet har fyllt femton år, krävs för förvärv av svenskt  medborgarskap att det görs sannolikt att barnets uppgivna  identitet är riktig. Det krävs även att han eller hon varken
1. är skäligen misstänkt eller dömd för ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet som inte är mindre  allvarlig eller ligger långt tillbaka i tiden,
2. är skäligen misstänkt eller dömd för ett brott utanför  Sverige som enligt svensk lag motsvarar ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet utanför Sverige som  enligt svensk lag inte är mindre allvarlig eller ligger långt  tillbaka i tiden,
3. bedöms utgöra ett hot mot Sveriges säkerhet eller allmän  säkerhet, eller
4. har varit verksam i, eller haft bestämmande inflytande  över, en organisation eller grupp vars verksamhet innefattar  systematiska, omfattande och grova övergrepp på andra  människor.
Lag (2024:423)
.
8 §
En utlänning förvärvar svenskt medborgarskap efter  anmälan, om han eller hon
1. har fyllt arton men inte tjugoett år vid  anmälningstillfället,
2. har permanent uppehållstillstånd i Sverige, och
3. har haft hemvist här i landet sedan fem år eller, i fråga  om den som är statslös,
a) sedan fem år,
b) under sammanlagt tio år, eller
c) sedan han eller hon fyllde femton år.
Kravet i första stycket 2 gäller inte en utlänning som
1. är född i Sverige,
2. sedan födelsen är statslös,
3. har haft hemvist här i landet sedan fem år eller under  sammanlagt tio år, och
4. har beviljats ett tidsbegränsat uppehållstillstånd med stöd  av 5 kap. 1, 3, 3 a eller 6 § eller 12 kap. 18 §  utlänningslagen (2005:716).
Utöver de krav som anges i första stycket krävs för förvärv av  svenskt medborgarskap att utlänningen gör sannolikt att den  uppgivna identiteten är riktig. Det krävs även att han eller  hon varken
1. är skäligen misstänkt eller dömd för ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet som inte är mindre  allvarlig eller ligger långt tillbaka i tiden,
2. är skäligen misstänkt eller dömd för ett brott utanför  Sverige som enligt svensk lag motsvarar ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet utanför Sverige som  enligt svensk lag inte är mindre allvarlig eller ligger långt  tillbaka i tiden,
3. bedöms utgöra ett hot mot Sveriges säkerhet eller allmän  säkerhet, eller
4. har varit verksam i, eller haft bestämmande inflytande  över, en organisation eller grupp vars verksamhet innefattar  systematiska, omfattande och grova övergrepp på andra  människor.
Tredje stycket gäller inte en utlänning som är född i Sverige  och som sedan födelsen är statslös.
Lag (2024:423)
.
9 §
Den som har fyllt arton år och som har förlorat eller  befriats från sitt svenska medborgarskap återfår detta efter  anmälan, om han eller hon
1. har permanent uppehållstillstånd i Sverige,
2. har haft hemvist här i landet under sammanlagt tio år, och
3. sedan två år har hemvist här i landet.
För att medborgarskapet ska återfås, krävs utöver de krav som  följer av första stycket att den som anmälan avser gör  sannolikt att den uppgivna identiteten är riktig. Det krävs  även att han eller hon varken
1. är skäligen misstänkt eller dömd för ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet som inte är mindre  allvarlig eller ligger långt tillbaka i tiden,
2. är skäligen misstänkt eller dömd för ett brott utanför  Sverige som enligt svensk lag motsvarar ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet utanför Sverige som  enligt svensk lag inte är mindre allvarlig eller ligger långt  tillbaka i tiden,
3. bedöms utgöra ett hot mot Sveriges säkerhet eller allmän  säkerhet, eller
4. har varit verksam i, eller haft bestämmande inflytande  över, en organisation eller grupp vars verksamhet innefattar  systematiska, omfattande och grova övergrepp på andra  människor.
Lag (2024:423)
.
10 §
Om en utlänning blir svensk medborgare enligt 6, 7, 8  eller 9 §, förvärvar även hans eller hennes ogifta barn som  har hemvist här i landet och inte har fyllt arton år svenskt  medborgarskap om utlänningen
1. ensam har vårdnaden om barnet, eller
2. har vårdnaden gemensamt med den andra föräldern och han  eller hon är svensk medborgare.
Blir föräldrarna till ett ogift barn som har hemvist här i  landet och som inte har fyllt arton år samtidigt svenska  medborgare enligt 6, 7, 8 eller 9 §, förvärvar även barnet  svenskt medborgarskap om han eller hon står under bådas  vårdnad.
Om barnet har fyllt femton år, krävs för förvärv av svenskt  medborgarskap att det görs sannolikt att barnets uppgivna  identitet är riktig. Det krävs även att han eller hon varken
1. är skäligen misstänkt eller dömd för ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet som inte är mindre  allvarlig eller ligger långt tillbaka i tiden,
2. är skäligen misstänkt eller dömd för ett brott utanför  Sverige som enligt svensk lag motsvarar ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet utanför Sverige som  enligt svensk lag inte är mindre allvarlig eller ligger långt  tillbaka i tiden,
3. bedöms utgöra ett hot mot Sveriges säkerhet eller allmän  säkerhet, eller
4. har varit verksam i, eller haft bestämmande inflytande  över, en organisation eller grupp vars verksamhet innefattar  systematiska, omfattande och grova övergrepp på andra  människor.
Lag (2024:423)
.
Förvärv av svenskt medborgarskap efter ansökan (naturalisation)
11 §
En utlänning kan efter ansökan beviljas svenskt medborgarskap (naturaliseras), om han eller hon har
1. styrkt sin identitet,
2. fyllt arton år,
3. permanent uppehållstillstånd i Sverige,
4. hemvist här i landet
a) sedan två år i fråga om dansk, finländsk, isländsk eller norsk medborgare,
b) sedan fyra år i fråga om den som är statslös eller att bedöma som flykting enligt 4 kap. 1 § utlänningslagen
(2005:716),
c) sedan fem år i fråga om övriga utlänningar, och
5. haft och kan förväntas komma att ha ett hederligt levnadssätt.
Lag (2005:722)
.
12 §
Om kraven i 11 § inte är uppfyllda får, om inte annat följer av andra stycket, sökanden ändå naturaliseras, om
1. sökanden tidigare har varit svensk medborgare,
2. sökanden är gift eller sambo med en svensk medborgare, eller
3. det annars finns särskilda skäl till det.
En sökande som inte kan styrka sin identitet enligt 11 § 1 får naturaliseras, endast om han eller hon sedan minst åtta år har hemvist här i landet och gör sannolikt att den uppgivna identiteten är riktig.
13 §
I ett beslut om naturalisation skall det bestämmas om även sökandens ogifta barn som är under arton år förvärvar svenskt medborgarskap.
Förlust av svenskt medborgarskap
14 §
En svensk medborgare förlorar sitt svenska medborgarskap när han eller hon fyller tjugotvå år, om han eller hon
1. är född utomlands,
2. aldrig haft hemvist i Sverige, och
3. inte heller varit här under förhållanden som tyder på samhörighet med landet.
På ansökan som görs innan den svenske medborgaren fyller tjugotvå år får dock medges att medborgarskapet behålls.
När någon förlorar svenskt medborgarskap enligt första stycket, förlorar även hans eller hennes barn sitt svenska medborgarskap, om barnet förvärvat detta på grund av att föräldern varit svensk medborgare. Barnet förlorar dock inte sitt medborgarskap om den andra föräldern har kvar sitt svenska medborgarskap och barnet härleder sitt svenska medborgarskap även från honom eller henne.
Förlust av svenskt medborgarskap sker inte om detta skulle leda till att personen blir statslös.
Befrielse från svenskt medborgarskap
15 §
Den som är eller önskar bli utländsk medborgare får efter  ansökan befrias från sitt svenska medborgarskap. Befrielse får  vägras om det finns anledning att anta att sökanden inte själv  vill befrias från sitt svenska medborgarskap. Den som har  hemvist i Sverige får också vägras befrielse om det finns  andra särskilda skäl.
Om sökanden inte redan är utländsk medborgare ska det som  villkor för befrielsen från svenskt medborgarskap krävas att  han eller hon inom en viss tid förvärvar medborgarskap i ett  annat land.
Lag (2024:423)
.
15 a §
Som förutsättning för barns befrielse från svenskt  medborgarskap enligt 15 § gäller att befrielsen inte bedöms  stå i strid med barnets bästa. Vid den bedömningen ska hänsyn  tas till barnets åsikter med beaktande av barnets ålder och  mognad.
Om barnet har fyllt tolv år krävs dessutom att barnet  samtycker till befrielsen, om han eller hon inte är varaktigt  förhindrad att lämna samtycke på grund av sjukdom eller något  annat liknande förhållande.
Lag (2024:423)
.
Återkallelse av beslut om befrielse
15 b §
Ett beslut om befrielse från svenskt medborgarskap ska  återkallas om det vid tidpunkten för beslutet fanns hinder mot  befrielse enligt 15 och 15 a §§ och inte särskilda skäl talar  emot att beslutet återkallas.
Ett beslut om återkallelse gäller från den dag då beslutet om  befrielse från svenskt medborgarskap fick laga kraft.
Lag (2024:423)
.
Vissa bestämmelser som rör de nordiska länderna
16 §
Regeringen får, efter avtal med Danmark, Finland, Island eller Norge, meddela föreskrifter om tillämpning av en eller flera av bestämmelserna i 17-19 §§. Med avtalsstat avses i dessa bestämmelser den eller de stater som Sverige har ingått sådant avtal med.
17 §
Bestämmelsen i 14 § första stycket gäller inte för den som under sammanlagt minst sju år haft hemvist i en avtalsstat.
18 §
En medborgare i en avtalsstat förvärvar svenskt  medborgarskap genom anmälan, om han eller hon
1. har fyllt arton år,
2. har hemvist här i landet sedan fem år, och
3. under denna tid inte har dömts till frihetsberövande  påföljd.
När en person förvärvar medborgarskap på sådant sätt tillämpas 
10 § första och andra styckena i fråga om medborgarens barn.
Lag (2024:423)
.
19 §
Den som har förlorat sitt svenska medborgarskap och  därefter oavbrutet varit medborgare i en avtalsstat, får  tillbaka svenskt medborgarskap genom anmälan, om han eller hon  har tagit hemvist här i landet. Vid sådant förvärv av  medborgarskap tillämpas 10 § första och andra styckena när det  gäller medborgarens barn.
Lag (2024:423)
.
Vissa bestämmelser som rör krav på permanent uppehållstillstånd och uppehållsrätt
20 §
Det som föreskrivs i denna lag om krav på permanent  uppehållstillstånd gäller inte för den som är medborgare i  Danmark, Finland, Island eller Norge.
I fråga om medborgare i övriga länder inom Europeiska  ekonomiska samarbetsområdet (EES) och sådana familjemedlemmar  som avses i 3 a kap. 2 § utlänningslagen (2005:716) ska vid  tillämpningen av denna lag uppehållsrätt likställas med ett  permanent uppehållstillstånd. Detsamma gäller för de  utlänningar som har beviljats uppehållsstatus i Sverige enligt  avtalet om Förenade konungariket Storbritannien och  Nordirlands utträde ur Europeiska unionen och Europeiska  atomenergigemenskapen (EUT L 29, 31.1.2020, s. 7).
Lag (2020:940)
.
Förklaring
21 §
Efter ansökan får meddelas förklaring att någon är svensk medborgare, om det kan råda ovisshet om detta.
Bestämmelser om förfarandet
22 §
Frågor om medborgarskap enligt denna lag prövas av den  myndighet som regeringen bestämmer.
Lag (2024:423)
.
23 §
Den som har fyllt arton år får själv göra ansökan eller anmälan enligt denna lag även om han eller hon står under annans vårdnad.
24 §
Har upphävts genom
lag (2024:423)
.
25 §
Har upphävts genom
lag (2005:722)
.
26 §
Beslut i ärenden enligt denna lag får överklagas till en  migrationsdomstol utom i fall som avses i 27 §.
En migrationsdomstols beslut överklagas hos  Migrationsöverdomstolen i enlighet med bestämmelserna i 
16 kap. utlänningslagen (2005:716). Bestämmelserna i detta  kapitel gäller även i övrigt i tillämpliga delar i mål enligt  denna lag.
Lag (2024:423)
.
27 §
Beslut i ett säkerhetsärende överklagas till regeringen.  Ett sådant beslut får överklagas även av Säkerhetspolisen.
Ett säkerhetsärende är ett ärende där Säkerhetspolisen har  föreslagit att en ansökan eller anmälan enligt denna lag ska  avslås av skäl som rör Sveriges säkerhet eller allmän  säkerhet.
I ett säkerhetsärende gäller förvärvet av svenskt  medborgarskap från och med den dag då beslutet har fått laga  kraft.
Lag (2024:423)
.
28 §
En socialnämnd ska på begäran av regeringen,  Migrationsverket, en migrationsdomstol,  Migrationsöverdomstolen eller Säkerhetspolisen lämna ut  uppgifter om en utlännings personliga förhållanden, om  uppgifterna behövs i ett ärende om svenskt medborgarskap.
En socialnämnd ska på begäran av regeringen, Migrationsverket,  en migrationsdomstol eller Migrationsöverdomstolen lämna ut  uppgifter om den som ett ärende enligt 15 eller 15 a § avser  om uppgifterna behövs i ett sådant ärende. Skyldigheten att  lämna ut uppgifter avser uppgifter om den enskildes personliga  förhållanden.
Lag (2024:423)
.
Medborgarskapsceremonier
29 §
Varje kommun ska minst en gång per år anordna en ceremoni för nya svenska medborgare för att högtidlighålla deras nya medborgarskap.
Till en medborgarskapsceremoni ska kommunen bjuda in den som vid tidpunkten för inbjudan är folkbokförd i kommunen och under de senaste 18 månaderna har förvärvat svenskt medborgarskap på annat sätt än vid födelsen och inte tidigare bjudits in till en sådan ceremoni.
Vid medborgarskapsceremonierna ska innehållet i 1 § första stycket förmedlas.
Lag (2014:481)
.
Övergångsbestämmelser
2001:82
1. Denna lag träder i kraft den 1 juli 2001, då lagen
(1950:382) om svenskt medborgarskap skall upphöra att gälla.
Till följd härav upphör även 13 § första stycket lagen
(1924:130) om förvärvande och förlust av svenskt medborgarskap att gälla. Till den 1 juli 2002 skall 7 § i 1950 års lag tillämpas när det gäller svenska medborgare som blir medborgare i en annan stat som är bunden av bestämmelserna om begränsning av fall av flerfaldigt medborgarskap (kapitel 1) i 1963 års europeiska konvention om begränsning av fall av flerfaldigt medborgarskap och om militära förpliktelser i fall av flerfaldigt medborgarskap.
2. Ett barn, som har fötts i Sverige före ikraftträdandet av den nya lagen och som skulle ha blivit svensk medborgare om 1 §
i den nya lagen gällt vid födelsen, förvärvar svenskt medborgarskap, om
a) fadern fortfarande är svensk medborgare,
b) fadern före den 1 juli 2003 hos Migrationsverket anmäler önskemål om svenskt medborgarskap för barnet, och
c) barnet vid tidpunkten för anmälan inte har fyllt arton år.
Om barnet har fyllt tolv år och har utländskt medborgarskap, krävs för förvärv av svenskt medborgarskap att barnet samtycker därtill. Sådant samtycke behövs dock inte om barnet är varaktigt förhindrat att lämna samtycke på grund av en psykisk störning eller på grund av något annat liknande förhållande.
Barnets vårdnadshavare skall samtycka till förvärvet av svenskt medborgarskap.
3. Ett barn, som har adopterats före ikraftträdandet av den nya lagen och som skulle ha blivit svensk medborgare om 3 § i den nya lagen gällt vid adoptionen, förvärvar svenskt medborgarskap, om
a) adoptionen har beslutats den 1 juli 1992 eller senare,
b) den eller de som har vårdnaden om barnet före den 1 juli 2003 hos Migrationsverket anmäler önskemål om svenskt medborgarskap för barnet, och
c) barnet vid tidpunkten för anmälan inte har fyllt arton år.
Om barnet har fyllt tolv år och har utländskt medborgarskap, krävs för förvärv av svenskt medborgarskap att barnet samtycker därtill. Sådant samtycke behövs dock inte om barnet är varaktigt förhindrat att lämna samtycke på grund av en psykisk störning eller på grund av något annat liknande förhållande.
4. Den som har förlorat sitt svenska medborgarskap enligt 7 §  lagen (1950:382) om svenskt medborgarskap återfår detta efter  anmälan till Migrationsverket.
För att svenskt medborgarskap ska återfås, krävs att den som  anmälan avser gör sannolikt att den uppgivna identiteten är  riktig. Det krävs även att han eller hon varken
a) är skäligen misstänkt eller dömd för ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet som inte är mindre  allvarlig eller ligger långt tillbaka i tiden,
b) är skäligen misstänkt eller dömd för ett brott utanför  Sverige som enligt svensk lag motsvarar ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet utanför Sverige som  enligt svensk lag inte är mindre allvarlig eller ligger långt  tillbaka i tiden,
c) bedöms utgöra ett hot mot Sveriges säkerhet eller allmän  säkerhet, eller
d) har varit verksam i, eller haft bestämmande inflytande  över, en organisation eller grupp vars verksamhet innefattar  systematiska, omfattande och grova övergrepp på andra  människor.
Om den som anmälan avser står under någon annans vårdnad vid  tidpunkten för anmälan, görs denna istället av den eller dem  som är vårdnadshavare.
Om anmälan avser ett barn som har fyllt tolv år och har  utländskt medborgarskap, krävs för förvärv av svenskt  medborgarskap att barnet samtycker till det. Sådant samtycke  behövs dock inte om barnet är varaktigt förhindrat att lämna  samtycke på grund av en psykisk störning eller på grund av  något annat liknande förhållande.
Lag (2024:423)
.
5. I anmälningsärenden enligt punkt 2-4 tillämpas 24 § och 26 §
andra stycket i den nya lagen.
6. Äldre bestämmelser skall tillämpas i fråga om anmälningar enligt 2 a § lagen (1950:382) om svenskt medborgarskap som har gjorts före ikraftträdandet av den nya lagen. Detsamma gäller i fråga om anmälningar enligt 3 § i 1950 års lag som har gjorts före ikraftträdandet av den nya lagen, om inte tillämpning av den nya lagen är förmånligare för den enskilde. 1950 års lag skall också tillämpas i ärenden som enligt 9 a § i den lagen har överlämnats till regeringen.
7. Tilläggsartikeln till det vänskaps-, handels- och sjöfartsfördrag som Sverige ingått med Argentina den 17 juli 1885 skall alltjämt gälla som svensk lag utan hinder av denna lag.
2005:722
1. Denna lag träder i kraft den 31 mars 2006.
2. Mål eller ärenden som har kommit in till en domstol före den 31 mars 2006 skall handläggas enligt äldre föreskrifter.
3. Ärenden som har överlämnats till regeringen enligt 25 § men inte avgjorts före den 31 mars 2006 skall överlämnas till Migrationsverket, om en myndighet inte har fattat beslut i ärendet, och i annat fall till den migrationsdomstol inom vars domkrets ärendet först har prövats.
4. Ärenden som har kommit in till Utlänningsnämnden och som inte har avgjorts före den 31 mars 2006 skall överlämnas till den migrationsdomstol inom vars domkrets ärendet först har prövats. Om ärendet gäller förklaring enligt 21 §, överlämnas ärendet till Migrationsverket.
2006:222
Denna lag träder i kraft den 30 april 2006. För medborgare i länder inom Europeiska ekonomiska samarbetsområdet (EES) som har ett tidsbegränsat uppehållstillstånd för minst fem år som beviljats före ikraftträdandet gäller 20 § andra stycket i sin äldre lydelse.
2014:481
1. Denna lag träder i kraft den 1 april 2015.
2. De upphävda 4 och 5 §§ gäller fortfarande för barn som har  fötts före den 1 april 2015. Om barnet har fyllt femton år,  krävs för förvärv av svenskt medborgarskap enligt den upphävda 
5 § att det görs sannolikt att barnets uppgivna identitet är  riktig. Det krävs även att han eller hon varken
a) är skäligen misstänkt eller dömd för ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet som inte är mindre  allvarlig eller ligger långt tillbaka i tiden,
b) är skäligen misstänkt eller dömd för ett brott utanför  Sverige som enligt svensk lag motsvarar ett brott för vilket  det svåraste straff som är föreskrivet är fängelse i fyra år  eller mer eller för upprepad brottslighet utanför Sverige som  enligt svensk lag inte är mindre allvarlig eller ligger långt  tillbaka i tiden,
c) bedöms utgöra ett hot mot Sveriges säkerhet eller allmän  säkerhet, eller
d) har varit verksam i, eller haft bestämmande inflytande  över, en organisation eller grupp vars verksamhet innefattar  systematiska, omfattande och grova övergrepp på andra  människor.
När en person förvärvar medborgarskap enligt den upphävda 5 §  tillämpas 10 § i fråga om medborgarens barn.
Lag (2024:424)
.
3. När en person återfår svenskt medborgarskap enligt punkt 4 i övergångsbestämmelserna till lagen (2001:82) om svenskt medborgarskap i dess nya lydelse tillämpas 10 § i fråga om medborgarens barn.
2021:771
1. Denna lag träder i kraft den 20 juli 2021.
2. Lagen gäller även en utlänning som har beviljats ett  tidsbegränsat uppehållstillstånd enligt den upphävda lagen 
(2016:752) om tillfälliga begränsningar av möjligheten att få  uppehållstillstånd i Sverige eller ett uppehållstillstånd som  har tidsbegränsats enligt den lagen.
2024:423
1. Denna lag träder i kraft den 1 oktober 2024.
2. Föreskrifterna i 15 b § tillämpas inte på beslut som  meddelats före ikraftträdandet.
3. Äldre föreskrifter gäller för ärenden som har inletts hos  länsstyrelsen före ikraftträdandet.
4. Äldre föreskrifter gäller vid överklagande av beslut som  har meddelats före ikraftträdandet.
2024:424
1. Denna lag träder i kraft den 1 oktober 2024.
2. Äldre föreskrifter gäller vid överklagande av beslut som  har meddelats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.