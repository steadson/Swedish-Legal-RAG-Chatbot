Title: Förordning (2024:994) om en provisorisk EU-resehandling
SFS Number: Svensk författningssamling 2024:994
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024994-om-en-provisorisk_sfs-2024-994/
Source Link: http://rkrattsbaser.gov.se/sfst?bet=2024:994
Amendment Register Link: http://rkrattsbaser.gov.se/sfsr?bet=2024:994
Ministry/Authority: Justitiedepartementet L4
Issued: 2024-11-07
Metadata: {"Utfärdad": "2024-11-07"}

==================================================

Förordning (2024:994) om en provisorisk EU-resehandling
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:994
Departement/myndighet
:   
Justitiedepartementet L4
Utfärdad
:   
2024-11-07
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
/Träder i kraft I:2025-12-09/
1 § Denna förordning innehåller bestämmelser om en provisorisk  EU-resehandling.
Genom förordningen genomförs rådets direktiv (EU) 2019/997 av  den 18 juni 2019 om införande av en provisorisk EU-
resehandling och om upphävande av beslut 96/409/GUSP.
Förutsättningar för att utfärda en provisorisk EU-resehandling
2 §
En svensk passmyndighet i ett land utanför Europeiska  unionen ska utfärda en provisorisk EU-resehandling till en  person som är medborgare i en av Europeiska unionens  medlemsstater och som har ansökt om en sådan resehandling, om
1. den medlemsstat som personen är medborgare i inte har en  ambassad eller ett konsulat i landet, och
2. personens resehandling har förlorats, stulits, förstörts  eller personen annars inte kan få en resehandling inom rimlig  tid.
3 §
En provisorisk EU-resehandling ska utfärdas för en enkel  resa till sökandens medborgarskapsmedlemsstat eller till det  land där sökanden är fast bosatt. Om det finns särskilda skäl,  får resehandlingen utfärdas för en resa till en annan bestämd  ort.
Resehandlingens giltighetstid
4 §
En provisorisk EU-resehandling ska utfärdas för den tid  som behövs för att den resa som den utfärdats för ska kunna  genomföras. Giltighetstiden får överstiga 15 kalenderdagar  endast om det finns synnerliga skäl.
Ansökan om en provisorisk EU-resehandling
5 §
En ansökan om en provisorisk EU-resehandling ska lämnas  till passmyndigheten. Ansökan ska innehålla
1. uppgifter om sökandens för- och efternamn, nationalitet,  födelsedatum och kön, och
2. kopior av de identitetshandlingar som sökanden har tillgång  till.
Sökanden är skyldig att i samband med ansökan låta  passmyndigheten ta hans eller hennes ansiktsbild. Om detta  inte är möjligt, ska sökanden i stället lämna en välliknande  ansiktsbild.
Samråd när Sverige är bistående medlemsstat
6 §
Innan ett beslut fattas i ett ärende om en provisorisk EU-
resehandling ska passmyndigheten samråda med  medborgarskapsmedlemsstaten. Samrådet ska ske så snart som  möjligt och senast två arbetsdagar efter det att en ansökan  mottagits. Om det finns särskilda skäl, får tidsfristen  överskridas.
7 §
Vid samråd enligt 6 § ska passmyndigheten till  medborgarskapsmedlemsstaten lämna
1. uppgifter om sökandens för- och efternamn, nationalitet,  födelsedatum och kön samt andra uppgifter som har betydelse  för att kontrollera sökandens medborgarskap och identitet,
2. en välliknande ansiktsbild av sökanden, och
3. kopior av tillgängliga identitetshandlingar.
8 §
En provisorisk EU-resehandling ska inte utfärdas om  medborgarskapsmedlemsstaten invänder mot det.
9 §
En provisorisk EU-resehandling får utfärdas utan att  samråd har skett, om ärendet är så brådskande att det krävs  ett omedelbart beslut. I sådana fall ska  medborgarskapsmedlemsstaten så snart som möjligt underrättas  om beslutet.
Beslut om en provisorisk EU-resehandling
10 §
Passmyndigheten ska fatta ett beslut om en provisorisk  EU-resehandling så snart som möjligt och senast två  arbetsdagar efter det att samråd har skett med  medborgarskapsmedlemsstaten. Om det finns särskilda skäl, får  tidsfristen överskridas. Om en resehandling utfärdas, ska den  genast överlämnas till sökanden.
11 §
Passmyndigheten ska efter det att den provisoriska EU-
resehandlingen har utfärdats och överlämnats till sökanden  sända en kopia av resehandlingen till  medborgarskapsmedlemsstaten.
Resehandlingens utformning
12 §
En provisorisk EU-resehandling ska bestå av ett enhetligt  EU ETD-formulär och ett enhetligt EU ETD-klistermärke.
Samråd när Sverige är medborgarskapsmedlemsstat
13 §
Ett samråd som initieras av en annan medlemsstat i  Europeiska unionen ska ske med Regeringskansliet 
(Utrikesdepartementet) eller den passmyndighet som ansvarar  för det land där ansökan har gjorts.
14 §
Regeringskansliet (Utrikesdepartementet) eller  passmyndigheten ska inom ramen för ett samråd som initieras av  en annan medlemsstat i Europeiska unionen lämna besked om  huruvida personen är medborgare i Sverige. Beskedet ska lämnas  så snart som möjligt och senast tre arbetsdagar efter att  uppgifter om sökanden mottagits. Myndigheten ska också ange om  Sverige godkänner eller invänder mot att en provisorisk EU-
resehandling utfärdas.
Om det finns särskilda skäl, får den tidsfrist som anges i  första stycket överskridas. Om ett svar inte kan lämnas inom  tidsfristen, ska myndigheten underrätta den bistående  medlemsstaten om detta och informera om när svaret kan lämnas.
15 §
Regeringskansliet (Utrikesdepartementet) eller  passmyndigheten får endast godkänna att en provisorisk EU-
resehandling utfärdas till en svensk medborgare om de  förutsättningar som anges i 2 § är uppfyllda.
16 §
Vid ett samråd enligt 13 § ska Regeringskansliet 
(Utrikesdepartementet) eller passmyndigheten på begäran lämna  uppgifter om sökandens identitet och medborgarskap till den  bistående medlemsstaten.
Behandling av personuppgifter
17 §
Regeringskansliet (Utrikesdepartementet) och  passmyndigheten får behandla personuppgifter för att i  enlighet med denna förordning
1. kontrollera identiteten på en person som ansöker om en  provisorisk EU-resehandling,
2. skriva ut det enhetliga EU ETD-klistermärket vid  passmyndigheten, och
3. underlätta sökandens resa.
18 §
Innehavaren av en provisorisk EU-resehandling har rätt  att få en ny resehandling, om resehandlingens uppgifter visar  sig vara felaktiga.
19 §
Passmyndigheten ska lagra en kopia av varje provisorisk  EU-resehandling som den har utfärdat.
20 §
Om Sverige är bistående medlemsstat, får sökandens  personuppgifter inte behandlas längre än 180 dagar efter det  att den provisoriska EU-resehandlingen har utfärdats.
Om Sverige är medborgarskapsmedlemsstat, får sökandens  personuppgifter inte behandlas längre än två år efter det att  den provisoriska EU-resehandlingen har utfärdats.
Begränsningarna av hur länge personuppgifter får behandlas  hindrar inte att en myndighet arkiverar och bevarar allmänna  handlingar eller att arkivmaterial lämnas till en  arkivmyndighet.
Avgift
21 §
För utfärdande av en provisorisk EU-resehandling får en  avgift tas ut av sökanden enligt förordningen (1997:691) om  avgifter vid utlandsmyndigheterna.
Förstöring efter användning
22 §
Innehavaren av en provisorisk EU-resehandling ska vid  ankomsten till en slutdestination i Sverige lämna in  resehandlingen till Polismyndigheten.
Polismyndigheten ska underrätta Regeringskansliet 
(Utrikesdepartementet) om en provisorisk EU-resehandling som  har lämnats in och därefter snarast möjligt förstöra den.
Efter att Regeringskansliet (Utrikesdepartementet) har  underrättat passmyndigheten om att en provisorisk EU-
resehandling har lämnats in ska passmyndigheten snarast  möjligt förstöra kopian av resehandlingen.
Återbetalnings- och ersättningsskyldighet
23 §
I lagen (2003:491) om konsulärt ekonomiskt bistånd finns  bestämmelser om återbetalnings- och ersättningsskyldighet.
Bemyndiganden
24 §
Regeringskansliet får meddela föreskrifter om  verkställigheten av denna förordning.
Övergångsbestämmelser
2024:994
1. Denna förordning träder i kraft den 9 december 2025.
2. Genom förordningen upphävs förordningen (1997:698) om  Europeiska unionens provisoriska resehandling.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.