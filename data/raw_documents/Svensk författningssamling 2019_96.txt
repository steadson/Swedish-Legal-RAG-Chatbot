Title: Förordning (2019:96) om tillgodoräknande av tid för frihetsberövande
SFS Number: Svensk författningssamling 2019:96
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201996-om-tillgodoraknande-av-tid_sfs-2019-96/
Source Link: http://rkrattsbaser.gov.se/sfst?bet=2019:96
Amendment Register Link: http://rkrattsbaser.gov.se/sfsr?bet=2019:96
Ministry/Authority: Justitiedepartementet L5
Issued: 2019-02-28
Metadata: {"Utfärdad": "2019-02-28"}

==================================================

Förordning (2019:96) om tillgodoräknande av tid för frihetsberövande
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:96
Departement/myndighet
:   
Justitiedepartementet L5
Utfärdad
:   
2019-02-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller kompletterande bestämmelser  till lagen (2018:1250) om tillgodoräknande av tid för  frihetsberövande. Begrepp och uttryck som används i  förordningen har samma innebörd och tillämpningsområde som i  lagen.
Underrättelse om verkställighet i vissa fall
2 §
Om verkställighet av ett fängelsestraff påbörjas samtidigt  som den dömde är häktad i ett annat mål, ska Kriminalvården så  snart som möjligt underrätta åklagaren och domstolen i  häktningsmålet om att det finns uppgifter hos Kriminalvården  som är av betydelse för tillgodoräknande av tid för  frihetsberövande enligt 2 § lagen (2018:1250) om  tillgodoräknande av tid för frihetsberövande.
3 §
Om verkställighet av ett fängelsestraff påbörjas samtidigt  som den dömde är omhändertagen på ett sådant sätt som avses i 
8 § strafftidslagen (2018:1251), ska Kriminalvården så snart  som möjligt underrätta den övervakningsnämnd eller domstol som  har beslutat om omhändertagande.
4 §
Om en dom på sluten ungdomsvård verkställs samtidigt som  den dömde är häktad i ett annat mål, ska Kriminalvården  underrätta Statens institutionsstyrelse om häktningen.
Statens institutionsstyrelse ska i sådana fall lämna uppgifter  till Kriminalvården om verkställigheten. Kriminalvården ska så  snart som möjligt underrätta åklagaren och domstolen i  häktningsmålet om att det finns uppgifter hos Kriminalvården  som är av betydelse för tillgodoräknande av tid för  frihetsberövande enligt 2 § lagen (2018:1250) om  tillgodoräknande av tid för frihetsberövande.
Inhämtande av uppgifter om omhändertagande
5 §
Om det uppkommer en fråga om att undanröja en  skyddstillsyn eller att förverka villkorligt medgiven frihet  ska rätten, innan en sådan åtgärd vidtas, hämta in uppgifter  från Kriminalvården om huruvida det förekommit något  omhändertagande som enligt 2 § lagen (2018:1250) om tillgodo-
räknande av tid för frihetsberövande ska tillgodoräknas den  dömde med anledning av rättens beslut.
6 §
Om det uppkommer en fråga om att förverka villkorligt  medgiven frihet ska övervakningsnämnden, innan en sådan åtgärd  vidtas, hämta in uppgifter från Kriminalvården om huruvida det  förekommit något omhändertagande som enligt 2 § lagen 
(2018:1250) om tillgodoräknande av tid för frihetsberövande  ska tillgodoräknas den dömde med anledning av nämndens beslut.
7 §
Beslut om tillgodoräknande av tid för frihetsberövande  utomlands enligt 2 § lagen (2018:1250) om tillgodoräknande av  tid för frihetsberövande ska grundas på de uppgifter som  Kriminalvården får av den stat som verkställer överlämnandet,  om det inte är uppenbart att uppgifterna är oriktiga.
Om det är Statens institutionsstyrelse som ansvarar för att  beräkna tillgodoräknande av tid för frihetsberövande, ska  Kriminalvården vidarebefordra uppgifterna till Statens  institutionsstyrelse.
Övergångsbestämmelser
2019:96
1. Denna förordning träder i kraft den 1 april 2019.
2. Äldre bestämmelser gäller fortfarande för frihetsberövanden  som ägt rum före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.