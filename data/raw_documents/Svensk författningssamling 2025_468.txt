Title: Socialtjänstförordning (2025:468)
SFS Number: Svensk författningssamling 2025:468
URL: https://www.riksdagen.se/sv/dokument-och-lagar/dokument/svensk-forfattningssamling/socialtjanstforordning-2025468_sfs-2025-468/
Source Link: http://rkrattsbaser.gov.se/sfst?bet=2025:468
Amendment Register Link: http://rkrattsbaser.gov.se/sfsr?bet=2025:468
Ministry/Authority: Socialdepartementet
Issued: 2025-05-22
Metadata: {"Utfärdad": "2025-05-22"}

==================================================

Socialtjänstförordning (2025:468)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:468
Departement/myndighet
:   
Socialdepartementet
Utfärdad
:   
2025-05-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Särskilda boendeformer för äldre personer
3 kap. Familjehem och jourhem
4 kap. Stödboende
5 kap. Hem för vård eller boende
6 kap. Skyddat boende
7 kap. Särskilda ungdomshem och LVM-hem
8 kap. Vissa yrkesmässigt bedrivna enskilda verksamheter
9 kap. Inskrivning och utskrivning från olika boenden
10 kap. Innehåll i vissa ansökningar och planer som  socialnämnden ska upprätta
11 kap. Socialnämndens ansvar att vidta vissa åtgärder
12 kap. Beräkning av försörjningsstöd
13 kap. Gallring
14 kap. Behörighetskrav för den som har utländsk utbildning
15 kap. Tillstånds- och anmälningspliktig verksamhet
16 kap. Tillsyn av boenden för barn och unga
17 kap. Avgifter och ersättningar
18 kap. Rätt att meddela föreskrifter
1 kap. Inledande bestämmelser
Förordningens tillämpningsområde och innehåll
1 §
Denna förordning innehåller bestämmelser som kompletterar
- socialtjänstlagen (2025:400),
- lagen (1988:870) om vård av missbrukare i vissa fall,
- lagen (1990:52) med särskilda bestämmelser om vård av unga,  och
- lagen (2024:79) om placering av barn i skyddat boende.
2 §
Förordningen är meddelad med stöd av
- 33 § lagen (1988:870) om vård av missbrukare i vissa fall  och 18 § lagen (1990:52) med särskilda bestämmelser om vård av  unga i fråga om 7 kap. 7 §,
- 15 f § tredje stycket lagen med särskilda bestämmelser om  vård av unga i fråga om 18 kap. 7 §,
- 31 kap. 1 § socialtjänstlagen (2025:400) i fråga om 2 kap. 1  och 2 §§, 3 kap. 1 och 3 §§, 4 kap. 2-5 §§, 5 kap. 2-9 §§, 
6 kap. 2-7 §§, 7 kap. 2 §, 8 kap. 3 och 4 §§, 9 kap. 8 § och 
18 kap. 1 och 2 §§,
- 31 kap. 2 § socialtjänstlagen i fråga om 15 kap. 4-7 §§ och 
17 kap 1 §,
- 31 kap. 3 § socialtjänstlagen i fråga om 17 kap. 2-4 §§,
- 8 kap. 11 § regeringsformen i fråga om 18 kap. 1-10 §§, och
- 8 kap. 7 § regeringsformen i fråga om övriga bestämmelser.
3 §
Förordningen är indelad i följande kapitel:
- 1 kap. Inledande bestämmelser
- 2 kap. Särskilda boendeformer för äldre personer
- 3 kap. Familjehem och jourhem
- 4 kap. Stödboende
- 5 kap. Hem för vård eller boende
- 6 kap. Skyddat boende
- 7 kap. Särskilda ungdomshem och LVM-hem
- 8 kap. Vissa yrkesmässigt bedrivna enskilda verksamheter
- 9 kap. Inskrivning och utskrivning från olika boenden
- 10 kap. Innehåll i vissa ansökningar och planer som  socialnämnden ska upprätta
- 11 kap. Socialnämndens ansvar att vidta vissa åtgärder
- 12 kap. Beräkning av försörjningsstöd
- 13 kap. Gallring
- 14 kap. Behörighetskrav för den som har utländsk utbildning
- 15 kap. Tillstånds- och anmälningspliktig verksamhet
- 16 kap. Tillsyn av boenden för barn och unga
- 17 kap. Avgifter och ersättningar
- 18 kap. Rätt att meddela föreskrifter
Ord och uttryck
4 §
Ord och uttryck som används i socialtjänstlagen 
(2025:400), lagen (1988:870) om vård av missbrukare i vissa  fall, lagen (1990:52) med särskilda bestämmelser om vård av  unga och lagen (2024:79) om placering av barn i skyddat boende  har samma betydelse när de används i denna förordning.
5 §
Med hem för vård eller boende enligt 9 kap. 4 §  socialtjänstlagen (2025:400) avses även sådana hem som avses i 
22 och 23 §§ lagen (1988:870) om vård av missbrukare i vissa  fall (LVM-hem) och sådana hem som avses i 12 § lagen (1990:52)  med särskilda bestämmelser om vård av unga (särskilda  ungdomshem) som drivs av Statens institutionsstyrelse.
2 kap. Särskilda boendeformer för äldre personer
Rätt att bo på samma boende
1 §
För att anses ha skäliga levnadsförhållanden ska makar,  sambor och registrerade partner, som båda beviljats boende i  en sådan särskild boendeform som avses i 8 kap. 4 §  socialtjänstlagen (2025:400), få bo på samma boende om de  begär det.
Bemanning
2 §
Det ska, utifrån den enskildes aktuella behov, finnas  tillgång till personal dygnet runt i en sådan särskild  boendeform som avses i 8 kap. 4 § första stycket  socialtjänstlagen (2025:400). Personalen ska genast kunna  uppmärksamma om den enskilde behöver stöd och hjälp. Den  enskilde ska ges det stöd och den hjälp som behövs till skydd  för liv, personlig säkerhet eller hälsa.
3 kap. Familjehem och jourhem
Möjlighet till undervisning, utbildning och arbetsträning
1 §
Socialnämnden ska arbeta för att den som är placerad i ett  familjehem och vars skolplikt har upphört får möjlighet till  gymnasieutbildning eller annan utbildning som den enskilde har  behov av. Om det i ett enskilt fall är lämpligare ska  socialnämnden arbeta för att han eller hon får möjlighet till  sådan arbetsträning som ökar möjligheterna att komma in på  arbetsmarknaden eller på en yrkesutbildning.
Vuxna placerade i familjehem
2 §
Socialnämnden bör följa situationen för vuxna som är  placerade i familjehem genom att fortlöpande hålla sig väl  uppdaterad om förhållandena i hemmen. Nämnden bör ge såväl  familjehemmen som de placerade behövligt stöd genom personliga  besök och på annat lämpligt sätt.
Inhämtande av uppgifter ur misstanke- och brottsregister
3 §
Innan socialnämnden beslutar att placera ett barn i ett  familjehem eller jourhem ska uppgifter inhämtas från  belastningsregistret som förs enligt förordningen (1999:1134)  om belastningsregister och uppgifter från misstankeregistret  som förs enligt förordningen (1999:1135) om misstankeregister.  Uppgifterna ska avse den eller dem som nämnden avser att  anlita för sådan vård.
Förteckning över barn i familjehem eller i annat enskilt hem
4 §
Socialnämnden ska föra en förteckning över de barn som  enligt nämndens beslut vistas i familjehem eller efter  nämndens medgivande i något annat enskilt hem.
Socialnämnden ska senast den 31 januari varje år lämna in en  kopia av förteckningen till Inspektionen för vård och omsorg.
4 kap. Stödboende
Verksamhetens inriktning
1 §
Verksamheten på ett stödboende ska bygga på förtroende och  samarbete med den enskilde samt utformas så att vistelsen i  boendet upplevs som meningsfull för den enskilde. Den  enskildes integritet ska respekteras. De insatser som görs ska  anpassas till den enskildes individuella behov och  förutsättningar.
Föreståndare och personal
2 §
På ett stödboende ska det finnas en föreståndare för  verksamheten. Det ska också finnas sådan personal som i övrigt  behövs för att bedriva en ändamålsenlig verksamhet.
3 §
En föreståndare vid ett stödboende ska ha den sammantagna  kompetens som behövs för att kunna leda, utveckla och följa  upp verksamheten.
Föreståndaren ska ha
1. minst eftergymnasial utbildning vars innehåll är relevant  för den verksamhet som bedrivs vid stödboendet,
2. erfarenhet av liknande verksamhet, och
3. personlig lämplighet.
4 §
Den övriga personalen vid ett stödboende ska ha den  utbildning, den erfarenhet och den personliga lämplighet som  behövs för att kunna utföra sina arbetsuppgifter.
Underrättelse vid sjukdom och olycksfall
5 §
Om den som vårdas i ett stödboende drabbas av allvarlig  sjukdom eller allvarligt olycksfall ska en närstående och  socialnämnden underrättas så snart det är möjligt.
Möjlighet till undervisning, utbildning och arbetsträning
6 §
Socialnämnden ska arbeta för att den som vårdas i ett  stödboende och vars skolplikt har upphört får möjlighet till  gymnasieutbildning eller annan utbildning som den enskilde har  behov av. Om det i ett enskilt fall är lämpligare ska  socialnämnden arbeta för att han eller hon får möjlighet till  sådan arbetsträning som ökar möjligheterna att komma in på  arbetsmarknaden eller på en yrkesutbildning.
5 kap. Hem för vård eller boende
Verksamhetens inriktning
1 §
Verksamheten på ett hem för vård eller boende ska bygga på  förtroende och samarbete med den enskilde samt utformas så att  vistelsen i hemmet upplevs som meningsfull för den enskilde.  Den enskildes integritet ska respekteras. De insatser som görs  ska anpassas till den enskildes individuella behov och  förutsättningar.
Föreståndare och personal
2 §
På ett hem för vård eller boende ska det finnas en  föreståndare för verksamheten. Det ska också finnas sådan  personal som i övrigt behövs för att bedriva en ändamålsenlig  verksamhet.
3 §
All personal i hem för vård eller boende ska ha personlig  lämplighet för anställningen.
4 §
Den som är anställd för att ge vård, omsorg och uppfostran  eller behandling i ett hem för vård eller boende ska ha minst  en tvåårig eftergymnasial utbildning, eller en utbildning som  motsvarar detta, om det inte finns särskilda skäl.  Utbildningen ska vara inriktad mot socialt arbete,  socialpedagogik, beteendevetenskap eller annat relevant  ämnesområde.
För föreståndare gäller i stället de kompetenskrav som framgår  av 5 §.
5 §
Föreståndaren vid ett hem för vård eller boende ska ha den  sammantagna kompetens som behövs för att kunna leda, utveckla  och följa upp verksamheten.
Föreståndaren ska ha erfarenhet av liknande verksamhet och en  högskoleutbildning vars innehåll är relevant för verksamheten.
Tillgång till läkare och psykologisk expertis
6 §
Sådana hem för vård eller boende där vård och behandling  ges åt personer som har ett skadligt bruk eller beroende av  alkohol, narkotika eller andra beroendeframkallande medel bör  ha tillgång till läkare med särskilda kunskaper som är lämpade  för denna verksamhet samt till psykologisk expertis.
Ordningsregler
7 §
Föreståndaren på ett hem för vård eller boende ansvarar  för att det finns ordningsregler för de dagliga rutinerna på  hemmet. Reglerna ska syfta till att skapa trygghet och  säkerhet för alla som vistas där.
När ordningsreglerna utarbetas ska företrädare för dem som bor  i hemmet medverka. Ordningsreglerna ska följas upp  regelbundet.
Ordningsreglerna ska vara tillgängliga och välkända för dem  som bor i hemmet och för personalen.
Underrättelse vid sjukdom och olycksfall
8 §
Om den som vårdas i ett hem för vård eller boende drabbas  av allvarlig sjukdom eller allvarligt olycksfall ska en  närstående och socialnämnden underrättas så snart det är  möjligt.
Möjlighet till undervisning, utbildning och arbetsträning
9 §
Socialnämnden ska arbeta för att den som vårdas i ett hem  för vård eller boende och vars skolplikt har upphört får  möjlighet till gymnasieutbildning eller annan utbildning som  den enskilde har behov av. Om det i ett enskilt fall är  lämpligare ska socialnämnden arbeta för att han eller hon får  möjlighet till sådan arbetsträning som ökar möjligheterna att  komma in på arbetsmarknaden eller på en yrkesutbildning.
Inställelse till domstol eller annan myndighet
10 §
Om en domstol eller en annan myndighet begär att den som  vårdas i ett hem för vård eller boende ska inställa sig till  myndigheten, ska han eller hon ges möjlighet att göra det. Om  inställelsen är uppenbart olämplig ur vårdsynpunkt eller av  något annat skäl inte är möjlig, ska detta genast anmälas till  myndigheten.
6 kap. Skyddat boende
Verksamhetens inriktning
1 §
Verksamheten på ett skyddat boende ska bygga på förtroende  och samarbete med den enskilde samt utformas så att vistelsen  i boendet eller hemmet upplevs som meningsfull för den  enskilde. Den enskildes integritet ska respekteras. De  insatser som görs ska anpassas till den enskildes individuella  behov och förutsättningar.
Föreståndare och personal
2 §
På ett skyddat boende ska det finnas en föreståndare för  verksamheten. Det ska också finnas sådan personal som i övrigt  behövs för att bedriva en ändamålsenlig verksamhet.
3 §
En föreståndare vid ett skyddat boende ska ha den  sammantagna kompetens som behövs för att kunna leda, utveckla  och följa upp verksamheten.
Föreståndaren ska ha
1. en högskoleutbildning vars innehåll är relevant för den  verksamhet som bedrivs vid skyddat boende,
2. erfarenhet av arbete vid skyddat boende eller liknande  verksamhet, och
3. personlig lämplighet.
4 §
Den övriga personalen vid ett skyddat boende ska ha den  utbildning, erfarenhet och personliga lämplighet som behövs  för att kunna utföra sina arbetsuppgifter.
Bemanning och skyddsanordningar
5 §
Ett skyddat boende ska ha tillräcklig bemanning och  tillräckliga skyddsanordningar för att kunna ge skydd mot hot,  våld och andra övergrepp.
Skyddade boenden som tar emot barn
6 §
Ett skyddat boende som tar emot barn ska vara lämpligt för  barn, oavsett ålder och kön. På boendet ska det finnas  personal med kunskaper om barns behov och rättigheter. Det ska  dessutom finnas en särskilt utsedd person som har i uppgift  att ge information till barnet, genomföra säkerhetsplanering  för barnet, ansvara för kontakterna med socialtjänsten i fråga  om barnet och följa upp barnets utveckling under tiden i det  skyddade boendet.
Ordningsregler
7 §
Föreståndaren på ett skyddat boende ansvarar för att det  finns ordningsregler för de dagliga rutinerna på boendet.  Reglerna ska syfta till att skapa trygghet och säkerhet för  alla som vistas där.
När ordningsreglerna utarbetas ska företrädare för dem som bor  på boendet medverka. Ordningsreglerna ska följas upp  regelbundet.
Ordningsreglerna ska vara tillgängliga och välkända för dem  som bor i boendet och för personalen.
7 kap. Särskilda ungdomshem och LVM-hem
Hem för särskilt noggrann tillsyn
1 §
Statens institutionsstyrelse anger vilka av de särskilda  ungdomshem och LVM-hem som myndigheten driver, som utgör hem  för särskilt noggrann tillsyn.
Tillgång till läkare och psykologisk expertis
2 §
Särskilda ungdomshem ska ha tillgång till läkare. En sådan  läkare bör ha specialistkompetens inom barn- och  ungdomspsykiatri eller allmän psykiatri.
Sådana hem där vård och behandling ges åt personer som har ett  skadligt bruk eller beroende av alkohol, narkotika eller andra  beroendeframkallande medel bör ha tillgång till läkare med  särskilda kunskaper som är lämpade för denna verksamhet.
Dessutom bör hem som avses i första och andra styckena ha  tillgång till psykologisk expertis.
Vad som ska antecknas i en journal
3 §
Beslut som fattas av Statens institutionsstyrelse enligt  följande bestämmelser i lagen (1990:52) med särskilda  bestämmelser om vård av unga ska antecknas i journalen för den  som vårdas i ett särskilt ungdomshem:
- tillfällig vistelse i ett annat särskilt ungdomshem i  samband med transport enligt 11 § första stycket,
- vistelse utanför det särskilda ungdomshemmet enligt 15 a §,
- vård vid låsbar enhet enligt 15 b §,
- avskiljning enligt 15 c §,
- vård i enskildhet enligt 15 d §,
- förbud att använda elektroniska kommunikationstjänster  enligt 15 g §,
- begränsningar, avlyssning eller annan kontroll av den unges  användning av elektroniska kommunikationstjänster enligt 
15 h §,
- omhändertagande av utrustning för elektroniska  kommunikationstjänster enligt 15 j §,
- förbud, begränsningar, övervakning och kontroll av besök  enligt 15 m och 15 n §§,
- kroppsvisitation av besökare enligt 15 p §,
- omhändertagande av egendom enligt 16 §,
- kroppsvisitering eller ytlig kroppsbesiktning enligt 17 §,
- lämnande av blod-, urin-, utandnings-, saliv- eller  svettprov enligt 17 a §,
- övervakning av brev och andra försändelser enligt 19 §,
- förstörande, förverkande eller försäljning av egendom enligt 
20 §, och
- begäran om handräckning enligt 43 § 3.
4 §
För den som vårdas på ett särskilt ungdomshem ska den  bakgrundskontroll som görs enligt 15 q § lagen (1990:52) med  särskilda bestämmelser om vård av unga antecknas i journalen.
5 §
Beslut som fattas av Statens institutionsstyrelse enligt  följande bestämmelser i lagen (1988:870) om vård av  missbrukare i vissa fall ska antecknas i journalen för den som  vårdas på ett LVM-hem:
- omhändertagande av egendom enligt 31 §,
- kroppsvisitation och ytlig kroppsbesiktning enligt 32 §,
- lämnande av blod-, urin-, utandnings-, saliv- eller  svettprov enligt 32 a §,
- begränsningar i att använda elektroniska  kommunikationstjänster och ta emot besök enligt 33 a §,
- begränsningar i rörelsefriheten enligt 34 §,
- kontroll av försändelser enligt 35 §,
- förstörande, förverkande eller försäljning av egendom enligt 
36 §, och
- begäran om handräckning enligt 45 § 4.
Förstörelse av upptagningar och uppteckningar
6 §
Upptagningar och uppteckningar som har tillkommit vid  Statens institutionsstyrelses kontroll av elektronisk  kommunikation på de särskilda ungdomshemmen ska förstöras så  snart de inte längre behövs.
Medgivande om att vissa särskilda befogenheter får användas på  ett särskilt ungdomshem eller LVM-hem
7 §
Statens institutionsstyrelse får medge att de särskilda  befogenheter som anges i 18 § lagen (1990:52) med särskilda  bestämmelser om vård av unga och 33 § lagen (1988:870) om vård  av missbrukare i vissa fall får användas för alla som vårdas  på ett särskilt ungdomshem eller LVM-hem om det är nödvändigt  för att genomföra vården och upprätthålla ordningen på hemmet.
8 kap. Vissa yrkesmässigt bedrivna enskilda verksamheter
Verksamheter som omfattas
1 §
Bestämmelserna i detta kapitel gäller för verksamhet i  form av
1. boende för äldre personer och för personer med  funktionsnedsättning som motsvarar dem som avses i 8 kap. 4 §  första stycket eller 8 kap. 11 § socialtjänstlagen (2025:400)  och som det hänvisas till i 26 kap. 1 § första stycket 2 den  lagen,
2. hem för viss annan heldygnsvård som avses i 26 kap. 1 §  första stycket 3 socialtjänstlagen, eller
3. hem eller öppen verksamhet för vård under en begränsad del  av dygnet som avses 26 kap. 1 § första stycket 4  socialtjänstlagen.
Verksamhetens inriktning
2 §
Verksamhet som bedrivs enligt 1 § ska bygga på förtroende  och samarbete med den enskilde samt utformas så att vistelsen  i boendet eller hemmet upplevs som meningsfull för den  enskilde. Den enskildes integritet ska respekteras. De  insatser som görs ska anpassas till den enskildes individuella  behov och förutsättningar.
Föreståndare och personal
3 §
Vid en sådan verksamhet som avses i 1 § ska det finnas en  föreståndare med lämplig utbildning. Det ska också finnas  sådan personal som i övrigt behövs för att bedriva en  ändamålsenlig verksamhet.
Underrättelse vid sjukdom och olycksfall
4 §
Om den som vårdas i en sådan verksamhet som avses i 1 §  drabbas av allvarlig sjukdom eller allvarligt olycksfall ska  en närstående och socialnämnden underrättas så snart det är  möjligt.
9 kap. Inskrivning och utskrivning från olika boenden
Inskrivning
Inskrivning i boenden sker efter ansökan
1 §
Inskrivning i ett stödboende eller i ett skyddat boende  görs efter en ansökan av socialnämnden. Detsamma gäller för  inskrivning i ett hem för vård eller boende som inte bedrivs  av Statens institutionsstyrelse.
När en enskild tar del av en insats i form av vistelse i ett  skyddat boende eller vård i ett hem för vård eller boende utan  individuell behovsprövning enligt 11 kap. 5 §  socialtjänstlagen (2025:400) gör han eller hon det utan en  ansökan från socialnämnden.
Ansökans innehåll
2 §
När socialnämnden ansöker om inskrivning för en person ska  nämndens utredning lämnas in samtidigt med ansökan. Om ansökan  görs av någon annan än socialnämnden ska den som beslutar om  inskrivning höra socialnämnden, om det behövs.
Första stycket andra meningen gäller inte när en enskild tar  del av en insats utan individuell behovsprövning enligt 
11 kap. 5 § socialtjänstlagen (2025:400).
När nämnden ansöker om inskrivning av någon som är under 21 år  ska nämnden lämna uppgifter om behov, ålder, utveckling,  utbildning och personliga förhållanden i övrigt som är  relevanta för att kontrollera att hemmet eller boendet är  lämpligt enligt 8 §.
Kopia av verkställbart beslut
3 §
Om det för den som ansökan avser finns ett beslut om  omedelbart omhändertagande eller om vård enligt lagen 
(1988:870) om vård av missbrukare i vissa fall eller lagen 
(1990:52) med särskilda bestämmelser om vård av unga, ska en  kopia av eller en annan underrättelse om det verkställbara  beslutet lämnas in samtidigt med ansökan.
Detsamma gäller beslut om skyddat boende eller en omedelbar  sådan insats enligt lagen (2024:79) om placering av barn i  skyddat boende.
Vem som beslutar om inskrivning
4 §
Inskrivning i ett stödboende eller i ett skyddat boende  beslutas av föreståndaren på boendet, om inte kommunen eller  den privata utföraren har bestämt en annan ordning. Detsamma  gäller för inskrivning i ett hem för vård eller boende, som  inte bedrivs av Statens institutionsstyrelse. Har kommunen  eller den privata utföraren bestämt en annan ordning för  inskrivning ska denne meddela Inspektionen för vård och omsorg  vad som gäller.
5 §
Statens institutionsstyrelse beslutar om inskrivning i de  särskilda ungdomshem och LVM-hem som myndigheten bedriver.
Inskrivning på LVM-hem
6 §
För beslut om inskrivning av den som vårdas med stöd av  lagen (1988:870) om vård av missbrukare i vissa fall krävs  även ett särskilt intagningsbeslut enligt 25 § andra stycket  den lagen.
Intagning av dem som ska avtjäna sluten ungdomsvård på  särskilda ungdomshem
7 §
För dömda som avtjänar sluten ungdomsvård enligt lagen 
(1998:603) om verkställighet av sluten ungdomsvård finns  särskilda bestämmelser om intagning på särskilt ungdomshem i  den lagen.
Lämplighetsbedömning av boendet före inskrivning
8 §
Den som beslutar om inskrivning i ett stödboende eller i  ett skyddat boende ska särskilt kontrollera att boendet är  lämpligt med hänsyn till den enskildes behov, ålder,  utveckling, utbildning och personliga förhållanden i övrigt.  Detsamma gäller hem för vård eller boende som inte bedrivs av  Statens institutionsstyrelse.
Första stycket gäller inte när en enskild tar del av en insats  i form av vistelse i ett skyddat boende eller vård i ett hem  för vård eller boende utan individuell behovsprövning enligt 
11 kap. 5 § socialtjänstlagen (2025:400).
Överensstämmelse med socialnämndens villkor
9 §
När en enskild tar del av en insats utan individuell  behovsprövning enligt 11 kap. 5 § socialtjänstlagen (2025:400)  ska den som beslutar om inskrivning särskilt kontrollera att  inskrivningen sker i enlighet med de villkor som socialnämnden  har beslutat om.
Utskrivning
Vem som beslutar om utskrivning
10 §
Utskrivning från ett stödboende eller från ett skyddat  boende beslutas av föreståndaren, om inte kommunen eller den  privata utföraren har bestämt en annan ordning.
Detsamma gäller för utskrivning från ett hem för vård eller  boende, som inte bedrivs av Statens institutionsstyrelse.
11 §
Statens institutionsstyrelse beslutar om utskrivning från  de särskilda ungdomshem och LVM-hem som myndigheten bedriver.
När utskrivning från boenden ska ske
12 §
När behovet av vård i hemmet eller boendet har upphört  ska den som vårdas skrivas ut. Ytterligare bestämmelser om  utskrivning från olika vårdformer finns i 13-18 §§.
Utskrivning från vård enligt socialtjänstlagen
13 §
Den som vårdas med stöd av socialtjänstlagen (2025:400)  ska genast skrivas ut om han eller hon, eller hans eller  hennes vårdnadshavare, begär det.
Om den som vårdas enligt socialtjänstlagen har en förvaltare  enligt 11 kap. 7 § föräldrabalken och angelägenheten omfattas  av förvaltarens uppdrag, ska utskrivning ske genast om  förvaltaren begär det.
14 §
Den som tar del av en insats utan individuell  behovsprövning enligt 11 kap. 5 § socialtjänstlagen (2025:400)  i form av placering i ett skyddat boende eller i ett hem för  vård eller boende, ska skrivas ut senast när insatsen har  slutförts i enlighet med socialnämndens beslutade villkor.
Utskrivning från vård enligt lagen med särskilda bestämmelser  om vård av unga
15 §
Den som vårdas med stöd av lagen (1990:52) med särskilda  bestämmelser om vård av unga får skrivas ut bara om  socialnämnden har begärt eller medgett det.
Om Statens institutionsstyrelse enligt 11 § första stycket  lagen med särskilda bestämmelser om vård av unga beslutar att  den unge tillfälligt ska vistas på ett annat särskilt  ungdomshem får dock han eller hon skrivas ut utan att  socialnämnden har begärt eller medgett det.
Utskrivning från vård enligt lagen om vård av missbrukare i  vissa fall
16 §
För den som vårdas med stöd av lagen (1988:870) om vård  av missbrukare i vissa fall finns särskilda bestämmelser om  utskrivning i den lagen.
Utskrivning från placering enligt lagen om placering av barn i  skyddat boende
17 §
Om ett barn är placerat i ett skyddat boende med stöd av  lagen (2024:79) om placering av barn i skyddat boende, får han  eller hon skrivas ut bara om socialnämnden har begärt eller  medgett det.
Om den vårdnadshavare som barnet är placerat tillsammans med  begär det, får dock barnet skrivas ut utan att socialnämnden  har begärt eller medgett det.
Utskrivning från verkställighet av sluten ungdomsvård
18 §
För den som avtjänar sluten ungdomsvård finns särskilda  bestämmelser om fastställande av slutdag för verkställigheten  i lagen (1998:603) om verkställighet av sluten ungdomsvård.
Underrättelser till socialnämnden
Underrättelse till socialnämnden om försvårande av vård eller  behov av annan vård
19 §
Föreståndaren ska genast underrätta socialnämnden om den  som vårdas i ett stödboende, ett skyddat boende eller ett hem  för vård eller boende med stöd av socialtjänstlagen 
(2025:400), lagen (1990:52) med särskilda bestämmelser om vård  av unga eller lagen (2024:79) om placering av barn i skyddat  boende
- omöjliggör eller allvarligt försvårar meningsfulla vård-  eller hjälpinsatser för sig själv eller andra som vistas på  hemmet eller boendet, eller
- behöver annan vård än den som hemmet eller boendet kan  erbjuda.
Statens institutionsstyrelse ska underrätta socialnämnden om  utskrivning
20 §
Statens institutionsstyrelse ska genast underrätta  socialnämnden när en person bedöms kunna skrivas ut. Nämnden  ska underrättas i sådan tid att det finns möjlighet att  genomföra eller förbereda andra insatser som behövs.
Statens institutionsstyrelse ska underrätta socialnämnden om  tillfälligt byte av ungdomshem
21 §
Statens institutionsstyrelse ska genast underrätta  socialnämnden om ett beslut om att den unge tillfälligt ska  vistas på ett annat särskilt ungdomshem enligt 11 § första  stycket lagen (1990:52) med särskilda bestämmelser om vård av  unga.
10 kap. Innehåll i vissa ansökningar och planer som  socialnämnden ska upprätta
Ansökan enligt lagen med särskilda bestämmelser om vård av  unga
1 §
Socialnämnden ska i en ansökan enligt 4 § lagen (1990:52)  med särskilda bestämmelser om vård av unga, utöver det som  anges i 4 § den lagen, om det inte finns särskilda skäl mot  det, redogöra för
1. barnets eller den unges hälsa, utveckling, sociala beteende  och skolgång,
2. barnets eller den unges relationer till närstående  personer,
3. socialnämndens bedömning av barnets eller den unges behov  av vård och hans eller hennes vårdnadshavares förmåga att  tillgodose detta behov, och
4. barnets eller den unges och, i fråga om barn, även hans  eller hennes vårdnadshavares syn på behovet av vård och  förhållandena i övrigt.
En ansökan enligt första stycket ska även innehålla en  vårdplan.
Vård- och genomförandeplan
2 §
En vårdplan enligt 9 kap. 12 § första stycket  socialtjänstlagen (2025:400) ska, om det inte finns särskilda  skäl mot det, innehålla en redogörelse för
1. de särskilda insatser som behövs,
2. det sätt på vilket barnets eller den unges umgänge med  föräldrar, vårdnadshavare, syskon och andra närstående ska  ordnas,
3. målet med vården, och
4. den vårdbehövandes och, i fråga om barn, även hans eller  hennes vårdnadshavares syn på den planerade vården.
3 §
En genomförandeplan enligt 9 kap. 12 § andra stycket  socialtjänstlagen (2025:400) ska, om det inte finns särskilda  skäl mot det, innehålla en redogörelse för
1. målet med de särskilda insatser som behövs,
2. när och hur de särskilda insatserna ska genomföras,
3. när och hur genomförandeplanen ska följas upp,
4. när och hur barnet eller den unge ska kunna tillgodogöra  sig åtgärder och insatser som andra huvudmän än socialnämnden  ansvarar för,
5. när och hur barnets eller den unges umgänge med föräldrar,  vårdnadshavare, syskon och andra närstående ska ordnas,
6. när och hur barnet eller den unge ska ha kontakt med  socialnämnden, och
7. barnets eller den unges och, i fråga om barn, även hans  eller hennes vårdnadshavares syn på genomförandet av den  planerade vården.
Arbetsplan för ungdomstjänst
4 §
En arbetsplan för ungdomstjänst enligt 18 kap. 8 § andra  stycket socialtjänstlagen (2025:400) ska innehålla uppgifter  om
1. var arbetet ska utföras,
2. vilka arbetstider som ska gälla,
3. det lägsta och högsta antalet arbetstimmar som den dömde  har att fullgöra per vecka eller månad, och
3. de övriga villkor som är nödvändiga för verksamheten.
Arbetsplanen ska också innehålla uppgifter om innehållet i och  omfattningen av annan särskilt anordnad verksamhet.
11 kap. Socialnämndens ansvar att vidta vissa åtgärder
Ansökan om åtgärd i fråga om vårdnad, umgänge eller  förmyndarskap för ett barn
1 §
Om socialnämnden får veta att någon åtgärd behöver vidtas  i fråga om vårdnad, umgänge eller förmynderskap för ett barn,  ska nämnden göra en framställning eller ansökan om det hos den  domstol som ärendet hör till. Detsamma gäller om nämnden  bedömer att ett barn är i behov av ett målsägandebiträde.
Framställningen eller ansökan ska göras av socialnämnden i den  kommun som enligt 29 kap. socialtjänstlagen (2025:400)  ansvarar för att tillgodose barnets behov av insatser.
I fråga om särskilt förordnad vårdnadshavare enligt lagen 
(2005:429) om god man för ensamkommande barn, gäller  bestämmelserna i den lagen i stället för första och andra  styckena.
Anmälan till överförmyndaren
2 §
Socialnämnden ska anmäla till överförmyndaren om nämnden  bedömer att
1. god man eller förvaltare enligt föräldrabalken bör  förordnas för någon,
2. någon inte längre bör ha förvaltare, eller
3. förhållandena talar för att en förälder inte kommer att  förvalta sitt barns egendom på ett betryggande sätt.
Åtgärd vid avhysning eller avlägsnande
3 §
När socialnämnden får en underrättelse om tiden för en  avhysning eller ett avlägsnande enligt 16 kap. 2 eller 7 a §  utsökningsförordningen (1981:981), ska nämnden samma dag  skicka en bekräftelse till Kronofogdemyndigheten om att  underrättelsen har tagits emot. I bekräftelsen ska det anges  vem som är ansvarig handläggare vid socialnämnden.
Vid avhysning ska en kopia av bekräftelsen skickas till den  som avhysningen gäller.
12 kap. Beräkning av försörjningsstöd
1 §
Riksnormen för beräkning av skäliga kostnader enligt 
12 kap. 7 § första stycket 1 socialtjänstlagen (2025:400)  grundar sig på Konsumentverkets senaste pris- och  konsumtionsundersökningar och delas upp på olika hushållstyper  och åldersintervaller.
2 §
Riksnormen för ett hushåll under 2025 utgör summan av de  personliga kostnaderna för samtliga medlemmar i hushållet och  de gemensamma hushållskostnaderna beräknade enligt följande  tabeller.
Personliga kostnader per hemmavarande barn och skolungdom,  kronor per månad
Ålder	Summa personliga kostnader	Utan lunch fem dagar per  vecka
0 år	2 720	2 540
1-2 år	3 030	2 780
3 år	2 700	2 480
4-6 år	3 030	2 700
7-10 år	3 790
11-14 år	4 350
15-18 år	4 920
19-20 år	4 960
Personliga kostnader vuxna, kronor per månad
Hushållstyp	Summa personliga kostnader
Ensamstående	3 910
Sambo	7 050
Gemensamma hushållskostnader, kronor per månad
Antal personer i hushållet	Summa gemensamma kostnader
1	1 270
2	1 400
3	1 770
4	2 010
5	2 310
6	2 620
7	2 810
3 §
För hushåll med fler än sju personer beräknas kostnaden  för varje ytterligare hushållsmedlem som skillnaden mellan  hushåll med sex respektive sju personer.
För en vuxen person som inte är att anse som sambo, men som  ingår i hushållsgemenskap med flera personer, beräknas normen  såsom personliga kostnader för ensamstående plus kvoten av de  gemensamma kostnaderna för hushållet och antalet medlemmar i  hushållet.
13 kap. Gallring
1 §
Handlingar som avses i 16 kap. 4 § och 17 kap. 5 §  socialtjänstlagen (2025:400) ska av hänsyn till forskningens  behov undantas från gallring i de kommuner som ingår i  Östergötlands, Gotlands och Västernorrlands län samt i  Göteborgs kommun. I landets övriga kommuner ska sådana  handlingar undantas från gallring när det gäller personer  födda den femte, femtonde och tjugofemte i varje månad.
14 kap. Behörighetskrav för den som har utländsk utbildning
1 §
För den som har en utländsk utbildning prövar  Socialstyrelsen ansökningar enligt 25 kap. 3 §  socialtjänstlagen (2025:400) om bevis om behörighet att utföra  sådana uppgifter inom socialtjänsten som gäller barn och unga  som avses i 25 kap. 1 § första stycket den lagen.
2 §
Den som har en annan utländsk utbildning än en sådan som  avses i 25 kap. 2 § socialtjänstlagen (2025:400) ska få bevis  om behörighet enligt 1 § om
1. utbildningen
a) till sin längd, nivå och till sitt innehåll motsvarar  svensk socionomexamen eller annan relevant examen enligt  föreskrifter som har meddelats med stöd av 18 kap. 3 §, eller
b) tillsammans med yrkeslivserfarenhet motsvarar svensk  socionomexamen eller annan relevant examen enligt föreskrifter  som har meddelats med stöd av 18 kap. 3 §, och
2. han eller hon har de kunskaper i svenska, danska eller  norska språket och om svenska författningar som är nödvändiga  för yrket.
15 kap. Tillstånds- och anmälningspliktig verksamhet
Ansökan om tillstånd för att bedriva viss verksamhet
Innehållet i ansökan
1 §
En ansökan till Inspektionen för vård och omsorg om  tillstånd enligt 26 kap. 1 § socialtjänstlagen (2025:400) att  yrkesmässigt bedriva verksamhet ska vara skriftlig och ange
1. vilken verksamhet som ska bedrivas,
2. vem som ska bedriva verksamheten,
3. hur verksamheten ska bedrivas och dess omfattning,
4. för vilka målgrupper verksamheten är avsedd,
5. hur verksamheten ska finansieras,
6. vem som ska vara föreståndare för verksamheten, och
7. uppgifter om personalen samt dess utbildning och  erfarenhet.
Första stycket 4, 6 och 7 gäller inte för en ansökan om  tillstånd att bedriva yrkesmässig verksamhet i form av sådana  särskilda boendeformer för äldre personer som avses i 8 kap. 
4 § andra stycket socialtjänstlagen och som det hänvisas till  i 26 kap. 1 § första stycket 2 den lagen.
När sökanden är en juridisk person
2 §
När en juridisk person ansöker om tillstånd enligt 26 kap. 
1 § socialtjänstlagen (2025:400) ska ansökan, utöver vad som  följer av 1 §, innehålla följande handlingar:
1. handling som visar vem som är den verkställande direktören,
2. handling som visar vilka som är styrelseledamöter och  styrelsesuppleanter,
3. handling som visar samtliga bolagsmän i kommanditbolag  eller annat handelsbolag,
4. handling som visar andra personer som har ett bestämmande  inflytande över verksamheten,
5. handling som visar personer som genom ett direkt eller  indirekt ägande har ett väsentligt inflytande över  verksamheten, och
6. årsredovisning, årsbokslut eller motsvarande  sammanställning av den juridiska personens räkenskaper samt  verksamhetsberättelse och revisionsberättelse för de närmast  föregående räkenskapsåren, om verksamhet tidigare har  bedrivits i den juridiska personen.
3 §
Om sökanden är ett bolag, en förening, en samfällighet  eller en stiftelse ska sökanden också lämna in bolagsordningen  eller stadgarna och uppge vem som har behörighet att företräda  bolaget, föreningen, samfälligheten eller stiftelsen.
Ritningar och brandskydd
4 §
Ritningar över verksamhetens lokaler och uppgifter om hur  brandskyddet är ordnat ska lämnas in samtidigt med ansökan.
Första stycket gäller inte för verksamheter i form av  hemtjänst eller för verksamheter som har till uppgift att till  socialnämnden föreslå familjehem och jourhem till barn samt  som lämnar stöd och handledning till sådana hem som tar emot  barn enligt 26 kap. 1 § första stycket 5 och 6  socialtjänstlagen (2025:400).
Kravet i första stycket på att ritningar över verksamhetens  lokaler ska lämnas in samtidigt med ansökan gäller inte heller  för verksamheter i form av sådana särskilda boendeformer för  äldre personer som avses i 8 kap. 4 § andra stycket  socialtjänstlagen och som det hänvisas till i 26 kap. 1 §  första stycket 2 den lagen.
Förteckning över lägenheter eller motsvarande
5 §
När en ansökan gäller ett tillstånd att yrkesmässigt  bedriva verksamhet i form av stödboende eller skyddat boende  ska även en förteckning över de lägenheter eller motsvarande  som ska ingå i verksamheten lämnas in samtidigt med ansökan.
Beslut och bevis om tillstånd
6 §
Inspektionen för vård och omsorg ska utfärda ett bevis när  tillstånd har beslutats. Beviset ska innehålla uppgifter om
1. den juridiska eller fysiska person som ska bedriva  verksamheten,
2. för vilken målgrupp verksamheten är godkänd,
3. det högsta antal personer som samtidigt får vårdas i eller  omfattas av verksamheten,
4. vem som ska vara föreståndare för verksamheten, och
5. övriga villkor för tillståndet.
Första stycket 2-4 gäller inte för yrkesmässig verksamhet i  form av sådana särskilda boendeformer för äldre personer som  avses i 8 kap. 4 § andra stycket socialtjänstlagen (2025:400)  och som det hänvisas till i 26 kap. 1 § första stycket 2 den  lagen.
7 §
Ett tillstånd gäller tills vidare. Tidsbegränsade  tillstånd får beslutas för verksamhet som kommunen genom avtal  enligt 4 kap. 3 § socialtjänstlagen (2025:400) har överlämnat  till ett privaträttsligt organ eller en fysisk person om att  utföra.
Ett tillstånd får inte överlåtas.
Anmälan för kommuner och regioner
Innehållet i anmälan
8 §
En anmälan till Inspektionen för vård och omsorg enligt 
26 kap. 2 § andra stycket socialtjänstlagen (2025:400) ska  vara skriftlig och ange
1. vem som bedriver verksamheten,
2. hur verksamheten bedrivs och dess omfattning,
3. för vilka målgrupper verksamheten är avsedd,
4. vem som är föreståndare för verksamheten, och
5. uppgifter om personalen samt dess utbildning och  erfarenhet.
Första stycket 3-5 gäller inte för en anmälan om att bedriva  verksamhet i form av sådana särskilda boendeformer för äldre  personer som avses i 8 kap. 4 § andra stycket  socialtjänstlagen och som det hänvisas till i 26 kap. 1 §  första stycket 2 den lagen.
Ritningar och brandskydd
9 §
Ritningar över verksamhetens lokaler och uppgifter om hur  brandskyddet är ordnat ska lämnas in samtidigt med anmälan.
Första stycket gäller inte för verksamheter i form av sådana  särskilda boendeformer för äldre personer som avses i 8 kap. 
4 § andra stycket socialtjänstlagen (2025:400) och som det  hänvisas till i 26 kap. 1 § första stycket 2 den lagen.
Förteckning över lägenheter eller motsvarande
10 §
När en anmälan gäller att bedriva verksamhet i form av  stödboende eller skyddat boende ska även en förteckning över  de lägenheter eller motsvarande som ingår i verksamheten  lämnas in samtidigt med anmälan.
Register över tillstånd
Skyldighet att föra register
11 §
Inspektionen för vård och omsorg ska föra ett register  över
1. dem som har tillstånd att bedriva verksamhet enligt 26 kap. 
1 § första stycket socialtjänstlagen (2025:400), och
2. dem som har anmält verksamhet enligt 26 kap. 2 § den lagen.
Registret ska utgöra underlag för tillsynsverksamheten.
Direktåtkomst
12 §
Socialstyrelsen får ha direktåtkomst till uppgifter i det  register som förs enligt 11 § om uppgifterna behövs hos  Socialstyrelsen för kunskapsutveckling,  statistikframställning, uppföljning, utvärdering eller  epidemiologiska studier.
Vid sådan direktåtkomst har Socialstyrelsen rätt att ta del av  de uppgifter som omfattas av åtkomsten.
Uppgiftsskyldighet
13 §
Inspektionen för vård och omsorg ska på begäran av  Socialstyrelsen lämna ut uppgifter ur det register som förs  enligt 11 § om uppgifterna behövs hos Socialstyrelsen för  kunskapsutveckling, statistikframställning, uppföljning,  utvärdering eller epidemiologiska studier.
Första stycket gäller inte uppgifter om adresser till skyddade  boenden och till hem för vård eller boende som bedriver  verksamhet som motsvarar skyddat boende eller uppgifter om  beteckning på fastigheter och tomträtt till fastigheter där  sådana verksamheter bedrivs.
Anmälan om nedlagd verksamhet
14 §
Om den som bedriver sådan enskild verksamhet som avses i 
28 kap. 1 § andra stycket socialtjänstlagen (2025:400) lägger  ner verksamheten, ska denne genast anmäla detta till  Inspektionen för vård och omsorg.
16 kap. Tillsyn av boenden för barn och unga
1 §
Inspektionen för vård och omsorgs tillsyn över  stödboenden, skyddade boenden och hem för vård eller boende  som tar emot barn eller unga ska omfatta regelbundna  inspektioner. Inspektioner ska göras minst en gång per år.  Inspektionen för vård och omsorg ska i anslutning till en  inspektion samtala med de barn och unga som samtycker till  det.
I 28 kap. 6 § socialtjänstlagen (2025:400) finns bestämmelser  om att de boendes samtycke krävs för tillträde till bostäder  vid tillsyn.
2 §
Socialnämnden ska till Inspektionen för vård och omsorg  anmäla beslut om att placera barn eller unga i ett familjehem  eller jourhem om beslutet innebär att fler än tre barn eller  unga kommer att vara placerade i familjehemmet eller  jourhemmet.
3 §
Inspektionen för vård och omsorg ska ta fram information  som riktar sig till barn och unga som stadigvarande vistas i  familjehem, hem för vård eller boende, stödboenden, särskilda  ungdomshem eller LVM-hem och till deras vårdnadshavare.  Informationen ska kunna distribueras på lämpligt sätt och  innehålla uppgifter om
1. barns och ungas rättigheter,
2. myndighetens tillsyn,
3. barns och ungas möjligheter att kontakta myndigheten samt  hur de når rätt person inom myndigheten, och
4. myndighetens möjligheter att samtala med barn utan att  vårdnadshavaren har samtyckt till det eller är närvarande.
Inspektionen för vård och omsorg ska även ta fram sådan  information till barn och unga som vistas i skyddat boende och  till deras vårdnadshavare.
17 kap. Avgifter och ersättningar
Avgift för att bedriva yrkesmässig verksamhet
1 §
Avgift för ansökan om tillstånd att bedriva yrkesmässig  verksamhet ska betalas till Inspektionen för vård och omsorg  med följande belopp.
Ärendeslag	Avgift kronor
Ansökan om att bedriva en ny verksamhet	77 500
Ansökan om ändring av ett tillstånd	21 000
Ersättning vid insatser av behandlingskaraktär
2 §
Den ersättning för uppehälle som kommunen får ta ut vid  insatser av behandlingskaraktär enligt 32 kap. 2 § första  stycket socialtjänstlagen (2025:400) får uppgå till högst 
130 kronor per dag.
Ersättning när barn vårdas i ett annat hem än det egna
3 §
Föräldrarnas skyldighet enligt 32 kap. 3 § första stycket  socialtjänstlagen (2025:400) att bidra till kommunens utgifter  för barnets vård i ett annat hem än det egna, bestäms efter  samma grunder som om det gällde att bestämma  betalningsskyldighet för var och en av dem enligt 19 kap.  socialförsäkringsbalken.
Det belopp som var och en av föräldrarna ska bidra med får  dock inte överstiga vad som varje månad motsvarar  underhållsstödsbeloppet enligt 18 kap. 20 §  socialförsäkringsbalken.
Skatteverket ska på begäran lämna de inkomst- och  förmögenhetsuppgifter till kommunen som behövs för att  fastställa en förälders del i kommunens kostnader enligt  första stycket.
4 §
Om en förälder har fullgjort en fastställd  underhållsskyldighet mot ett barn genom att betala ett  engångsbelopp eller annat underhållsbidrag till en behörig  ställföreträdare för barnet för den tid då barnet vårdas i ett  annat hem än det egna, är föräldern i motsvarande mån fri från  skyldighet att ersätta kommunen för dess kostnad under samma  tid.
5 §
Om socialnämnden tagit emot underhållsbidrag enligt 
32 kap. 3 § första stycket socialtjänstlagen (2025:400) ska  nämnden redovisa den del av bidraget som överstiger vad  kommunen får tillgodoräkna sig till den som annars har rätt  till bidraget.
18 kap. Rätt att meddela föreskrifter
Bemyndiganden för Socialstyrelsen
1 §
Socialstyrelsen får meddela sådana föreskrifter inom  socialtjänsten som behövs till skydd för enskildas liv,  personliga säkerhet eller hälsa i verksamhet som avser
1. barn och unga,
2. äldre personer,
3. personer med funktionsnedsättning,
4. personer som har ett skadligt bruk eller beroende,
5. personer som har utsatts för brott och deras närstående,  och
6. personer som utsätter eller har utsatt närstående för våld  eller andra övergrepp.
2 §
Socialstyrelsen får meddela sådana föreskrifter som behövs  till skydd för enskildas liv, personliga säkerhet eller hälsa  i verksamhet vid särskilda ungdomshem och LVM-hem som bedrivs  av Statens institutionsstyrelse.
3 §
Socialstyrelsen får meddela föreskrifter om kraven för att  en annan examen än socionomexamen ska anses relevant för  utförande av uppgifter enligt 25 kap. 1 § första stycket  socialtjänstlagen (2025:400).
4 §
Socialstyrelsen får meddela ytterligare föreskrifter om  behörighet enligt 14 kap. samt föreskrifter om i vilken form  ett bevis om erkännande av utländsk utbildning ska lämnas.
5 §
Socialstyrelsen får meddela föreskrifter om  verkställigheten av
1. socialtjänstlagen (2025:400),
2. lagen (1988:870) om vård av missbrukare i vissa fall,
3. lagen (1990:52) med särskilda bestämmelser om vård av unga,  i den utsträckning inte Statens institutionsstyrelse har en  sådan rätt enligt 6 §, och
4. lagen (2024:79) om placering av barn i skyddat boende.
Socialstyrelsen får även meddela föreskrifter om  verkställigheten av denna förordning.
Bemyndiganden för Statens institutionsstyrelse
6 §
Statens institutionsstyrelse får meddela föreskrifter om  verkställigheten av 12 § andra och tredje styckena, 15-20 a  och 20 c §§ lagen (1990:52) med särskilda bestämmelser om vård  av unga.
7 §
Statens institutionsstyrelse får även meddela föreskrifter  om att det får göras undantag från begränsningen av  användningen av elektroniska kommunikationstjänster enligt 
15 f § första stycket lagen (1990:52) med särskilda  bestämmelser om vård av unga för viss verksamhet eller i vissa  situationer, under förutsättning att användningen är särskilt  angelägen och inte äventyrar säkerheten eller ordningen på  hemmet.
Bemyndiganden för Inspektionen för vård och omsorg
8 §
Inspektionen för vård och omsorg får meddela föreskrifter  om förfarandet vid
1. ansökningar om överflyttning av ärende till en annan kommun  enligt 29 kap. 11 § socialtjänstlagen (2025:400),
2. anmälningar om allvarliga missförhållanden enligt 27 kap. 
6 § socialtjänstlagen,
3. anmälningar och rapporteringar om beslut som inte  verkställs i tid enligt 34 kap. 1-4 §§ socialtjänstlagen, och
4. anmälningar om att en enskild verksamhet läggs ner enligt 
15 kap. 14 § denna förordning.
Inspektionen för vård och omsorg får även meddela ytterligare  föreskrifter om förfarandet vid ansökningar och anmälningar  enligt 26 kap. 1 och 2 §§ socialtjänstlagen samt vid betalning  av avgift vid sådana ansökningar.
9 §
Inspektionen för vård och omsorg får meddela föreskrifter  om vilka uppgifter som ska finnas med i den förteckning som  socialnämnden enligt 3 kap. 4 § ska föra över de barn som  efter nämndens beslut eller medgivande vistas i ett familjehem  eller i ett annat enskilt hem.
Bemyndiganden för Myndigheten för familjerätt och  föräldraskapsstöd
10 §
Myndigheten för familjerätt och föräldraskapsstöd får  meddela föreskrifter om handläggning och dokumentation av  ärenden som rör internationella adoptioner vid tillämpningen  av
1. 5 kap. 3 § socialtjänstlagen (2025:400),
2. 18 kap. 1-3, 5 och 10 §§ socialtjänstlagen,
3. 22 kap. 2, 4, 8 och 10 §§ och 24 kap. 1-6 §§  socialtjänstlagen, och
4. 14 kap. 2, 3 och 7 §§ socialtjänstlagen i samband med en  utredares redovisning av en utredning och ett förslag till  beslut till tingsrätten i enlighet med 4 kap. 15 §  föräldrabalken.
Övergångsbestämmelser
1. Denna förordning träder i kraft den 1 juli 2025.
2. Genom förordningen upphävs socialtjänstförordningen 
(2001:973).
3. Tillstånd och beslut som har meddelats enligt den upphävda  förordningen gäller som ett tillstånd eller beslut enligt  denna förordning.
4. Den som före den 1 juli 2025 har anställts för att ge vård,  omsorg och uppfostran eller behandling i hem för vård eller  boende får fortsätta att utföra sådant arbete till och med den 
1 juli 2031, trots att han eller hon inte har sådan utbildning  som krävs i 5 kap. 4 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.