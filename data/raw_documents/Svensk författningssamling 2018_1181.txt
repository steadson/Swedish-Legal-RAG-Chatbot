Title: Förordning (2018:1181) om flygpassageraruppgifter i brottsbekämpningen
SFS Number: Svensk författningssamling 2018:1181
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181181-om-flygpassageraruppgifter_sfs-2018-1181/
Source Link: http://rkrattsbaser.gov.se/sfst?bet=2018:1181
Amendment Register Link: http://rkrattsbaser.gov.se/sfsr?bet=2018:1181
Ministry/Authority: Justitiedepartementet L4
Issued: 2018-06-20
Metadata: {"Utfärdad": "2018-06-20", "Ändrad": "t.o.m. SFS 2020:233"}

==================================================

Förordning (2018:1181) om flygpassageraruppgifter i brottsbekämpningen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1181
Departement/myndighet
:   
Justitiedepartementet L4
Utfärdad
:   
2018-06-20
Ändrad
:   
t.o.m. SFS 2020:233
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser som  kompletterar lagen (2018:1180) om flygpassageraruppgifter i  brottsbekämpningen.
2 §
Uttryck som används i förordningen har samma innebörd  som i lagen (2018:1180) om flygpassageraruppgifter i  brottsbekämpningen.
Behöriga myndigheter
3 §
Polismyndigheten, Säkerhetspolisen,  Ekobrottsmyndigheten, Tullverket och Försvarsmakten är  behöriga myndigheter enligt lagen (2018:1180) om  flygpassageraruppgifter i brottsbekämpningen.
Lufttrafikföretagens skyldigheter
Protokoll och dataformat vid överföring av PNR-uppgifter till  enheten för passagerarinformation
4 §
Lufttrafikföretag ska överföra PNR-uppgifter i  enlighet med artikel 1 i kommissionens genomförandebeslut 
(EU) 2017/759 av den 28 april 2017 om gemensamma protokoll  och dataformat som ska användas av lufttrafikföretag när  PNR-uppgifter överförs till enheterna för  passagerarinformation.
Vid tekniska problem får uppgifterna överföras på annat  lämpligt sätt som säkerställer ett tillfredsställande skydd  för uppgifterna.
Behandling av PNR-information vid enheten för  passagerarinformation
Utformande av kriterier
5 §
Enheten för passagerarinformation ska fastställa och  regelbundet se över de kriterier som avses i 3 kap. 5 § 2  lagen (2018:1180) om flygpassageraruppgifter i  brottsbekämpningen i samarbete med de behöriga  myndigheterna.
Tillgång till PNR-information
6 §
Tillgång till PNR-uppgifter som är  behörighetsbegränsade enligt 3 kap. 11 § lagen (2018:1180) om  flygpassageraruppgifter i brottsbekämpningen får endast ges  till dataskyddsombudet för enheten för passagerarinformation  och den som har ett behov av fullständiga uppgifter för att  kunna utföra sina arbetsuppgifter. Behörigheten får bara  utnyttjas när det i ett enskilt fall är absolut nödvändigt  med tillgång till fullständiga uppgifter.
7 §
Polismyndigheten får meddela närmare föreskrifter om  tillgång till PNR-information och andra personuppgifter som  behandlas vid enheten för passagerarinformation.
Elektroniskt utlämnande
8 §
Begränsningen i 2 kap. 20 § polisdatalagen (2010:361)  gäller inte för överföring av PNR-information från enheten  för passagerarinformation till behöriga mottagare.
Längsta tid för behandling
9 §
Resultatet av en behandling av PNR-uppgifter får inte  behandlas under längre tid än vad som behövs för att kunna  informera behöriga mottagare om resultatet. Om ett sådant  resultat inte behöver granskas vidare av en behörig  mottagare, får resultatet ändå behandlas om syftet är att  fortsättningsvis undvika motsvarande felaktiga träffar.  Behandlingen av resultatet ska dock upphöra senast i samband  med att PNR-uppgifterna ska förstöras enligt 3 kap. 9 § lagen 
(2018:1180) om flygpassageraruppgifter i  brottsbekämpningen.
10 §
Behandlingen av PNR-information som har mottagits  från andra medlemsstaters enheter för passagerarinformation  ska upphöra så snart informationen inte längre behövs för  överföring till behöriga myndigheter eller för  återrapportering till den enhet för passagerarinformation som  har överfört informationen.
Dokumentation och loggning
11 §
Enheten för passagerarinformation ska bevara  dokumentation om den behandling av PNR-uppgifter som görs vid  enheten. Dokumentationen ska minst innehålla
1. uppgifter om vilka register eller andra uppgiftssamlingar  och vilka på förhand fastställda kriterier som används vid  enheten,
2. namn på och kontaktuppgifter till personer som har  behörighet att behandla PNR-uppgifter och uppgifter om nivån  på behörigheten,
3. begäran om att få ta del av PNR-information från en  behörig myndighet, en enhet för passagerarinformation i en  annan medlemsstat eller en myndighet som har utsetts som  behörig i en annan medlemsstat, och
4. begäran om att få ta del av PNR-information från ett  tredjeland och information om sådana överföringar.
12 §
Den personuppgiftsansvarige ska säkerställa att det förs  loggar enligt 3 kap. 4 § brottsdataförordningen (2018:1202)  över personuppgiftsbehandlingen vid enheten för  passagerarinformation. Loggarna ska bevaras i fem år.
Förordning (2020:233).
Överföring till tredjeland
13 §
När enheten för passagerarinformation har överfört  PNR-information till ett tredjeland utan förhandsmedgivande  ska den utan dröjsmål informera den medlemsstat som har  lämnat uppgifterna till enheten om överföringen.
14 §
Polismyndigheten får meddela närmare föreskrifter om  villkor som begränsar möjligheten för tredjeland att använda  PNR-information för andra syften än att förebygga, förhindra,  upptäcka, utreda eller lagföra terroristbrottslighet eller  annan allvarlig brottslighet.
Information till dataskyddsombudet
15 §
Enheten för passagerarinformation ska informera  dataskyddsombudet för enheten om
1. överföring av behörighetsbegränsade PNR-uppgifter efter  tillstånd från Polismyndigheten, och
2. överföring av PNR-information från enheten för  passagerarinformation till tredjeland.
Dataskyddsombud
Nödvändiga resurser
16 §
Den personuppgiftsansvarige ska se till att  dataskyddsombudet för enheten för passagerarinformation kan  utföra sina uppgifter på ett effektivt och oberoende sätt  genom att tillhandahålla nödvändiga resurser, ge tillgång  till dokumentation om behandling av personuppgifter och medge  åtkomst till personuppgifter som behandlas. Den  personuppgiftsansvarige ska också se till att  dataskyddsombudet ges möjlighet att upprätthålla sin  sakkunskap.
Efterhandskontroll
17 §
Om Polismyndigheten har lämnat tillstånd till  överföring av behörighetsbegränsade PNR-uppgifter ska  dataskyddsombudet för enheten för passagerarinformation göra  en utvärdering av överföringen i efterhand.
Dataskyddsombudet ska även göra en utvärdering i efterhand av  varje överföring till tredjeland som skett utan  förhandsmedgivande från den medlemsstat som har lämnat  uppgifterna till enheten för passagerarinformation.
Inhämtande av PNR-information från andra medlemsstaters  enheter för passagerarinformation
18 §
En behörig myndighet som vill ta del av  PNR-information som behandlas vid en enhet för  passagerarinformation i en annan medlemsstat ska lämna in en  motiverad begäran till enheten för passagerarinformation vid  Polismyndigheten för vidareöverföring till den andra  medlemsstatens enhet.
19 §
Endast om det i ett enskilt brådskande fall är  absolut nödvändigt får en behörig myndighet vända sig direkt  till enheten för passagerarinformation i en annan medlemsstat  med en begäran om att ta del av PNR-information som behandlas  vid den enheten. Om en behörig myndighet har framställt en  sådan begäran ska en kopia av begäran överföras till enheten  för passagerarinformation vid Polismyndigheten.
20 §
När det i ett enskilt fall är nödvändigt för att  avvärja en specifik och faktisk fara med anknytning till  terroristbrottslighet eller annan allvarlig brottslighet, får  enheten för passagerarinformation begära att en motsvarande  enhet i en annan medlemsstat ska inhämta PNR-uppgifter från  lufttrafikföretag vid andra tidpunkter än de som anges i 2  kap. 2 § lagen (2018:1180) om flygpassageraruppgifter i  brottsbekämpningen, för vidareöverföring till enheten.
Sanktionsavgifter
Handläggning av sanktionsavgift för lufttrafikföretag
21 §
Ett beslut om sanktionsavgift för lufttrafikföretag  ska delges den som avgiften ska tas ut av.
22 §
Om betalningsansvaret har upphävts genom ett beslut  som fått laga kraft, ska sanktionsavgiften betalas tillbaka.  För sanktionsavgift som betalas tillbaka betalas även ränta  enligt 5 § räntelagen (1975:635) för tiden från den dag då  avgiften betalades till och med den dag den betalas  tillbaka.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.