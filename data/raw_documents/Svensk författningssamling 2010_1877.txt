Title: Varumärkeslag (2010:1877)
SFS Number: Svensk författningssamling 2010:1877
URL: https://www.riksdagen.se/sv/dokument-och-lagar/dokument/svensk-forfattningssamling/varumarkeslag-20101877_sfs-2010-1877/
Source Link: http://rkrattsbaser.gov.se/sfst?bet=2010:1877
Amendment Register Link: http://rkrattsbaser.gov.se/sfsr?bet=2010:1877
Ministry/Authority: Justitiedepartementet L3
Issued: 2010-12-09
Metadata: {"Utfärdad": "2010-12-09", "Ändrad": "t.o.m. SFS 2024:866"}

==================================================

Varumärkeslag (2010:1877)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:1877
Departement/myndighet
:   
Justitiedepartementet L3
Utfärdad
:   
2010-12-09
Ändrad
:   
t.o.m. SFS 2024:866
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Grundläggande bestämmelser
2 kap. Nationell registrering av varumärken
3 kap. Hävning av registrering
4 kap. Registrering såsom i hemlandet och ombud för utländska sökande och innehavare
5 kap. Internationell varumärkesregistrering
6 kap. Överlåtelse och licens
7 kap. Pantsättning av ett registrerat varumärke
8 kap. Straffansvar, vitesförbud, skadestånd m.m.
9 kap. Informationsföreläggande och intrångsundersökning
10 kap. Övriga bestämmelser
Övergångsbestämmelser
1 kap. Grundläggande bestämmelser
Lagens tillämpningsområde
Varumärken och andra varukännetecken
1 §
I denna lag finns bestämmelser om varumärken och  andra varukännetecken för varor eller tjänster som  tillhandahålls i en näringsverksamhet och som var och en kan  förvärva ensamrätt till.
Lag (2018:1652)
.
Kollektiv-, garanti- och kontrollmärken
2 §
En förening, ett bolag eller en annan sammanslutning  kan förvärva ensamrätt för sina medlemmar att använda  gemensamma varumärken (kollektivmärken) och andra  varukännetecken i näringsverksamhet.
En myndighet som meddelar föreskrifter om eller kontrollerar  varor eller tjänster kan förvärva ensamrätt till varumärken 
(garanti- eller kontrollmärken) och andra varukännetecken för  användning för sådana varor eller tjänster som föreskrifterna  eller kontrollerna avser, under förutsättning att myndigheten  inte tillhandahåller varor eller tjänster av detta slag.  Detsamma gäller för andra som fastställer krav för eller  kontrollerar varor eller tjänster.
Lag (2018:1652)
.
EU-varumärken
3 §
Lagen innehåller även vissa bestämmelser om  EU-varumärken.
Med EU-varumärken avses varumärken enligt Europaparlamentets  och rådets förordning (EU) 2017/1001 av den 14 juni 2017 om  EU-varumärken.
Lag (2017:993)
.
Vad som kan utgöra ett varumärke
4 §
Ett varumärke kan bestå av alla tecken som har  särskiljningsförmåga och som tydligt kan återges i Patent-  och registreringsverkets varumärkesregister.
Med tecken avses särskilt ord, inbegripet personnamn, samt  figurer, bokstäver, siffror, färger, ljud och formen eller  utstyrseln på en vara eller dess förpackning.
Lag (2018:1652)
.
Särskiljningsförmåga
5 §
Ett varukännetecken ska anses ha särskiljningsförmåga  om det kan skilja varor eller tjänster som tillhandahålls i  en näringsverksamhet från dem som tillhandahålls i en  annan.
Bristande särskiljningsförmåga kan bero på att ett  varukännetecken endast består av tecken eller benämningar  som
1. i handeln visar varans eller tjänstens art, kvalitet,  kvantitet, avsedda användning, värde, geografiska ursprung  eller andra egenskaper eller tidpunkten för när varan är  framställd eller tjänsten är utförd, eller
2. i dagligt språkbruk eller enligt branschens vedertagna  handelsbruk kommit att bli en sedvanlig beteckning för varan  eller tjänsten.
Vid bedömningen av om ett varukännetecken har  särskiljningsförmåga ska hänsyn tas till att det kan förvärva  förmågan genom användning.
Lag (2018:1652)
.
Förvärv av ensamrätt
Ensamrätt genom registrering
6 §
Ensamrätt till varumärken kan förvärvas genom registrering i varumärkesregistret enligt 2 kap. Registret förs av Patent-
och registreringsverket.
Ensamrätt till varumärken kan också förvärvas genom internationell registrering enligt 5 kap.
Ensamrätt genom inarbetning
7 §
Ensamrätt till varukännetecken kan förvärvas utan registrering genom inarbetning.
Ett varukännetecken ska anses inarbetat om det här i landet inom en betydande del av den krets till vilken det riktar sig
(omsättningskretsen) är känt som beteckning för de varor eller tjänster som tillhandahålls under kännetecknet. Om varukännetecknet är inarbetat endast inom en del av landet, gäller ensamrätten endast inom det området.
Ensamrätt till näringskännetecken och personnamn som  varukännetecken
8 §
Den som innehar ett företagsnamn eller ett annat  näringskännetecken har ensamrätt till kännetecknet som  varukännetecken. Om näringskännetecknet är skyddat endast  inom en del av landet, gäller ensamrätten endast inom det  området.
Den som använder sitt personnamn som varukännetecken har  ensamrätt till kännetecknet som varukännetecken, om namnet  har särskiljningsförmåga för de varor eller tjänster som det  används för. Om namnet används endast inom en del av landet,  gäller ensamrätten endast inom det området.
Lag (2018:1652)
.
Kännetecken som inte kan omfattas av ensamrätt
9 §
Ensamrätt kan inte förvärvas till kännetecken som endast  utgörs av en form eller annan egenskap som
1. följer av varans art,
2. är nödvändig för att varan ska uppnå ett tekniskt  resultat, eller
3. ger varan ett betydande värde.
Lag (2018:1652)
.
Ensamrättens innebörd
10 §
Ensamrätten till ett varukännetecken enligt 6-8 §§  innebär att ingen annan än innehavaren, utan dennes  tillstånd, i näringsverksamhet får använda ett tecken för  varor eller tjänster, om tecknet är
1. identiskt med varukännetecknet och används för varor eller  tjänster av samma slag,
2. identiskt med eller liknar varukännetecknet och används  för varor eller tjänster av samma eller liknande slag, om det  finns en risk för förväxling, inbegripet risken för att  användningen av tecknet leder till uppfattningen att det  finns ett samband mellan den som använder tecknet och  innehavaren av varukännetecknet, eller
3. identiskt med eller liknar ett varukännetecken som här i  landet är känt inom en betydande del av omsättningskretsen,  om användningen utan skälig anledning drar otillbörlig fördel  av eller är till skada för varukännetecknets  särskiljningsförmåga eller anseende, oavsett om användningen  avser varor eller tjänster av samma, liknande eller annat  slag.
Som användning anses särskilt att
1. förse varor eller deras förpackningar med tecknet,
2. bjuda ut varor till försäljning, föra ut dem på marknaden,  lagra dem för dessa ändamål eller bjuda ut eller  tillhandahålla tjänster under tecknet,
3. importera eller exportera varor under tecknet,
4. använda tecknet som ett företagsnamn eller ett annat  näringskännetecken eller som en del av ett företagsnamn eller  ett annat näringskännetecken, och
5. använda tecknet i affärshandlingar och reklam.
Ensamrätten till ett varukännetecken innebär också att ingen  annan än innehavaren, utan dennes tillstånd, i  näringsverksamhet får transitera eller vidta liknande  tullåtgärd med varor av samma slag under ett tecken som är  identiskt med eller som i väsentliga drag inte kan särskiljas  från varukännetecknet. Detta gäller dock inte om innehavaren  av varukännetecknet saknar rätt enligt lagen i  destinationslandet att hindra att varorna släpps ut på  marknaden där.
Lag (2018:1652)
.
Begränsning av ensamrätten
11 §
Ensamrätten till ett varukännetecken ger inte något  självständigt skydd för en del av kännetecknet som saknar  särskiljningsförmåga.
Ensamrätten till ett varukännetecken hindrar inte att någon  annan, när det sker i enlighet med god affärssed, i  näringsverksamhet använder
1. sitt personnamn eller sin adress,
2. uppgifter om varans eller tjänstens art, kvalitet,  kvantitet, avsedda användning, värde, geografiska ursprung  eller andra egenskaper eller tidpunkten för när varan är  framställd eller tjänsten är utförd, eller
3. varukännetecknet för att identifiera eller hänvisa till  innehavarens varor eller tjänster.
Ensamrätten till ett varukännetecken hindrar inte heller att  någon annan i näringsverksamhet använder tecknet i sin reklam  för att direkt eller indirekt peka ut innehavaren eller  dennes varor eller tjänster (jämförande reklam) på ett sätt  som är förenligt med marknadsföringslagen (2008:486).
Ensamrätten till ett kollektiv-, garanti- eller kontrollmärke  hindrar inte att någon annan i näringsverksamhet använder sig  av tecken eller benämningar som anger geografiskt ursprung,  om det sker i enlighet med god affärssed. Ensamrätten till  ett sådant märke hindrar inte att den som har rätt att  använda ett geografiskt namn gör detta.
Lag (2018:1652)
.
Konsumtion av ensamrätten
12 §
Ensamrätten till ett varukännetecken hindrar inte att någon annan än innehavaren använder kännetecknet för varor som innehavaren, eller någon med innehavarens samtycke, fört ut under varukännetecknet på marknaden inom Europeiska ekonomiska samarbetsområdet.
Första stycket gäller inte när varornas skick förändrats eller försämrats sedan de förts ut på marknaden eller när det finns någon annan skälig grund för innehavaren att motsätta sig användningen.
Kolliderande rättigheter
Företrädesrätt
13 §
Gör flera anspråk på ensamrätt till varukännetecken som är identiska eller liknar varandra på det sätt som anges i 10 §, ska den ha företräde som har tidigaste grund för sitt anspråk, om inte annat följer av 14 eller 15 §.
Verkan av passivitet (registrerade varumärken)
14 §
Rätten till ett registrerat varumärke ska gälla vid sidan av en äldre rätt till ett varukännetecken som är identiskt eller likartat på det sätt som anges i 10 §, om
1. ansökan om registrering gjorts i god tro, och
2. innehavaren av den äldre rätten har känt till och funnit sig i att det yngre varumärket efter registreringsdagen har använts här i landet fem år i följd.
Om varumärket har använts endast för en del av de varor eller tjänster som det är registrerat för, ska rätten gälla endast för dessa varor eller tjänster.
Verkan av passivitet (inarbetade varukännetecken)
15 §
Rätten till ett inarbetat varukännetecken ska gälla vid sidan av en äldre rätt till ett varukännetecken som är identiskt eller likartat på det sätt som anges i 10 §, om innehavaren av den äldre rätten inte inom rimlig tid vidtagit åtgärder för att hindra användningen av det yngre kännetecknet.
Mellankommande rättigheter
16 §
Rätten till ett registrerat varumärke ska gälla vid  sidan av en äldre rätt till ett varukännetecken, om
1. det äldre varukännetecknet inte hade särskiljningsförmåga  på ingivningsdagen eller, i förekommande fall,  prioritetsdagen för det yngre varumärket,
2. det äldre varukännetecknet, när det är identiskt eller  likartat på det sätt som anges i 10 § första stycket 2, inte  hade tillräcklig särskiljningsförmåga så att det fanns en  risk för förväxling på ingivningsdagen eller, i förekommande  fall, prioritetsdagen för det yngre varumärket, eller
3. det äldre varukännetecknet, när det är identiskt eller  likartat på det sätt som anges i 10 § första stycket 3, inte  var känt inom en betydande del av omsättningskretsen på  ingivningsdagen eller, i förekommande fall, prioritetsdagen  för det yngre varumärket.
Lag (2018:1652)
.
Samexistens
17 §
I de fall som avses i 14-16 §§ hindrar inte rätten  till det yngre varukännetecknet användningen av det äldre.
På yrkande av någon av parterna, får en domstol i de fall som  avses i 15 § om det är skäligt besluta att ett av  kännetecknen, eller båda, endast får användas på särskilt  sätt, såsom i ett visst utförande eller med tillägg av  ortsangivelse eller innehavarens namn. Ett sådant beslut får  dock inte avse ett registrerat varumärke.
Lag (2018:1652)
.
Uppgiftsskyldighet
18 §
Vid utgivning eller annat tillgängliggörande av  lexikon, handböcker eller andra liknande skrifter i tryckt  eller elektronisk form är författaren, utgivaren eller  förläggaren skyldig att se till att ett registrerat varumärke  inte återges i skriften utan uppgift om att varumärket är  skyddat genom registrering, om innehavaren av varumärket  begär att uppgiften ska finnas med och återgivningen ger  intryck av att varumärket är en sedvanlig beteckning för de  varor eller tjänster som varumärket är registrerat för.
I fråga om en skrift i tryckt form ska en uppgift enligt  första stycket föras in senast i nästa utgåva. I fråga om en  skrift i elektronisk form ska uppgiften föras in utan  dröjsmål.
Lag (2018:1652)
.
2 kap. Nationell registrering av varumärken
Ansökan om registrering
Ansökans innehåll
1 §
Den som vill registrera ett varumärke ska ansöka om  detta hos Patent- och registreringsverket. Ansökan ska  innehålla
1. uppgifter om sökandens namn eller företagsnamn och  adress,
2. uppgifter om ombuds namn och adress,
3. en tydlig återgivning av varumärket, och
4. en tydlig förteckning över de varor eller tjänster som  varumärket avser och vilka klasser dessa tillhör (varu- eller  tjänsteförteckning).
En ansökan om registrering av ett kollektiv-, garanti- eller  kontrollmärke ska även innehålla uppgifter om vilka som ska  ha rätt att använda varumärket och de övriga villkor som ska  gälla för användningen. I fråga om ett kollektivmärke ska  dessutom uppgift lämnas om vilka förutsättningar som gäller  för medlemskap i sammanslutningen.
Sökanden ska betala föreskriven ansökningsavgift.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om ansökningsförfarandet.
Lag (2018:1652)
.
Ingivningsdag
1 a §
Ingivningsdagen för en ansökan om registrering är  den dag då följande har getts in till Patent- och  registreringsverket:
1. en uppgift om att det som getts in är en ansökan om  registrering,
2. en uppgift om sökandens namn eller företagsnamn,
3. en tydlig återgivning av varumärket, och
4. en förteckning över de varor eller tjänster som varumärket  avser.
Lag (2018:1652)
.
Ändring av ansökan
2 §
En sökande får göra sådana oväsentliga ändringar i det sökta varumärket som inte påverkar helhetsintrycket. Vidare får sökanden begränsa varu- eller tjänsteförteckningen i ansökan.
Delning av ansökan
3 §
En ansökan som avser flera varor eller tjänster får delas i två eller flera ansökningar som varorna eller tjänsterna fördelas på. Ansökningarna ska anses ha samma ingivningsdag och prioritet som den ursprungliga ansökan.
Allmänna registreringsvillkor
4 §
Ett varumärke får inte registreras om det endast  utgörs av en form eller annan egenskap som
1. följer av varans art,
2. är nödvändig för att varan ska uppnå ett tekniskt  resultat, eller
3. ger varan ett betydande värde.
Lag (2018:1652)
.
5 §
Ett varumärke som ska registreras måste ha särskiljningsförmåga för de varor eller tjänster som det avser.
6 §
Tecken eller benämningar, som i näringsverksamhet används för att ange varornas eller tjänsternas geografiska ursprung får registreras som kollektiv-, garanti- eller kontrollmärken även om de enligt 1 kap. 5 § andra stycket 1 saknar särskiljningsförmåga.
Hinder mot registrering på grund av hänsyn till allmänna intressen
7 §
Ett varumärke får inte registreras om varumärket
1. strider mot lag eller annan författning eller mot goda  seder eller allmän ordning,
2. är ägnat att vilseleda allmänheten i fråga om varans eller  tjänstens art, kvalitet, geografiska ursprung eller någon  annan omständighet,
3. utan tillstånd innehåller en sådan statlig eller  internationell beteckning eller ett sådant kommunalt vapen som  enligt lag eller annan författning inte får användas  obehörigen som varumärke, eller något som lätt kan förväxlas  med en sådan beteckning eller ett sådant vapen,
4. utan tillstånd innehåller ett sådant kännetecken som enligt  lagen (2014:812) om skydd för kännetecken i den  internationella humanitära rätten inte får användas obehörigen  som varumärke, eller något som kan förväxlas med ett sådant  kännetecken,
5. innehåller en ursprungsbeteckning, en geografisk  beteckning, en be-teckning för ett traditionellt uttryck för  vin eller en beteckning för en garanterad traditionell  specialitet, i den utsträckning beteckningen är skyddad enligt  unionsrätten,
6. innehåller eller består av något som är ägnat att uppfattas  som en geografisk beteckning för vin eller spritdrycker och  märket avser vin eller spritdrycker av annat ursprung, eller
7. innehåller eller i väsentliga delar återger en äldre  växtsortbenämning som avser en växtsort av samma eller  närstående växtart, i den utsträckning växtsorten är skyddad  enligt växtförädlarrättslagen (1997:306) eller unionsrätten.
Ett varumärke får inte heller registreras om ansökan om  registrering gjordes i ond tro.
Ett kollektiv-, garanti- eller kontrollmärke får inte  registreras om villkoren för märkets användning strider mot  goda seder eller allmän ordning. Ett kollektivmärke som avses  i 6 § får vidare inte registreras om villkoren inte tillåter  medlemskap i sammanslutningen för alla som tillhandahåller  sådana varor eller tjänster som märket avser och varorna eller  tjänsterna har sitt ursprung i det geografiska område som  märket avser.
Lag (2021:561)
.
Hinder mot registrering på grund av andra rättigheter
8 §
Ett varumärke får inte registreras om varumärket
1. är identiskt med ett äldre varukännetecken för varor eller  tjänster av samma slag,
2. är identiskt med eller liknar ett äldre varukännetecken för  varor eller tjänster av samma eller liknande slag, om det  finns en risk för förväxling, inbegripet risken för att  användningen av varumärket leder till uppfattningen att det  finns ett samband mellan den som använder varumärket och  innehavaren av varukännetecknet, eller
3. är identiskt med eller liknar ett äldre varukännetecken som  är känt inom en betydande del av omsättningskretsen, och  användningen av varumärket utan skälig anledning skulle dra  otillbörlig fördel av eller vara till skada för  varukännetecknets särskiljningsförmåga eller anseende, oavsett  om användningen avser varor eller tjänster av samma, liknande  eller annat slag.
Med ett varukännetecken avses i första stycket
1. ett varumärke som är registrerat enligt detta kapitel,
2. ett varumärke som är registrerat genom en internationell  varumärkesregistrering som enligt 5 kap. fått giltighet i  Sverige,
3. ett varukännetecken som är inarbetat, om det inarbetade  skyddet gäller inom en väsentlig del av landet, och
4. ett EU-varumärke.
Ett varumärke får inte heller registreras om ansökan om  registrering görs i eget namn av en agent eller en annan  företrädare för en innehavare av ett varukännetecken och  ansökan avser innehavarens kännetecken. Varumärket får dock  registreras om företrädaren har innehavarens tillstånd eller  annars har giltiga skäl för sitt handlande.
Lag (2021:561)
.
9 §
De hinder för registrering av varumärken som anges i 
8 § första stycket 1-3 gäller på motsvarande sätt i fråga om
1. ett registrerat företagsnamn som används i  näringsverksamhet, och
2. ett sådant personnamn eller ett sådant annat  näringskännetecken än ett registrerat företagsnamn som är  skyddat enligt 1 kap. 8 §, om skyddet gäller inom en  väsentlig del av landet.
Lag (2018:1652)
.
10 §
Ett varumärke får inte registreras om det innehåller  eller består av
1. något som är ägnat att uppfattas som någon annans  företagsnamn,
2. något som är ägnat att uppfattas som någon annans  efternamn som har särskilt skydd eller någon annans allmänt  kända konstnärsnamn eller ett likartat namn, om användningen  av märket skulle medföra en nackdel för bäraren av namnet och  om namnet uppenbarligen inte syftar på någon sedan länge  avliden,
3. en bild av någon annan som uppenbarligen inte syftar på  någon sedan länge avliden, eller
4. något som kränker någon annans upphovsrätt till ett  litterärt eller konstnärligt verk eller någon annans rätt  till en fotografisk bild eller ett mönster.
Lag (2018:1652)
.
11 §
Bestämmelserna i 8-10 §§ utgör inte hinder mot registrering, om den som innehar den äldre rättigheten medger registreringen.
Undantag för en del av ett varumärke från skydd
12 §
Om ett varumärke innehåller en beståndsdel som inte kan registreras ensam för sig, och det finns en uppenbar risk för att registreringen av märket leder till ovisshet om ensamrättens omfattning, får denna beståndsdel uttryckligen undantas från skyddet vid registreringen.
Om beståndsdelen senare uppfyller kraven för registrering, får delen eller varumärket i sin helhet registreras efter ny ansökan utan sådant undantag som avses i första stycket.
Varu- och tjänsteklasser
13 §
Varumärken registreras i en eller flera klasser av varor eller tjänster. Regeringen eller den myndighet som regeringen bestämmer meddelar närmare föreskrifter om indelningen i klasser.
Prioritet
14 §
En ansökan om registrering av ett varumärke i Sverige ska, i förhållande till andra ansökningar eller till användning som skett av andra varukännetecken, anses gjord samtidigt med en ansökan om registrering av varumärket som sökanden, eller någon som har överlåtit sin rätt till sökanden, först gjort i ett annat land, om förutsättningarna i andra-fjärde styckena är uppfyllda.
Den tidigare ansökan ska ha gjorts i
1. ett annat land som är anslutet till Pariskonventionen den 20 mars 1883 för industriellt rättsskydd (SÖ 1970:60),
2. en stat som är ansluten till eller ett område som är anslutet till avtalet om upprättande av världshandelsorganisationen (SÖ 1995:30), eller
3. en annan stat eller ett annat område, om svenska ansökningar ger rätt till motsvarande prioritet där, och om lagstiftningen där i huvudsak stämmer överens med Pariskonventionen.
Ansökan om registrering av varumärket i Sverige ska göras inom sex månader från det att ansökan gjordes i det andra landet eller området.
En sökande som vill ha prioritet ska begära det innan varumärket har  registrerats. Sökanden ska lämna uppgifter om
1. vem som gjorde den tidigare ansökan,
2. var och när den tidigare ansökan gjordes, och
3. den tidigare ansökans nummer, så snart det är möjligt.
15 §
Patent- och registreringsverket får förelägga sökanden att inom en viss tid styrka rätten till prioritet genom att ge in
1. ett bevis om sökandens namn och om ingivningsdagen, utfärdat av den myndighet som har mottagit den tidigare ansökan, och
2. en av samma myndighet styrkt kopia av ansökan och, i förekommande fall, en bild som visar varumärket.
Den förelagda tiden får inte löpa ut tidigare än tre månader från ingivandet av ansökan om registrering av varumärket i Sverige.
Följer sökanden inte föreläggandet, gäller inte rätten till prioritet. Sökanden ska upplysas om detta i föreläggandet.
16 §
En ansökan om registrering av ett varumärke ska i förhållande till andra ansökningar eller till användning som skett av andra varukännetecken anses gjord första gången varumärket använts för en vara eller tjänst i samband med visning på en internationell utställning enligt konventionen den 22 november 1928 om internationella utställningar (SÖ 1996:30), om förutsättningarna i andra och tredje styckena är uppfyllda.
Ansökan om registrering av varumärket ska göras inom sex månader efter det att varumärket första gången användes på utställningen.
En sökande som vill ha prioritet ska begära det innan varumärket har registrerats samt visa när varumärket användes på utställningen. Sökanden ska då också ge in de handlingar som sökanden vill åberopa för att visa att utställningen var sådan som avses i första stycket.
Handläggningen av en ansökan om registrering
Prövningen av ansökan
17 §
Uppfyller ansökan inte kraven i 1 § första och andra styckena och 2 § eller finns det något hinder mot registrering enligt 4-10 §§, ska Patent- och registreringsverket förelägga sökanden att avhjälpa bristerna eller att yttra sig inom en viss tid. I föreläggandet ska det upplysas om att ansökan kan komma att avskrivas, om sökanden inte svarar i rätt tid. Har sökanden inte betalat ansökningsavgiften, ska verket förelägga sökanden att betala avgiften. I föreläggandet ska det upplysas om att ansökan kan komma att avskrivas, om sökanden inte betalar i rätt tid.
Svarar sökanden inte i rätt tid på ett föreläggande enligt första stycket, eller underlåter sökanden att betala ansökningsavgiften efter föreläggande om att betala den, får Patent- och registreringsverket avskriva ansökan.
18 §
Finns det en brist eller ett hinder enligt 17 § första stycket första  meningen även efter det att sökanden har yttrat sig, ska ansökan helt eller delvis avslås, om det inte finns skäl att förelägga sökanden på nytt.
Avskrivning vid återkallelse
19 §
Återkallar sökanden ansökan, ska ärendet avskrivas.
Återupptagande av en avskriven ansökan
20 §
Patent- och registreringsverket ska återuppta en ansökan som avskrivits enligt 17 § andra stycket, om sökanden inom två månader efter utgången av förelagd tid kompletterar eller ändrar sin ansökan.
Sökanden ska betala föreskriven återupptagningsavgift.
Överföring av ansökan på grund av bättre rätt
21 §
Om någon påstår inför Patent- och registreringsverket att han eller hon har bättre rätt till varumärket än sökanden, och saken är oviss, får verket förelägga honom eller henne att väcka talan vid domstol inom en viss tid. Om talan inte väcks i tid, får påståendet lämnas utan avseende vid den fortsatta prövningen av ansökan. Föreläggandet ska innehålla en upplysning om detta.
Pågår ett mål om bättre rätt till varumärket vid domstol, får Patent- och registreringsverket förklara ärendet om registrering vilande till dess att målet avgjorts slutligt.
22 §
Om någon visar inför Patent- och registreringsverket att han eller hon har bättre rätt till varumärket än sökanden, ska verket på yrkande överföra ansökan på honom eller henne. Den som ansökan överförs på ska betala ny ansökningsavgift.
Ansökan får inte ändras, avskrivas, avslås eller bifallas förrän yrkandet har prövats slutligt.
Registrering
23 §
Om ansökan om registrering av ett varumärke uppfyller de krav som avses i 1 § första-tredje styckena och 2 § och det inte finns något hinder mot registrering enligt 4-10 §§, ska Patent- och registreringsverket föra in varumärket i varumärkesregistret. Beslutet ska kungöras.
Om en ansökan har avslagits delvis, ska varumärket föras in i varumärkesregistret och kungöras för återstående varor eller tjänster när beslutet har vunnit laga kraft.
När ett kollektiv-, garanti- eller kontrollmärke registreras ska också uppgifter om de villkor som gäller för att varumärket ska få användas föras in i registret och kungöras.
Invändning
Tidsfrist för invändning och invändningens innehåll
24 §
När Patent- och registreringsverket har kungjort en  registrering av ett varumärke får invändning göras mot den.  Invändningen ska ha kommit in till verket inom tre månader  från kungörelsedagen. Om invändningen inte har kommit in i  rätt tid, ska den avvisas.
Invändningen ska innehålla uppgifter om
1. invändarens namn eller företagsnamn och adress,
2. ombuds namn och adress,
3. den registrering som invändningen avser, och
4. de omständigheter som åberopas till grund för  invändningen.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om invändningsförfarandet.
Lag (2018:1652)
.
Brister i invändningen
25 §
Om invändningen är så bristfällig att den inte kan läggas till grund för en prövning av ärendet, ska Patent- och registreringsverket förelägga invändaren att avhjälpa bristerna inom en viss tid. Följs inte föreläggandet, ska invändningen avvisas. Invändaren ska upplysas om detta i föreläggandet.
Underrättelse om invändningen
26 §
Patent- och registreringsverket ska underrätta innehavaren av det  registrerade varumärket om invändningen och ge denne tillfälle att yttra sig inom en viss tid.
Om det är uppenbart att invändningen är ogrundad, ska den genast avslås.
Samförståndslösning
27 §
På begäran av innehavaren av det registrerade  varumärket och invändaren ska Patent- och registreringsverket  bestämma en tidsfrist på minst två månader då parterna ska  försöka komma överens. Fristen får förlängas, om parterna  begär det.
Lag (2018:1652)
.
Prövning av en återkallad invändning
28 §
Återkallas invändningen, får invändningsförfarandet ändå fullföljas om det finns särskilda skäl. Invändningsförfarandet får dock inte fullföljas om det till grund för invändningen endast har åberopats hinder som avses i 8-10 §§.
Lag (2018:1652)
.
Ändringar i ett registrerat varumärke
Beslut om invändningen
29 §
Har en invändning gjorts ska Patent- och  registreringsverket, om det finns något hinder som avses i 
4-10 §§ mot registreringen, häva registreringen helt eller  delvis. Detta gäller dock inte om annat följer av 30 §.
En invändning som helt eller delvis grundas på ett hinder som  avses i 8-10 §§ ska avslås i motsvarande utsträckning om den  har gjorts av någon som inte invänder i eget intresse och  innehavaren av det registrerade varumärket begär det.
Om registreringen på grund av en invändning har hävts helt  eller delvis, ska registreringen tas bort ur  varumärkesregistret i motsvarande utsträckning när avgörandet  har fått laga kraft. Beslutet ska kungöras.
Lag (2018:1652)
.
30 §
Om en invändning mot registreringen av ett varumärke  grundas på att ett äldre registrerat varumärke enligt 8 §  utgör hinder och det på ingivningsdagen eller, i förekommande  fall, prioritetsdagen för det yngre varumärket hade gått mer  än fem år sedan frågan om registrering av det äldre  varumärket blev slutligt avgjord gäller följande.  Registreringen av det yngre varumärket får hävas endast om  det äldre varumärket har tagits i verkligt bruk för de varor  eller tjänster som ligger till grund för invändningen på det  sätt som avses i 3 kap. 2 § eller, om det äldre varumärket är  ett EU-varumärke, på det sätt som avses i artikel 18 i  Europaparlamentets och rådets förordning (EU) 2017/1001 av  den 14 juni 2017 om EU-varumärken, inom de fem senaste åren  före ingivningsdagen eller prioritetsdagen för det yngre  varumärket.
Om det äldre varumärket inte har använts i den utsträckning  som anges i första stycket, får registreringen av det yngre  varumärket ändå hävas om det finns giltiga skäl till att det  äldre varumärket inte har använts i den utsträckningen.
Lag (2018:1652)
.
Oväsentliga ändringar i ett registrerat varumärke
31 §
På ansökan av innehavaren av ett registrerat varumärke får det i varumärkesregistret göras sådana oväsentliga ändringar i varumärket som inte påverkar helhetsintrycket.
Den som ansöker om ändring i ett varumärke ska betala föreskriven avgift.
När ett registrerat varumärke ändras ska detta antecknas i varumärkesregistret och kungöras.
Lag (2018:1652)
.
Delning av en registrering
32 §
En registrering av ett varumärke som avser flera varor eller tjänster får delas i två eller flera registreringar som varorna eller tjänsterna fördelas på. Registreringarna ska anses ha samma ingivningsdag och prioritet som den ursprungliga registreringen
Lag (2018:1652)
.
Ändring av villkor för användning av kollektiv-, garanti- eller kontrollmärken
33 §
Om det efter registreringen görs någon ändring av de  villkor som gäller för att ett kollektiv-, garanti- eller  kontrollmärke ska få användas, ska innehavaren anmäla detta  till Patent- och registreringsverket.
De ändrade villkoren ska föras in i varumärkesregistret och  kungöras, under förutsättning att de villkor som gäller för  varumärkets användning fortfarande uppfyller kraven i 1 §  andra stycket och att det inte finns något hinder mot att föra  in de ändrade villkoren enligt 7 § tredje stycket.
Lag (2021:561)
.
Registreringens varaktighet
34 §
Registreringen gäller i tio år från ingivningsdagen  för ansökan om registrering.
Lag (2018:1652)
.
Förnyelse av en registrering
35 §
Registreringen kan förnyas helt eller delvis varje  gång för en period på tio år räknat från utgången av  föregående registreringsperiod. En ansökan om förnyelse ska  ha kommit in till Patent- och registreringsverket tidigast  sex månader före och senast sex månader efter  registreringsperiodens utgång.
Den som ansöker om förnyelse ska betala föreskriven  förnyelseavgift inom den frist som anges i första stycket. En  inbetalning av förnyelseavgiften som görs inom denna frist  ska anses utgöra en ansökan om förnyelse.
Ett beslut att förnya en registrering ska föras in i  varumärkesregistret och kungöras.
Lag (2018:1652)
.
36 §
Om det inte framgår vilken varumärkesregistrering som ansökan om förnyelse avser eller om förnyelseavgiften inte har betalats, ska Patent- och registreringsverket förelägga sökanden att avhjälpa bristerna. I föreläggandet ska det finnas en upplysning om att ansökan kan komma att avskrivas om sökanden inte svarar i rätt tid.
Svarar sökanden inte i rätt tid på ett föreläggande enligt första stycket, eller underlåter sökanden att betala förnyelseavgift efter föreläggande om att betala den, får Patent- och registreringsverket avskriva ansökan. Finns det en brist enligt första stycket även efter det att sökanden har yttrat sig, ska ansökan om förnyelse avslås, om det inte finns skäl att förelägga sökanden på nytt.
Patent- och registreringsverket ska återuppta en ansökan som avskrivits enligt andra stycket, om sökanden inom två månader efter utgången av förelagd tid kompletterar sin ansökan.
Sökanden ska betala föreskriven återupptagningsavgift.
Lag (2018:1652)
.
Avförande av registrering
37 §
Om innehavaren inte förnyar registreringen eller om han eller hon begär att den ska tas bort helt eller delvis, ska registreringen avföras ur varumärkesregistret i motsvarande utsträckning. Beslutet ska kungöras.
Lag (2018:1652)
.
3 kap. Hävning av registrering
Grunder för hävning
Allmänna grunder
1 §
En registrering av ett varumärke får hävas om
1. märket har registrerats i strid mot denna lag,
2. registreringen fortfarande strider mot lagen,
3. rätten till märket ändå inte får bestå enligt 1 kap. 14, 
15 eller 16 §, och
4. annat inte följer av 1 a § i detta kapitel.
En registrering får vidare hävas om
1. varumärket, till följd av innehavarens handlande eller  passivitet, i handeln har blivit en allmän beteckning för  sådana varor eller tjänster som registreringen avser,
2. varumärket har kommit att strida mot lag eller annan  författning eller mot goda seder eller allmän ordning, eller
3. varumärket har blivit ägnat att vilseleda allmänheten i  fråga om varans eller tjänstens art, kvalitet, geografiska  ursprung eller någon annan omständighet och detta är en följd  av det bruk innehavaren eller någon med hans eller hennes  samtycke gjort av märket för sådana varor eller tjänster som  det är registrerat för.
Vid en prövning av om en registrering ska hävas på grund av  bristande särskiljningsförmåga ska endast sådan  särskiljningsförmåga beaktas som varumärket har förvärvat  genom användning före ansökan om hävning.
Lag (2018:1652)
.
1 a §
Om ett yrkande om hävning av en registrering av ett  varumärke grundas på att ett äldre registrerat varumärke  enligt 2 kap. 8 § utgör hinder och det vid tidpunkten för  ansökan om hävning hade gått mer än fem år sedan frågan om  registrering av det äldre varumärket blev slutligt avgjord  gäller följande. Registreringen av det yngre varumärket får  hävas endast om det äldre varumärket har tagits i verkligt  bruk för de varor eller tjänster som ligger till grund för  yrkandet på det sätt som avses i 2 § eller, om det äldre  varumärket är ett EU-varumärke, på det sätt som avses i  artikel 18 i Europaparlamentets och rådets förordning (EU) 
2017/1001 av den 14 juni 2017 om EU-varumärken, inom de fem  senaste åren före ansökan om hävning.
Om det på ingivningsdagen eller, i förekommande fall,  prioritetsdagen för det yngre varumärket hade gått mer än fem  år sedan frågan om registrering av det äldre varumärket blev  slutligt avgjord, ska det äldre varumärket dessutom ha tagits  i verkligt bruk inom de fem senaste åren före ingivningsdagen  eller prioritetsdagen.
Om det äldre varumärket inte har använts i den utsträckning  som anges i första och andra styckena, får registreringen av  det yngre varumärket ändå hävas om det finns giltiga skäl  till att det äldre varumärket inte har använts i den  utsträckningen.
Lag (2018:1652)
.
Underlåten användning
2 §
En registrering av ett varumärke får hävas om innehavaren inte har gjort verkligt bruk av märket i Sverige för de varor eller tjänster som det registrerats för inom fem år från den dag då frågan om registrering slutligt har avgjorts eller inom en period av fem år i följd. Registreringen får dock inte hävas på grund av underlåten användning om det finns giltiga skäl till att varumärket inte har använts.
Med sådant bruk som avses i första stycket likställs
1. att varumärket används i en annan form än den registrerade, om avvikelsen avser endast detaljer som inte förändrar märkets särskiljningsförmåga, och
2. att varor eller deras emballage har försetts med varumärket här i landet endast för exportändamål.
Med att ett varumärke används av innehavaren likställs att varumärket används av någon annan med innehavarens samtycke.
Registreringen får inte hävas om varumärket har använts under tiden mellan utgången av femårsperioden och ingivandet av ansökan om hävning av registreringen. Användning som påbörjas eller återupptas efter femårsperiodens utgång och inom tre månader före ingivandet av ansökan om hävning ska dock lämnas utan avseende, om förberedelserna för att påbörja eller återuppta användningen vidtogs efter det att innehavaren fått kännedom om att en ansökan om hävning kunde komma att göras.
Kollektiv-, garanti- och kontrollmärken
3 §
En registrering av ett kollektiv-, garanti- eller  kontrollmärke får hävas, förutom på de grunder som anges i 1  eller 2 §, om
1. märket har använts på ett sätt som inte är förenligt med  villkoren för användningen och innehavaren inte har vidtagit  rimliga åtgärder för att förhindra den användningen,
2. villkoren för användning av märket har ändrats och  innehavaren inte har anmält detta till Patent- och  registreringsverket enligt 2 kap. 33 § första stycket,  eller
3. villkoren för användning av märket har ändrats och  förts in i varumärkesregistret i strid mot denna lag och  villkoren fortfarande strider mot lagen.
Lag (2018:1652)
.
Partiell hävning
4 §
Om det finns grund för hävning av en registrering endast för en del av de varor eller tjänster som ett varumärke har registrerats för, ska registreringen hävas för dessa varor eller tjänster.
Tillvägagångssätt
5 §
Den som vill inleda ett förfarande för att häva en  registrering kan föra talan vid domstol eller ansöka om  hävning av registreringen hos Patent- och registreringsverket  enligt 6-21 §§ (administrativ hävning). I 2 kap. 29 § finns  det bestämmelser om att en registrering av ett varumärke får  hävas efter det att någon gjort en invändning mot  registreringen.
Ett förfarande för att häva en registrering med stöd av 1 §  andra stycket, 2, 3 eller 4 § eller 2 kap. 4, 5 eller 7 § får  också inledas av en myndighet. Regeringen kan med stöd av 
8 kap. 7 § regeringsformen meddela föreskrifter om vilken  myndighet som får göra detta.
Lag (2018:1652)
.
Administrativ hävning
Ansökans innehåll
6 §
En ansökan om administrativ hävning ska innehålla
1. uppgifter om parterna i den utsträckning som anges i 33 kap.
1 § rättegångsbalken,
2. ett yrkande om hävning och uppgift om den registrering som yrkandet avser, och
3. en redogörelse för de omständigheter som åberopas till grund för yrkandet om hävning.
En sökande ska betala föreskriven ansökningsavgift.
Regeringen eller den myndighet som regeringen bestämmer meddelar närmare föreskrifter om vad ansökan i övrigt ska innehålla.
Brister i ansökan
7 §
Är ansökan så bristfällig att den inte kan läggas till grund för handläggning av ärendet, ska Patent- och registreringsverket förelägga sökanden att avhjälpa bristerna inom en viss tid. Detsamma gäller om sökanden inte har betalat ansökningsavgiften.
Följer sökanden inte föreläggandet, ska ansökan avvisas.
Sökanden ska upplysas om detta i föreläggandet.
Ansökan ska också avvisas om den avser någon annan åtgärd än hävning av en registrering eller om det finns något annat hinder mot att den tas upp till prövning.
Avskrivning vid återkallelse
8 §
Återkallar sökanden ansökan, ska ärendet avskrivas.
Ogrundad ansökan
9 §
Om det kan antas att ansökan är ogrundad, ska ansökan behandlas som om innehavaren har bestritt den. I sådant fall ska 13 § tillämpas.
Föreläggande för innehavaren att yttra sig
10 §
Tar Patent- och registreringsverket upp ansökan till prövning, ska verket förelägga innehavaren av registreringen att yttra sig inom en viss tid från det att ansökan delgavs innehavaren.
I föreläggandet ska innehavaren uppmanas att
1. ange om ansökan medges eller bestrids och, om ansökan bestrids, skälen för bestridandet, och
2. lämna de uppgifter om sig själv som avses i 33 kap. 1 §
första-tredje styckena rättegångsbalken, i den utsträckning uppgifterna i ansökan är ofullständiga eller felaktiga.
I föreläggandet ska det upplysas om att ärendet kan komma att avgöras även om innehavaren inte svarar. Regeringen eller den myndighet som regeringen bestämmer meddelar närmare föreskrifter om vad föreläggandet i övrigt ska innehålla.
Delgivning av föreläggandet
11 §
Föreläggandet enligt 10 § ska delges innehavaren.
Delgivningen ska ske på det sätt som enligt rättegångsbalken gäller för delgivning av stämning i tvistemål.
En kopia av ansökningshandlingarna ska fogas till föreläggandet när handlingarna innehåller något utöver vad som framgår av föreläggandet.
Ska sökanden se till att delgivning sker, tillämpas 32 kap. 2 §
rättegångsbalken.
12 §
Har Patent- och registreringsverket inte kunnat delge föreläggandet, ska verket pröva om försöken till delgivning ska fortsätta eller om sökanden ska erbjudas att själv se till att delgivning sker. Hänsyn ska tas till det arbete och den kostnad som dittills har lagts ned på delgivningen, förutsättningarna för att fortsatta försök ska lyckas samt omständigheterna i övrigt. Antar sökanden inte erbjudandet, ska ansökan avvisas.
Ska sökanden se till att delgivning sker, tillämpas 32 kap. 2 §
rättegångsbalken.
Överlämnande till domstol
13 §
Om innehavaren i rätt tid bestrider ansökan helt eller  delvis, ska Patent- och registreringsverket underrätta  sökanden om detta. Vill sökanden vidhålla sitt yrkande, kan  han eller hon begära att ärendet eller, om bestridandet avser  endast en del av yrkandet, ärendet i den bestridda delen ska  överlämnas till domstol.
En begäran om överlämnande ska ha kommit in till Patent- och  registreringsverket inom en månad från den dag då  underrättelsen om bestridandet sändes till sökanden. I sin  begäran ska sökanden ange de omständigheter och de bevis som  åberopas, samt ange vad som ska styrkas med varje bevis.  Sökanden ska samtidigt ge in de skriftliga bevis och andra  handlingar som åberopas.
Om sökanden har begärt överlämnande i rätt tid, ska Patent-  och registreringsverket överlämna ärendet till domstolen. Om  sökanden inte har begärt överlämnande i rätt tid, ska ärendet  skrivas av i den del det är bestritt.
Lag (2016:228)
.
14 §
En underrättelse om att innehavaren har bestritt ansökan  enligt 13 § första stycket ska innehålla en upplysning om
1. att sökanden kan begära överlämnande till domstol,
2. inom vilken tid en sådan begäran ska ges in,
3. vad en sådan begäran ska innehålla, och
4. vad som i övrigt anges i 13 §.
Lag (2016:228)
.
Hävning av registreringen
15 §
Har innehavaren inte bestritt ansökan i rätt tid, ska Patent- och registreringsverket häva registreringen i enlighet med ansökan. Har innehavaren bestritt endast en del av ansökan, ska verket häva registreringen i den obestridda delen.
Återvinning
16 §
Innehavaren av en registrering som hävts enligt 15 § får  ansöka om återvinning. En sådan ansökan ska ha kommit in till  Patent- och registreringsverket inom en månad från dagen för  beslutet.
Om innehavaren har ansökt om återvinning i rätt tid, ska  Patent- och registreringsverket överlämna ärendet till  domstolen. I annat fall ska verket avvisa ansökan.
Lag (2016:228)
.
Underrättelser
17 §
Underrättelse om hävning ska sändas till sökanden och innehavaren.
Avvisas en ansökan om hävning, ska Patent- och registreringsverket underrätta sökanden om detta. Avvisas en ansökan om återvinning, ska verket underrätta innehavaren om detta. Meddelar verket något annat beslut som innebär att ärendet avgörs, ska både sökanden och innehavaren underrättas om beslutet, om det inte är uppenbart onödigt.
Rättskraft
18 §
Sedan tiden för ansökan om återvinning löpt ut, har ett beslut om hävning enligt 15 § rättskraft i enlighet med vad som gäller för en dom i ett tvistemål som har vunnit laga kraft.
Den fortsatta handläggningen i domstolen
19 §
Om ett ärende har överlämnats till domstolen, ska talan  anses väckt när ansökan om administrativ hävning kom in till  Patent- och registreringsverket. De handlingar som sökanden  gett in ska anses som stämningsansökan. Stämning ska anses  utfärdad när domstolen beslutar om målets handläggning.
Lag (2016:228)
.
20 §
Har upphävts genom
lag (2016:228)
.
21 §
Om ett ärende har överlämnats till domstolen ska  käranden betala föreskriven tilläggsavgift. I ett sådant fall  ska det som anges i 42 kap. 3 och 4 §§ rättegångsbalken om  ansökningsavgift gälla tilläggsavgiften.
Om ett mål där Patent- och registreringsverket har beslutat  om hävning avvisas av domstolen på grund av att  tilläggsavgiften inte har betalats, ska domstolen samtidigt  undanröja Patent- och registreringsverkets beslut.
Lag (2016:228)
.
Avförande av registrering
22 §
Om registreringen av ett varumärke har hävts helt eller delvis av Patent- och registreringsverket enligt 15 § eller av en domstol, ska registreringen avföras ur varumärkesregistret i motsvarande utsträckning när avgörandet har vunnit laga kraft.
Beslutet ska kungöras.
Lag (2014:253)
.
Verkan av en hävning
23 §
Om en registrering av ett varumärke har hävts med  stöd av 1 § första stycket, ska registreringen anses aldrig  ha haft någon verkan.
Om en registrering har hävts med stöd av 1 § andra stycket, 2  eller 3 § ska registreringen anses ha förlorat sin verkan  från dagen för ansökan om hävning. På yrkande av en part får  domstolen eller, vid administrativ hävning, Patent- och  registreringsverket bestämma att registreringen i stället ska  anses ha förlorat sin verkan den dag då det förhållande som  utgör grund för hävningen uppkom.
Lag (2018:1652)
.
4 kap. Registrering såsom i hemlandet och ombud för utländska sökande och innehavare
Registrering såsom i hemlandet
1 §
Är sökandens hemland en stat som är ansluten till Pariskonventionen den 20 mars 1883 för industriellt rättsskydd, eller en stat som är ansluten eller ett område som är anslutet till avtalet om upprättande av världshandelsorganisationen, ska ett varumärke som är registrerat för sökanden i hemlandet registreras i Sverige såsom det är registrerat där, om det inte finns hinder enligt 2 §.
Är sökandens hemland någon annan stat eller något annat område än som avses i första stycket, ska ett varumärke som är registrerat för sökanden i hemlandet registreras i Sverige såsom det är registrerat där, om
1. motsvarande rätt ges i fråga om en svensk registrering i den staten eller i det området,
2. där gällande lagstiftning i huvudsak överensstämmer med Pariskonventionen, och
3. det inte finns hinder enligt 2 §.
En sökande som begär registrering enligt denna paragraf ska visa att varumärket är registrerat för sökanden i hemlandet för de varor eller tjänster som ansökan omfattar. Detsamma gäller vid förnyelse av ett varumärke som registrerats enligt denna paragraf.
2 §
Ett varumärke får inte registreras enligt 1 § om det helt saknar särskiljningsförmåga eller om det finns något hinder mot registrering enligt 2 kap. 4 §, 5 § andra stycket och 6-11 §§.
Ett varumärke som har registrerats enligt 1 §, men som annars inte skulle ha kunnat registreras här i landet, har inte skydd på grund av registreringen i vidare mån eller för längre tid än det har i innehavarens hemland.
Ombud och delgivning
Ombud för den som ansöker om varumärkesregistrering
3 §
Patent- och registreringsverket får förelägga en sökande, som varken har hemvist i Sverige eller bedriver näringsverksamhet som har etablerats här, att utse och till verket anmäla ett ombud med behörighet att ta emot delgivning i ärendet och med hemvist här i landet.
Om sökanden inte följer föreläggandet, får delgivning ske genom att handlingen sänds med posten till sökanden under dennes senaste kända adress. Delgivning ska anses ha skett när detta har gjorts. Sökanden ska i föreläggandet upplysas om följden av att föreläggandet inte följs.
Ombud för en innehavare av en varumärkesregistrering
4 §
En innehavare av en varumärkesregistrering, som varken har hemvist i Sverige eller bedriver näringsverksamhet som har etablerats här, ska ha ett ombud som har hemvist här i landet.
Ombudet ska ha behörighet att för innehavaren ta emot delgivning av stämning, kallelser och andra handlingar i mål och ärenden om varumärket med undantag av stämning i brottmål och av föreläggande för part att infinna sig personligen inför domstol. Ombudet ska anmälas till Patent- och registreringsverket och antecknas i varumärkesregistret.
Om innehavaren inte har anmält något ombud, får delgivning i stället ske genom att den handling som ska delges sänds till innehavaren under den i varumärkesregistret antecknade adressen. Om någon fullständig adress inte är antecknad i registret, får delgivning ske genom att handlingen hålls tillgänglig hos Patent- och registreringsverket och ett meddelande om detta och om handlingens huvudsakliga innehåll kungörs. Delgivning ska anses ha skett när detta har gjorts.
5 kap. Internationell varumärkesregistrering
Vad som avses med internationell varumärkesregistrering
1 §
Med en internationell varumärkesregistrering avses en registrering av ett varumärke som den internationella byrån hos Världsorganisationen för den intellektuella äganderätten
(Internationella byrån) har gjort i det internationella varumärkesregistret enligt protokollet den 27 juni 1989 till Madridöverenskommelsen den 14 april 1891 om den internationella registreringen av varumärken (SÖ 1994:82).
Patent- och registreringsverket är varumärkesmyndighet i Sverige i ärenden om internationell varumärkesregistrering.
Ansökan om internationell varumärkesregistrering
Vem som får ansöka om internationell varumärkesregistrering
2 §
Den som innehar eller har ansökt om en svensk varumärkesregistrering, och som är svensk medborgare, har hemvist i Sverige eller bedriver näringsverksamhet som har etablerats här får ansöka om internationell registrering av varumärket.
Var ansökan ges in och dess innehåll
3 §
En ansökan om internationell varumärkesregistrering  ska vara ställd till Internationella byrån men ges in till  Patent- och registreringsverket. Ansökan ska vara skriven på  engelska och innehålla
1. uppgifter om sökandens namn eller företagsnamn och  adress,
2. uppgifter om ombuds namn och adress,
3. uppgifter om nummer och datum för den svenska registrering  eller ansökan om registrering som den internationella ansökan  bygger på,
4. en tydlig återgivning av varumärket,
5. en tydlig förteckning över de varor eller tjänster som  varumärket begärs registrerat för och vilka klasser dessa  tillhör (varu- eller tjänsteförteckning),
6. uppgift om i vilka länder den internationella  varumärkesregistreringen ska gälla, och
7. de övriga uppgifter om återgivningen av varumärket,  sökandens anknytning till Sverige och annat som en ansökan  ska innehålla enligt föreskrifter som meddelas av regeringen  eller av den myndighet som regeringen bestämmer.
Sökanden ska betala föreskriven ansökningsavgift.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om ansökningsförfarandet.
Lag (2018:1652)
.
Behandlingen av ansökan
4 §
Patent- och registreringsverket ska kontrollera om ansökan uppfyller kraven i 3 § och om uppgifterna i ansökan stämmer överens med uppgifterna i den varumärkesregistrering som sökanden har eller har ansökt om i Sverige.
Uppfyller ansökan inte de krav som avses i första stycket, ska Patent- och registreringsverket förelägga sökanden att avhjälpa bristerna inom en viss tid. Detsamma gäller om sökanden inte har betalat ansökningsavgiften. Följer sökanden inte föreläggandet, ska ansökan avskrivas. Sökanden ska upplysas om detta i föreläggandet.
Uppfyller ansökan kraven, ska Patent- och registreringsverket skicka ett intyg om detta till Internationella byrån tillsammans med ansökan.
5 §
Om sökanden återkallar ansökan innan Patent- och registreringsverket har skickat intyg och ansökan till Internationella byrån, ska ärendet avskrivas.
Återupptagande av en avskriven ansökan
6 §
Patent- och registreringsverket ska återuppta en ansökan som avskrivits enligt 4 § andra stycket, om sökanden inom två månader efter utgången av förelagd tid kompletterar eller ändrar sin ansökan.
Sökanden ska betala föreskriven återupptagningsavgift.
Ansökan om att en internationell varumärkesregistrering ska gälla i ytterligare länder
7 §
Den som innehar en internationell varumärkesregistrering grundad på en svensk registrering eller ansökan om registrering får ansöka om att den internationella varumärkesregistreringen ska gälla i ytterligare länder.
En ansökan enligt första stycket ges in till Internationella byrån.
Om sökanden har hemvist i Sverige, får en ansökan enligt första stycket i stället ges in till Patent- och registreringsverket.
En sådan ansökan ska vara skriven på engelska. Regeringen eller den myndighet som regeringen bestämmer meddelar närmare föreskrifter om ansökans innehåll.
Ansökan om att en internationell varumärkesregistrering ska gälla i Sverige
Prövningen av ansökan
8 §
Om Patent- och registreringsverket får en underrättelse från Internationella byrån om att någon har ansökt om att en internationell varumärkesregistrering ska gälla i Sverige, ska verket pröva om det finns något hinder mot detta.
Sådant hinder finns om det skulle ha funnits något hinder mot en nationell registrering av varumärket enligt 2 kap. 4-11 §§.
Om Patent- och registreringsverket anser att det finns hinder enligt andra stycket, ska verket ge Internationella byrån besked om att den internationella varumärkesregistreringen helt eller delvis inte kan gälla i Sverige. Ett sådant besked ska ges inom 18 månader från dagen för underrättelsen enligt första stycket samt innehålla skälen till att registreringen inte kan gälla här.
Beslut om att den internationella varumärkesregistreringen inte ska gälla i Sverige
9 §
Har Patent- och registreringsverket lämnat ett besked till Internationella byrån enligt 8 § tredje stycket, ska verket tidigast tre månader efter det att beskedet lämnades besluta att den internationella varumärkesregistreringen helt eller delvis inte ska gälla i Sverige, om det då fortfarande finns något hinder som avses i 2 kap. 4-11 §§.
Införande av varumärket i varumärkesregistret
10 §
Finns det inte något hinder som avses i 2 kap. 4-11 §§, ska Patent- och registreringsverket föra in varumärket i varumärkesregistret och kungöra att den internationella varumärkesregistreringen gäller i Sverige.
Om Patent- och registreringsverket har beslutat att den internationella varumärkesregistreringen delvis inte gäller i Sverige, ska varumärket föras in i varumärkesregistret och kungöras för återstående varor eller tjänster när beslutet har vunnit laga kraft.
Invändning
11 §
När Patent- och registreringsverket har kungjort att  den internationella varumärkesregistreringen gäller i  Sverige, får invändning göras mot att den gäller här.  Invändningen ska ha kommit in till verket inom tre månader  från kungörelsedagen. Om invändningen inte har kommit in i  rätt tid, ska den avvisas.
Invändningen ska innehålla uppgifter om
1. invändarens namn eller företagsnamn och adress,
2. ombuds namn och adress,
3. den internationella varumärkesregistrering som  invändningen avser, och
4. de omständigheter som åberopas till grund för  invändningen.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om invändningsförfarandet.
Lag (2018:1652)
.
12 §
Om invändningen är så bristfällig att den inte kan läggas till grund för en prövning av ärendet, ska Patent- och registreringsverket förelägga invändaren att avhjälpa bristerna inom en viss tid. Följs inte föreläggandet, ska invändningen avvisas. Invändaren ska upplysas om detta i föreläggandet.
13 §
Patent- och registreringsverket ska underrätta innehavaren av den internationella varumärkesregistreringen om invändningen och ge denne tillfälle att yttra sig inom en viss tid.
Om det är uppenbart att invändningen är ogrundad, ska den genast avslås.
14 §
På begäran av innehavaren av den internationella  varumärkesregistreringen och invändaren ska Patent- och  registreringsverket bestämma en tidsfrist på minst två  månader då parterna ska försöka komma överens. Fristen får  förlängas, om parterna begär det.
Lag (2018:1652)
.
15 §
Återkallas invändningen, får invändningsförfarandet ändå fullföljas om det finns särskilda skäl. Invändningsförfarandet får dock inte fullföljas om det till grund för invändningen endast har åberopats hinder som avses i 2 kap. 8-10 §§.
Lag (2018:1652)
.
16 §
Har en invändning gjorts ska Patent- och  registreringsverket, om det finns något hinder som avses i 
2 kap. 4-11 §§ mot att den internationella  varumärkesregistreringen gäller i Sverige, besluta att  registreringen helt eller delvis inte ska gälla här. Detta  gäller dock inte om annat följer av 17 §.
En invändning som helt eller delvis grundas på ett hinder som  avses i 2 kap. 8-10 §§ ska avslås i motsvarande utsträckning,  om den har gjorts av någon som inte invänder i eget intresse  och innehavaren av registreringen begär det.
Ett beslut att registreringen inte ska gälla i Sverige får  grundas endast på en omständighet som meddelas till  Internationella byrån inom 18 månader från dagen för  underrättelsen enligt 8 § första stycket. Har tiden för  invändning enligt 11 § löpt ut efter denna frist, får  beslutet dock grundas på omständigheter som meddelas till  Internationella byrån inom en månad från det att tiden för  invändning löpt ut. Detta gäller under förutsättning att  Patent- och registreringsverket inom 18-månadersfristen har  underrättat Internationella byrån om att ett meddelande om  ett sådant beslut kan komma att översändas senare.
Om Patent- och registreringsverket på grund av en invändning  beslutar att registreringen helt eller delvis inte ska gälla  i Sverige, ska registreringen tas bort ur varumärkesregistret  i motsvarande utsträckning när avgörandet har fått laga  kraft. Beslutet ska kungöras.
Lag (2018:1652)
.
17 §
Om en invändning mot att den internationella  varumärkesregistreringen gäller i Sverige grundas på att ett  äldre registrerat varumärke enligt 2 kap. 8 § utgör hinder  och det på ingivningsdagen eller, i förekommande fall,  prioritetsdagen för den internationella registreringen hade  gått mer än fem år sedan frågan om registrering av det äldre  varumärket blev slutligt avgjord gäller följande. Det får  beslutas att den internationella registreringen inte ska  gälla här endast om det äldre varumärket har tagits i  verkligt bruk för de varor eller tjänster som ligger till  grund för invändningen
på det sätt som avses i 3 kap. 2 § eller, om det äldre  varumärket är ett EU-varumärke, på det sätt som avses i  artikel 18 i Europaparlamentets och rådets förordning (EU) 
2017/1001 av den 14 juni 2017 om EU-varumärken, inom de fem  senaste åren före ingivningsdagen eller prioritetsdagen för  den internationella registreringen.
Om det äldre varumärket inte har använts i den utsträckning  som anges i första stycket, får det ändå beslutas att den  internationella registreringen inte ska gälla här om det  finns giltiga skäl till att det äldre varumärket inte har  använts i den utsträckningen.
Lag (2018:1652)
.
Verkan av ett beslut om att en internationell varumärkesregistrering ska gälla i Sverige
18 §
Ett beslut om att en internationell varumärkesregistrering ska gälla i Sverige har verkan från den dag som Internationella byrån i underrättelsen enligt 8 § första stycket har angett för den internationella varumärkesregistreringen eller för en senare begäran om att registreringen ska gälla i Sverige.
En internationell varumärkesregistrering som gäller i Sverige gäller på samma sätt som en nationell varumärkesregistrering.
Bestämmelserna i 4 kap. ska dock inte tillämpas.
Det som föreskrivs i 7 kap. om pantsättning av en ansökan om registrering av ett varumärke ska tillämpas även i fråga om en ansökan enligt 8 § första stycket om att en internationell varumärkesregistrering ska gälla i Sverige.
Ett beslut om att en internationell varumärkesregistrering ska gälla i Sverige kan hävas enligt 3 kap. Det som föreskrivs i 3 kap. om registrering av ett varumärke ska då i stället avse beslutet om att den internationella varumärkesregistreringen ska gälla i Sverige.
Lag (2018:1652)
.
19 §
Om en internationell varumärkesregistrering har förnyats, ska detta antecknas i varumärkesregistret och kungöras.
Lag (2018:1652)
.
Utbyte av en nationell varumärkesregistrering mot en internationell varumärkesregistrering
20 §
När någon innehar både en internationell varumärkesregistrering som gäller i Sverige och en svensk registrering av samma varumärke, ersätter den internationella varumärkesregistreringen den svenska, om den internationella varumärkesregistreringen gäller här i landet från en senare tidpunkt än den svenska och alla varor eller tjänster som omfattas av den svenska registreringen ingår i förteckningen över de varor eller tjänster som omfattas av den internationella varumärkesregistreringen. Detta innebär ingen inskränkning i de rättigheter som kan ha förvärvats på grund av den svenska registreringen.
På begäran av innehavaren ska Patent- och registreringsverket anteckna att den internationella varumärkesregistreringen ersätter den svenska samt kungöra detta.
Lag (2018:1652)
.
Följden av att en internationell varumärkesregistrering upphör
21 §
Om en internationell varumärkesregistrering som gäller i Sverige upphör att gälla helt eller delvis, upphör dess giltighet här i landet i motsvarande utsträckning. En anteckning om detta ska göras i varumärkesregistret och kungöras.
Lag (2018:1652)
.
Omvandling av en internationell varumärkesregistrering till en nationell varumärkesregistrering
22 §
Om en internationell varumärkesregistrering som gäller i Sverige upphör att gälla helt eller delvis inom fem år från den dag som Internationella byrån angett för registreringen i underrättelsen enligt 8 § första stycket på grund av att den ursprungliga registreringen eller ansökan om registrering inte längre kan utgöra grund för en internationell varumärkesregistrering, och innehavaren därefter ansöker om registrering av samma varumärke i Sverige, ska denna ansökan anses gjord den dag som Internationella byrån har angett för den internationella varumärkesregistreringen. Detta gäller under förutsättning att
1. ansökan görs inom tre månader från den dag då den internationella varumärkesregistreringen upphörde, och
2. de varor eller tjänster som anges i ansökan också omfattades av den internationella varumärkesregistreringens verkan i Sverige.
Uppgift om att en internationell varumärkesregistrering har upphört att gälla eller om att en sådan ansökan som avses i första stycket har gjorts ska antecknas i varumärkesregistret och kungöras.
Lag (2018:1652)
.
23 §
Om en internationell varumärkesregistrering som gäller i Sverige upphör att gälla på grund av en uppsägning av protokollet den 27 juni 1989 till Madridöverenskommelsen den 14 april 1891 om den internationella registreringen av varumärken, och innehavaren därefter ansöker om registrering av samma varumärke i Sverige, ska denna ansökan anses gjord den dag som Internationella byrån har angett för den internationella varumärkesregistreringen. Detta gäller under förutsättning att
1. ansökan görs inom två år från den dag då uppsägningen fick verkan, och
2. de varor eller tjänster som anges i ansökan också omfattades av den internationella varumärkesregistreringens verkan i Sverige.
Uppgift om att en internationell varumärkesregistrering har upphört att gälla, eller om att en sådan ansökan som avses i första stycket har gjorts, ska antecknas i varumärkesregistret och kungöras.
Lag (2018:1652)
.
6 kap. Överlåtelse och licens
Överlåtelse
Allmänt om överlåtelse
1 §
Ett sådant varukännetecken som avses i 1 kap. 6 och 
7 §§ kan överlåtas helt eller delvis. Överlåtelsen kan ske  separat eller i samband med en överlåtelse av den  näringsverksamhet där varukännetecknet används.
Vid överlåtelse av en näringsverksamhet ingår ett sådant  varukännetecken som avses i första stycket och som hör till  näringsverksamheten i överlåtelsen, om inte något annat har  avtalats.
Vad som sägs i första och andra styckena om varukännetecken  tillämpas även på en ansökan om registrering av ett  varumärke.
Lag (2018:1652)
.
Anteckning om överlåtelse
2 §
En överlåtelse av ett registrerat varumärke ska på  begäran antecknas i varumärkesregistret och kungöras. En  anteckning och kungörelse ska också göras på begäran av den  som genom en dom som har fått laga kraft fått fastställt att  han eller hon har bättre rätt till ett registrerat  varumärke.
En överlåtelse av en ansökan om registrering av ett varumärke  ska på begäran antecknas i Patent- och registreringsverkets  diarium.
Den som begär en anteckning enligt första eller andra stycket  ska betala föreskriven avgift.
Lag (2018:1652)
.
Verkan av en anteckning om innehavare eller sökande
3 §
I ett mål eller ärende om ett nationellt registrerat  varumärke ska den som är antecknad som innehavare i  varumärkesregistret anses vara innehavare av varumärket. I  ett mål eller ärende om ett varumärke som är föremål för en  nationell ansökan om registrering ska den som är antecknad  som sökande i Patent- och registreringsverkets diarium anses  som sökande av varumärket.
I ett mål eller ärende om ett internationellt registrerat  varumärke ska den som är antecknad som innehavare i det  internationella varumärkesregistret anses vara innehavare av  varumärket.
Lag (2018:1652)
.
Licens
Allmänt om licens
4 §
Innehavaren av ett varukännetecken som avses i 1 kap. 6 och 7 §§ kan ge någon annan rätt att använda kännetecknet (licens)
för en del av eller alla de varor eller tjänster som kännetecknet är registrerat eller inarbetat för samt för hela eller en del av landet. Licensen kan vara exklusiv eller icke-
exklusiv. En licenstagare får inte överlåta sin rätt vidare utan samtycke av innehavaren av kännetecknet.
Innehavaren av varukännetecknet kan åberopa de rättigheter som ensamrätten innebär gentemot en licenstagare som överträder en bestämmelse i licensavtalet med avseende på
1. licensens giltighetstid,
2. den form under vilken kännetecknet får användas,
3. arten av de varor eller tjänster för vilka licensen är utfärdad,
4. det geografiska område inom vilket kännetecknet får användas, eller
5. kvaliteten på de av licenstagaren tillverkade varorna eller tillhandahållna tjänsterna.
Anteckning om licens
5 §
En licens som avser ett registrerat varumärke ska på begäran antecknas i varumärkesregistret och kungöras. En licens som avser ett varumärke som är föremål för en ansökan om registrering ska på begäran antecknas i Patent- och registreringsverkets diarium. Den som begär att en licens antecknas ska betala föreskriven avgift.
Om det visas att licensen har upphört att gälla, ska anteckningen tas bort. Ett beslut att ta bort en anteckning ur registret ska kungöras.
7 kap. Pantsättning av ett registrerat varumärke
Om panträttens uppkomst
1 §
Ett registrerat varumärke eller en ansökan om registrering av ett varumärke kan pantsättas enligt detta kapitel.
2 §
Panträtt i ett registrerat varumärke eller i en ansökan om registrering av ett varumärke uppkommer genom registrering av ett skriftligt avtal om pantsättning av egendomen. Registrering görs i varumärkesregistret eller, om avtalet avser en varumärkesansökan, i Patent- och registreringsverkets diarium.
Den som ansöker om registrering ska betala föreskriven avgift.
Har en registrerad panträtt övergått till någon annan, ska detta på begäran antecknas i varumärkesregistret, om det är fråga om ett registrerat varumärke, eller i Patent- och registreringsverkets diarium, om det är fråga om en varumärkesansökan. Den som begär en anteckning ska betala föreskriven avgift.
Företrädesordning vid flera upplåtelser av panträtt
3 §
Har panträtt upplåtits till flera var för sig, har den upplåtelse företräde för vilken ansökan om registrering först kom in till Patent- och registreringsverket, om inte något annat har avtalats.
Görs samma dag ansökan om registrering av flera upplåtelser, har de sinsemellan företräde efter den tidsföljd i vilken de har ägt rum, om inte något annat har avtalats. Är upplåtelserna samtidiga eller kan det inte utredas i vilken tidsföljd de har skett, har de lika rätt.
Vem som får ansöka om registrering
4 §
En ansökan om registrering enligt 2 § får göras av den som har rätten till varumärket eller varumärkesansökan eller av den som panträtten har upplåtits till. Sökanden ska styrka upplåtarens rätt till varumärket eller varumärkesansökan.
Vid tillämpning av första stycket ska den som i varumärkesregistret är antecknad som innehavare av ett registrerat varumärke anses ha rätt till märket, om inte något annat framkommer i ärendet. Avser ansökan om registrering pantsättning av en varumärkesansökan, ska den som i Patent- och registreringsverkets diarium har registrerats som sökande anses ha rätt till varumärkesansökan, om inte något annat framkommer i ärendet.
Hinder på grund av upplåtarens bristande behörighet
5 §
En ansökan om registrering enligt 2 § får inte bifallas om upplåtaren, när ansökan om registrering görs, inte är behörig att förfoga över den pantförskrivna egendomen på grund av utmätning, konkurs, betalningssäkring, kvarstad eller någon annan anledning.
När en upplåtelse av panträtt kan registreras
6 §
Ett avtal om pantsättning kan registreras när varumärket har registrerats eller, om avtalet avser en varumärkesansökan, när ansökan har registrerats i Patent- och registreringsverkets diarium.
Om en pantsatt varumärkesansökan leder till att varumärket registreras, gäller därefter rätten till det registrerade varumärket som pantobjekt.
Ogiltiga pantavtal
7 §
Även om en panträtt har registrerats, gäller panträtt i den pantsatta egendomen endast om pantavtalet har ingåtts av någon som var rätt ägare till egendomen och behörig att förfoga över den, och om avtalet inte heller av någon annan anledning är ogiltigt.
Förfallen panträtt
8 §
Panträtten är förfallen, om varumärkesansökan har överförts på någon annan eller rätten till varumärket eller varumärkesansökan på grund av bestämmelserna i denna lag inte vidare ska gälla.
Avförande av en registrering
9 §
Registreringen av en panträtt ska avföras, om panträtten genom en dom som har vunnit laga kraft har förklarats ogiltig eller om panträtten har förfallit eller annars har upphört att gälla.
Sakrättsligt skydd för pantsättningen
10 §
Pantsättning gäller från tiden för ansökan om registrering enligt 2 § mot den som senare förvärvar äganderätt eller annan rätt till egendomen.
Ett licensavtal gäller mot panthavaren, om avtalet har ingåtts före ansökan om registrering av pantavtalet.
11 §
Bestämmelser i annan lag om handpanträtt vid utmätning eller i konkurs gäller också för panträtt i ett varumärke eller en varumärkesansökan. När ansökan om registrering enligt 2 §
kommer in till Patent- och registreringsverket medför det samma rättsverkningar som när en panthavare tar en lös sak i besittning.
Säljs rätten till ett pantsatt varumärke eller en pantsatt varumärkesansökan vid utmätning eller i konkurs, består sådana licensavtal som avses i 10 § andra stycket.
Försäljning av panten
12 §
Panthavaren får sälja panten och ta ut sin fordran ur köpeskillingen endast om panthavaren dessförinnan har underrättat gäldenären och andra kända sakägare om försäljningen och dessa har fått skälig tid att bevaka sin rätt.
Vid en försäljning enligt första stycket består sådana licensavtal som avses i 10 § andra stycket.
8 kap. Straffansvar, vitesförbud, skadestånd m.m.
Straffansvar
1 §
Den som gör intrång i rätten till ett varukännetecken 
(varumärkesintrång) döms, om det sker uppsåtligen eller av  grov oaktsamhet, för varumärkesbrott till böter eller fängelse  i högst två år.
Om brottet begåtts uppsåtligen och är att anse som grovt, döms  för grovt varumärkesbrott till fängelse i lägst sex månader  och högst sex år. Vid bedömningen av om brottet är grovt ska  det särskilt beaktas om gärningen
1. har föregåtts av särskild planering,
2. har utgjort ett led i en brottslighet som utövats i  organiserad form,
3. har varit av större omfattning, eller
4. annars har varit av särskilt farlig art.
Första och andra styckena gäller inte vid intrång i den rätt  till ett varukännetecken som avses i 1 kap. 10 § tredje  stycket. Den som har överträtt ett vitesförbud enligt 3 § får  inte dömas till ansvar för intrång som omfattas av förbudet.
För försök eller förberedelse till varumärkesbrott eller grovt  varumärkesbrott döms det till ansvar enligt 23 kap.  brottsbalken.
Åklagaren får väcka åtal för brott endast om åtal är motiverat  från allmän synpunkt.
Lag (2020:545)
.
2 §
Har upphävts genom
lag (2024:866)
.
Vitesförbud
3 §
På yrkande av den som innehar ett varukännetecken enligt 
1 kap. 6-8 §§, eller av den som på grund av licens har rätt  att utnyttja ett varukännetecken, får domstolen vid vite  förbjuda den som gör eller medverkar till varumärkesintrång  att fortsätta med det.
Om käranden visar sannolika skäl för att varumärkesintrång,  eller medverkan till intrång, förekommer och om det skäligen  kan befaras att svaranden genom att fortsätta intrånget,  eller medverkan till det, förringar värdet av ensamrätten  till varukännetecknet, får domstolen meddela vitesförbud för  tiden till dess att målet slutligt har avgjorts eller något  annat har beslutats. Innan ett sådant förbud meddelas ska  svaranden ha fått tillfälle att yttra sig, om inte ett  dröjsmål skulle medföra risk för skada.
Första och andra styckena tillämpas också i fråga om försök  eller förberedelse till intrång.
Förbud enligt andra stycket får meddelas endast om käranden  ställer säkerhet hos domstolen för den skada som kan  tillfogas svaranden. Saknar käranden förmåga att ställa sådan  säkerhet, får domstolen befria honom eller henne från detta.  I fråga om slaget av säkerheten gäller 2 kap. 25 §  utsökningsbalken. Säkerheten ska prövas av domstolen, om den  inte har godkänts av svaranden.
När målet avgörs ska domstolen pröva om förbud som har  meddelats enligt andra stycket fortfarande ska bestå.
I fråga om överklagande av beslut enligt andra eller fjärde  stycket samt i fråga om handläggningen i högre domstol gäller  rättegångsbalkens bestämmelser om överklagande av beslut  enligt 15 kap. rättegångsbalken.
En talan om utdömande av vite förs av den som har ansökt om  förbudet.
Lag (2016:228)
.
Skadestånd
4 §
Den som uppsåtligen eller av oaktsamhet gör  varumärkesintrång ska betala skälig ersättning för  utnyttjandet av varukännetecknet samt ersättning för den  ytterligare skada som intrånget har medfört. När storleken på  ersättningen för ytterligare skada bestäms ska hänsyn  särskilt tas till
1. utebliven vinst,
2. vinst som den som har begått intrånget har gjort,
3. skada på varukännetecknets anseende,
4. ideell skada, och
5. rättighetshavarens intresse av att intrång inte begås.
Den som utan uppsåt eller oaktsamhet gör varumärkesintrång  ska betala ersättning för utnyttjandet av varukännetecknet i  den utsträckning det är skäligt.
Lag (2018:1652)
.
Begränsning av straffansvar och skadeståndsskyldighet i vissa fall
5 §
Grundas en talan om varumärkesintrång på registrering  enligt denna lag, ska 1 § och bestämmelserna i 36 kap.  brottsbalken om förverkande av egendom inte tillämpas för tid  före registreringsdagen. Inte heller 4 § ska i dessa fall  tillämpas för tid före registreringsdagen, om inte intrånget  skett uppsåtligen.
Lag (2024:866)
.
Preskription av rätten till skadestånd
6 §
Rätten till ersättning för skada preskriberas, om talan inte väcks inom fem år från det att skadan uppkom. Rätten till ersättning med anledning av intrång i ett varumärke som är skyddat enbart på grund av registrering preskriberas dock inte i något fall tidigare än ett år från registreringsdagen.
Åtgärder med egendom och hjälpmedel
7 §
På yrkande av den som har lidit varumärkesintrång får  domstolen, efter vad som är skäligt, besluta att egendom på  vilken varukännetecken olovligen förekommer ska återkallas  från marknaden, ändras eller förstöras eller att någon annan  åtgärd ska vidtas med den. Detsamma gäller i fråga om  hjälpmedel som har använts eller varit avsett att användas vid  intrånget.
Sådan egendom som avses i första stycket får tas i beslag om  det skäligen kan antas att ett brott enligt 1 § har begåtts. I  fråga om ett sådant beslag tillämpas reglerna om beslag i  brottmål i allmänhet.
Första och andra styckena tillämpas också i fråga om försök  eller förberedelse till intrång.
Ett beslut om åtgärd enligt första stycket får inte innebära  att den som har lidit varumärkesintrång ska betala ersättning  till den som åtgärden riktas mot.
Åtgärder enligt första stycket ska bekostas av svaranden om  det inte finns särskilda skäl mot detta.
Ett beslut som avses i denna paragraf ska inte meddelas, om  förverkande av egendom eller någon åtgärd som kan förhindra  missbruk ska beslutas enligt 36 kap. brottsbalken.
Lag (2024:866)
.
Spridning av information om dom i mål om varumärkesintrång
8 §
På yrkande av käranden får domstolen, i mål om varumärkesintrång, besluta att den som har gjort eller medverkat till intrånget ska bekosta lämpliga åtgärder för att sprida information om domen i målet.
Första stycket tillämpas också i fråga om försök eller förberedelse till intrång.
9 kap. Informationsföreläggande och intrångsundersökning
Informationsföreläggande
Grundläggande bestämmelser
1 §
Om en sökande visar sannolika skäl för att någon har gjort ett varumärkesintrång, får domstolen vid vite besluta att någon eller några av dem som anges i andra stycket ska ge sökanden information om ursprung och distributionsnät för de varor eller tjänster som intrånget gäller (informationsföreläggande). Ett sådant beslut får meddelas på yrkande av den som innehar varukännetecknet enligt 1 kap. 6-8 §§ eller den som på grund av licens har rätt att utnyttja detta. Det får bara meddelas om informationen kan antas underlätta utredning av ett intrång som avser varorna eller tjänsterna.
Skyldigheten att lämna information omfattar den som
1. har gjort eller medverkat till intrånget,
2. i kommersiell skala har förfogat över en vara som intrånget gäller,
3. i kommersiell skala har använt en tjänst som intrånget gäller,
4. i kommersiell skala har tillhandahållit en elektronisk kommunikationstjänst eller en annan tjänst som har använts vid intrånget, eller
5. har identifierats av någon som anges i 2-4 såsom delaktig i tillverkningen eller distributionen av en vara eller tillhandahållandet av en tjänst som intrånget gäller.
Information om varors eller tjänsters ursprung och distributionsnät kan särskilt avse
1. namn på och adress till producenter, distributörer, leverantörer och andra som innehaft varorna eller tillhandahållit tjänsterna,
2. namn på och adress till avsedda grossister och detaljister, och
3. uppgifter om hur mycket som har producerats, levererats, mottagits eller beställts och om vilket pris som har bestämts för varorna eller tjänsterna.
Första-tredje styckena tillämpas också i fråga om försök eller förberedelse till intrång.
2 §
Ett beslut om informationsföreläggande får meddelas  endast om skälen för åtgärden uppväger den olägenhet eller  det men i övrigt som åtgärden innebär för den som drabbas av  den eller för något annat motstående intresse.
Skyldigheten att lämna information enligt 1 § omfattar inte  uppgifter vars yppande skulle röja att uppgiftslämnaren eller  någon honom eller henne närstående som avses i 36 kap. 3 §  rättegångsbalken har begått en brottslig handling.
I Europaparlamentets och rådets förordning (EU) 2016/679 av  den 27 april 2016 om skydd för fysiska personer med avseende  på behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning) finns bestämmelser som  begränsar hur mottagna personuppgifter får behandlas.
Lag (2018:287)
.
Handläggningen av frågor om informationsföreläggande
3 §
Om ett yrkande om informationsföreläggande riktar sig mot  den som är sökandens motpart i ett mål om intrång, ska  bestämmelserna om rättegång som gäller för det målet  tillämpas. Ett beslut om informationsföreläggande får  överklagas särskilt.
Om yrkandet om informationsföreläggande riktar sig mot någon  annan än den som anges i första stycket, ska lagen (1996:242)  om domstolsärenden tillämpas. Domstolen får bestämma att  vardera parten ska svara för sina rättegångskostnader.
En talan om utdömande av vite får föras av den som har ansökt  om föreläggandet.
Lag (2016:228)
.
Rätt till ersättning samt underrättelseskyldighet
4 §
Den som på grund av 1 § andra stycket 2-5 har förelagts  att enligt första stycket samma paragraf lämna information,  har rätt till skälig ersättning för kostnader och besvär.  Ersättningen ska betalas av den som har framställt yrkandet om  informationsföreläggande.
Den som tillhandahåller en elektronisk kommunikationstjänst  och som till följd av ett informationsföreläggande har lämnat  ut information som avses i 9 kap. 31 § lagen (2022:482) om  elektronisk kommunikation ska sända en skriftlig underrättelse  om detta till den som uppgifterna gäller tidigast efter en  månad och senast efter tre månader från det att informationen  lämnades ut. Kostnaden för underrättelsen ersätts enligt  första stycket.
Lag (2022:500)
.
Intrångsundersökning
Grundläggande bestämmelser
5 §
Om det skäligen kan antas att någon har gjort eller medverkat till ett varumärkesintrång, får domstolen för att bevisning ska kunna säkras om intrånget besluta att en undersökning får göras hos denne för att söka efter föremål eller handlingar som kan antas ha betydelse för en utredning om intrånget (intrångsundersökning). Ett sådant beslut får meddelas på yrkande av den som innehar varukännetecknet enligt 1 kap. 6-8 §§ eller den som på grund av licens har rätt att utnyttja detta. Om rättegång inte är inledd, ska yrkandet framställas skriftligen.
Ett beslut om intrångsundersökning får meddelas endast om skälen för åtgärden uppväger den olägenhet eller det men i övrigt som åtgärden innebär för den som drabbas av den eller för något annat motstående intresse.
Första och andra styckena tillämpas också i fråga om försök eller förberedelse till intrång.
Handläggningen av frågor om intrångsundersökning
6 §
Innan ett beslut om intrångsundersökning meddelas ska  motparten ha fått tillfälle att yttra sig. Domstolen får dock  omedelbart meddela ett beslut som gäller till dess att annat  har beslutats, om ett dröjsmål skulle medföra risk för att  föremål eller handlingar som har betydelse för utredning om  intrånget skaffas undan, förstörs eller förvanskas.
I övrigt ska en fråga om intrångsundersökning som uppkommer  då en rättegång inte är inledd handläggas på samma sätt som  om frågan uppkommit under en rättegång.
Lag (2016:228)
.
Ställande av säkerhet och överklagande av beslut
7 §
Ett beslut om intrångsundersökning får meddelas endast om sökanden ställer säkerhet hos domstolen för den skada som kan tillfogas motparten. Saknar sökanden förmåga att ställa säkerhet, får domstolen befria sökanden från det. I fråga om slaget av säkerhet gäller 2 kap. 25 § utsökningsbalken.
Säkerheten ska prövas av domstolen, om den inte har godkänts av motparten.
I fråga om överklagande av domstolens beslut om intrångsundersökning och i fråga om handläggningen i högre domstol gäller vad som föreskrivs i rättegångsbalken om överklagande av beslut enligt 15 kap. rättegångsbalken.
Beslut om intrångsundersökning
8 §
Ett beslut om intrångsundersökning ska innehålla uppgifter om
1. vilket ändamål undersökningen ska ha,
2. vilka föremål och handlingar som får eftersökas, och
3. vilka utrymmen som får genomsökas.
Om det behövs, ska domstolen även besluta om andra villkor för verkställandet.
Verkställighet av ett beslut om intrångsundersökning
9 §
Ett beslut om intrångsundersökning gäller omedelbart. Om ansökan om verkställighet inte har gjorts inom en månad från beslutet, förfaller det.
10 §
Ett beslut om intrångsundersökning verkställs av Kronofogdemyndigheten enligt de villkor som domstolen har beslutat och med tillämpning av 1-3 kap., 17 kap. 1-5 §§ samt 18 kap. utsökningsbalken. Sökandens motpart ska underrättas om verkställigheten endast om beslutet om intrångsundersökning har tillkommit efter motpartens hörande. Myndigheten har rätt att ta fotografier och göra film- och ljudupptagningar av sådana föremål som den får söka efter. Myndigheten har också rätt att ta kopior av och göra utdrag ur sådana handlingar som den får söka efter.
En intrångsundersökning får inte omfatta en skriftlig handling som avses i 27 kap. 2 § rättegångsbalken.
Juridiskt biträde och rätt att närvara vid intrångsundersökningen
11 §
När ett beslut om intrångsundersökning ska verkställas har motparten rätt att tillkalla ett juridiskt biträde. I avvaktan på att biträdet inställer sig får verkställigheten inte påbörjas. Detta gäller dock inte, om
1. undersökningen därigenom onödigt fördröjs, eller
2. det finns en risk att ändamålet med åtgärden annars inte uppnås.
Vid verkställigheten får Kronofogdemyndigheten anlita det biträde av en sakkunnig som behövs.
Myndigheten får tillåta att sökanden eller ett ombud för sökanden är närvarande vid undersökningen för att bistå med upplysningar. Om ett sådant tillstånd ges, ska myndigheten se till att sökanden eller ombudet inte i större utsträckning än som kan motiveras av verkställigheten får kännedom om förhållanden som kommer fram.
Återgång av en åtgärd vid intrångsundersökning
12 §
Om sökanden inte inom en månad från det att verkställigheten avslutats väcker talan eller på något annat sätt inleder ett förfarande om saken, ska en åtgärd som företagits vid verkställigheten av intrångsundersökningen omedelbart gå åter, i den utsträckning det är möjligt. Detsamma gäller om ett beslut om intrångsundersökning hävs sedan verkställighet genomförts.
Hantering av material från intrångsundersökningen
13 §
Kronofogdemyndigheten ska förteckna fotografier och film-
och ljudupptagningar av föremål samt kopior av och utdrag ur handlingar från intrångsundersökningen. Materialet ska hållas tillgängligt för sökanden och motparten.
10 kap. Övriga bestämmelser
Vissa bestämmelser om rättegången
Behörig domstol
1 §
Patent- och marknadsdomstolen är rätt domstol i
1. mål och ärenden enligt denna lag om de inte ska handläggas  enligt lagen (1974:371) om rättegången i arbetstvister, och
2. mål som avses i artikel 124 i Europaparlamentets och  rådets förordning (EU) 2017/1001 av den 14 juni 2017 om  EU-varumärken.
Det som sägs i rättegångsbalken om inskränkning av domstols  behörighet i fråga om tvist som ska tas upp i annan ordning  än inför domstol ska inte tillämpas i fråga om ett yrkande om  informationsföreläggande eller intrångsundersökning.
Lag (2018:1652)
.
Särskilda förutsättningar för att väcka talan
2 §
En licenstagare får väcka en talan om  varumärkesintrång endast om innehavaren av varukännetecknet  samtycker till det. Även utan samtycke får den som har en  exklusiv licens väcka en talan om varumärkesintrång, om  innehavaren av varukännetecknet inte själv väcker en sådan  talan inom skälig tid från det att licenstagaren underrättade  innehavaren om att licenstagaren avser att väcka talan. Detta  stycke ska också tillämpas i fråga om en fastställelsetalan  avseende ett varukännetecken.
Om innehavaren av varukännetecknet väcker en talan om  varumärkesintrång, får en licenstagare alltid väcka en talan  om ersättning enligt 8 kap. 4 §.
Första stycket gäller inte om något annat har avtalats.
Lag (2018:1652)
.
3 §
Den som har rätt att använda ett sådant  varukännetecken som avses i 1 kap. 2 § får väcka en talan om  varumärkesintrång endast om innehavaren av varukännetecknet  samtycker till det. Detta ska också tillämpas i fråga om en  fastställelsetalan avseende ett varukännetecken.
Innehavaren av varukännetecknet har rätt till ersättning  enligt 8 kap. 4 § för intrång i den rätt som en användare  har. En användare får dock väcka en talan om ersättning för  egen räkning om innehavaren av varukännetecknet samtycker  till det eller om innehavaren väcker en talan om  varumärkesintrång som inte innefattar något yrkande om  ersättning enligt 8 kap. 4 § för intrång i användarens  rätt.
Första stycket gäller inte om något annat har avtalats.
Lag (2018:1652)
.
4 §
En panthavare får väcka en talan om varumärkesintrång  med anledning av intrång i den pantsatta egendomen endast om  innehavaren av det registrerade varumärket har underrättats  om det. En underrättelse ska också lämnas när en panthavare  vill väcka en fastställelsetalan avseende ett registrerat  varumärke.
Första stycket gäller inte om något annat har avtalats.
Lag (2018:1652)
.
Invändning om ogiltighet
5 §
Om det förs en talan om intrång i ett registrerat  varumärke och den som talan förs mot gör gällande att  registreringen är ogiltig, får frågan om ogiltighet prövas  endast sedan en talan om hävning har väckts. Domstolen får  förelägga den som gör gällande att registreringen är ogiltig  att inom en viss tid väcka en sådan talan. Utan att en talan  om hävning har väckts får dock frågan om ogiltighet prövas i  ett brottmål och i ett fall som avses i 6 §.
Första stycket ska också tillämpas om det i ett mål som  gäller fastställelsetalan avseende ett registrerat varumärke  görs gällande att registreringen är ogiltig.
Lag (2018:1652)
.
Särskilda förutsättningar för att bifalla en talan som avser  intrång
6 §
Om det förs en talan om intrång i ett registrerat  varumärke och det vid tidpunkten för talans väckande hade  gått mer än fem år sedan frågan om registrering av varumärket  blev slutligt avgjord gäller följande. Talan får bifallas  endast om varumärket, inom de fem senaste åren före talans  väckande, har tagits i verkligt bruk på det sätt som avses i 
3 kap. 2 § för de varor eller tjänster som ligger till grund  för talan.
Om en talan enligt första stycket avser intrång genom  användning av ett yngre registrerat varumärke och det på  ingivningsdagen eller, i förekommande fall, prioritetsdagen  för det yngre varumärket hade gått mer än fem år sedan frågan  om registrering av det äldre varumärket blev slutligt  avgjord, ska det äldre varumärket dessutom ha tagits i  verkligt bruk inom de fem senaste åren före ingivningsdagen  eller prioritetsdagen.
Om det äldre varumärket inte har använts i den utsträckning  som anges i första och andra styckena, får talan ändå  bifallas om det finns giltiga skäl till att det inte har  använts i den utsträckningen.
Första-tredje styckena ska också tillämpas när det förs en  fastställelsetalan om att ett visst förfarande utgör intrång  i ett registrerat varumärke.
Lag (2018:1652)
.
7 §
En talan om varumärkesintrång genom användning av ett  yngre EU-varumärke får bifallas endast om det finns grund för  att häva registreringen av EU-varumärket enligt artiklarna 
60.1, 60.3, 60.4, 61.1, 61.2 eller 64.2 i Europaparlamentets  och rådets förordning (EU) 2017/1001.
Första stycket ska också tillämpas när det förs en  fastställelsetalan om att ett visst förfarande utgör intrång  i ett varukännetecken.
Lag (2018:1652)
.
Hinder mot att döma till ansvar m.m.
8 §
Om en registrering av ett varumärke har hävts med stöd  av 3 kap. 1 § första stycket, får domstolen inte döma till  ansvar enligt 8 kap. 1 § eller besluta om ersättning eller  annan åtgärd enligt 8 eller 9 kap. Om en registrering har  hävts med stöd av 3 kap. 1 § andra stycket, 2 eller 3 §, får  domstolen inte döma till ansvar enligt 8 kap. 1 §.
Lag (2018:1652)
.
Behandling av personuppgifter
9 §
Utöver det som anges i 3 kap. 8 och 9 §§ lagen 
(2018:218) med kompletterande bestämmelser till EU:s  dataskyddsförordning får personuppgifter om lagöverträdelser  som innefattar brott enligt 8 kap. 1 § behandlas om detta är  nödvändigt för att ett rättsligt anspråk ska kunna  fastställas, göras gällande eller försvaras.
Lag (2018:1652)
.
Särskilda bestämmelser om EU-varumärken
10 §
Föreskriven avgift ska betalas av den som
1. begär omvandling av en registrering av ett EU-varumärke  eller en ansökan om registrering av ett EU-varumärke till en  ansökan om nationell registrering av ett varumärke, eller
2. begär ett intyg enligt artikel 120.3 i Europaparlamentets  och rådets förordning (EU) 2017/1001, i den ursprungliga  lydelsen.
Lag (2018:1652)
.
11 §
Vid intrång i ett EU-varumärke tillämpas bestämmelserna i 
8 kap. 1 § om ansvar för varumärkesintrång. I övrigt gäller 
9 §, 8 kap. 3-8 §§ och 9 kap. samt bestämmelserna om  förverkande av egendom i 36 kap. brottsbalken i den  utsträckning inte något annat följer av Europaparlamentets och  rådets förordning (EU) 2017/1001, i den ursprungliga lydelsen.  I dessa fall ska det som sägs om varumärkesintrång gälla  intrång i ett EU-varumärke.
Bestämmelserna i 8 kap. 1 § och bestämmelserna om förverkande  av egendom i 36 kap. brottsbalken gäller dock inte vid intrång  i ett EU-varumärke i en sådan transitsituation som avses i  artikel 9.4 i Europaparlamentets och rådets förordning (EU) 
2017/1001, i den ursprungliga lydelsen.
Lag (2024:866)
.
Förbud mot utmätning av inarbetade varukännetecken
12 §
Rätten till ett varukännetecken enligt 1 kap. 7 § får  inte utmätas. Om innehavaren försätts i konkurs, ingår dock  rätten i konkursboet.
Lag (2018:1652)
.
Överklagande
13 §
Ett slutligt beslut av Patent- och  registreringsverket enligt denna lag får överklagas till  Patent- och marknadsdomstolen inom två månader från dagen för  beslutet.
Ett slutligt beslut i ett ärende om registrering av ett  varumärke får överklagas endast av sökanden. Detsamma gäller  för ett slutligt beslut i ett ärende om att en internationell  varumärkesregistrering ska gälla i Sverige. Ett slutligt  beslut med anledning av en invändning mot en registrering får  överklagas endast av innehavaren av varumärket och av  invändaren. Ett slutligt beslut med anledning av en  invändning mot att en internationell varumärkesregistrering  ska gälla i Sverige får överklagas endast av innehavaren av  den internationella varumärkesregistreringen och av  invändaren.
Denna paragraf gäller inte beslut i ärenden om administrativ  hävning av en registrering.
Lag (2018:1652)
.
14 §
Ett beslut enligt 3 kap. 15 § om administrativ  hävning av en registrering av ett varumärke får inte  överklagas. Detsamma gäller ett beslut om överlämnande till  domstol eller avskrivning enligt 3 kap. 13 § tredje stycket.  Andra beslut i ärenden om administrativ hävning får  överklagas till Patent- och marknadsdomstolen inom tre veckor  från dagen för beslutet. Beslut under handläggningen av ett  sådant ärende får inte överklagas särskilt.
Lag (2018:1652)
.
Kungörande
15 §
Kungörelser enligt denna lag ska göras i en särskild  publikation som ges ut av Patent- och registreringsverket.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om kungörelser enligt denna lag.
Lag (2018:1652)
.
Bemyndigande
16 §
Regeringen får meddela föreskrifter om avgifter i  ärenden enligt denna lag.
Lag (2018:1652)
.
Övergångsbestämmelser
2010:1877
1. Denna lag träder i kraft den 1 juli 2011, då varumärkeslagen
(1960:644) och kollektivmärkeslagen (1960:645) ska upphöra att gälla.
2. Lagen ska tillämpas även på varukännetecken som har inarbetats, varumärken som har registrerats eller varumärkesregistreringar som har sökts före ikraftträdandet, om inte annat följer av 3-5.
3. Ett varumärke som har registrerats före ikraftträdandet får inte hävas på grund av att det strider mot 2 kap. 7 § andra stycket.
4. Bestämmelserna i 8 kap. 8 § och 9 kap. 1-4 §§ ska inte tillämpas när intrånget, eller försöket eller förberedelsen till intrånget, har begåtts före den 1 april 2009.
5. Äldre föreskrifter gäller fortfarande i fråga om åtgärder som har vidtagits eller rättigheter som har förvärvats före ikraftträdandet.
6. Nationella och internationella varumärken som genom registrering har beviljats skydd i Sverige enligt äldre föreskrifter ska anses utgöra sådana varukännetecken som avses i 2 kap. 8 § andra stycket 1 och 2.
2016:228
1. Denna lag träder i kraft den 1 september 2016.
2. Äldre bestämmelser gäller fortfarande för mål som har  avgjorts av Patentbesvärsrätten före ikraftträdandet.
3. Mål och ärenden som har inletts i Stockholms tingsrätt  eller Svea hovrätt före ikraftträdandet ska överlämnas till  Patent- och marknadsdomstolen respektive Patent- och  marknadsöverdomstolen.
4. Äldre bestämmelser gäller fortfarande för övriga mål och  ärenden som har inletts i allmän domstol före  ikraftträdandet.
2016:374
1. Denna lag träder i kraft den 1 juni 2016.
2. Äldre bestämmelser gäller fortfarande i fråga om åtgärder  som har vidtagits eller rättigheter som har förvärvats före  ikraftträdandet. För varumärken som har registrerats eller  varumärkesregistreringar som har sökts före ikraftträdandet  gäller dock de nya bestämmelserna.
2018:1652
1. Denna lag träder i kraft den 1 januari 2019.
2. Lagen tillämpas även på varukännetecken som har  inarbetats, varumärken som har registrerats och ansökningar  om registreringar som har gjorts före ikraftträdandet, om  inte annat följer av 3-6.
3. Bestämmelsen i 2 kap. 1 a § tillämpas inte på varumärken  som har registrerats eller varumärkesregistreringar som har  sökts före ikraftträdandet.
4. Äldre föreskrifter gäller fortfarande i fråga om
a) registreringens varaktighet för varumärken som har  registrerats eller varumärkesregistreringar som har sökts  före ikraftträdandet, och
b) åtgärder som har vidtagits eller rättigheter som har  förvärvats före ikraftträdandet.
5. Ett garanti- eller kontrollmärke som har registrerats före  ikraftträdandet får inte hävas på grund av det nya kravet i 1  kap. 2 § andra stycket på att innehavaren inte får  tillhandahålla varor eller tjänster av det slag som märket  avser.
6. Ett varumärke som har registrerats före ikraftträdandet  får inte hävas på grund av utvidgningen av  registreringshindret i 2 kap. 4 §.
2021:561
1. Denna lag träder i kraft den 1 juli 2021.
2. De nya bestämmelserna tillämpas även på varumärken som har  registrerats och ansökningar om registreringar som har gjorts  före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.