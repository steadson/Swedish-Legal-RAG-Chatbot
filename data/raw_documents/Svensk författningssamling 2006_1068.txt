Title: Förordning (2006:1068) om tillståndsplikt för vissa kampsportsmatcher
SFS Number: Svensk författningssamling 2006:1068
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20061068-om-tillstandsplikt-for_sfs-2006-1068/
Source Link: http://rkrattsbaser.gov.se/sfst?bet=2006:1068
Amendment Register Link: http://rkrattsbaser.gov.se/sfsr?bet=2006:1068
Ministry/Authority: Socialdepartementet
Issued: 2006-07-27
Metadata: {"Utfärdad": "2006-07-27", "Ändrad": "t.o.m. SFS 2017:874"}

==================================================

Förordning (2006:1068) om tillståndsplikt för vissa kampsportsmatcher
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:1068
Departement/myndighet
:   
Socialdepartementet
Utfärdad
:   
2006-07-27
Ändrad
:   
t.o.m. SFS 2017:874
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Beslutande myndighet
1 §
Länsstyrelsen i Örebro län prövar frågor om tillstånd att  anordna kampsportsmatch samt utövar tillsyn enligt lagen 
(2006:1006) om tillståndsplikt för vissa kampsportsmatcher.  Förordning (2017:874).
Kampsportsdelegationen
1 a §
Av 17 § förordningen (2017:868) med  länsstyrelseinstruktion framgår att det inom Länsstyrelsen i  Örebro län ska finnas en kampsportsdelegation.
Kampsportsdelegationen prövar frågor om tillstånd att anordna  kampsportsmatch och återkallelse av tillstånd.
Protokoll ska föras över sammanträden där  kampsportsdelegationen fattar beslut enligt andra stycket.
Förordning (2017:874).
1 b §
Kampsportsdelegationen ska bestå av en ordförande, en  medicinskt sakkunnig och en sakkunnig i idrott med kunskap om  kampsporters regelverk. För var och en av dem ska det finnas  en ersättare.
Ordföranden i kampsportsdelegationen ska vara jurist med  domarerfarenhet. Detta krav gäller även för ordförandens  ersättare. Ordföranden och ersättaren utses av regeringen för  en bestämd tid.
Den medicinskt sakkunnige ska ha erfarenhet inom området  klinisk neurovetenskap. Detta krav gäller även för den  medicinskt sakkunniges ersättare. Den medicinskt sakkunnige  och ersättaren utses av Länsstyrelsen i Örebro län efter  förslag från Socialstyrelsen. Den sakkunnige i idrott med  kunskap om kampsporters regelverk och ersättaren utses av  Länsstyrelsen i Örebro län efter förslag från Sveriges  Riksidrottsförbund. Förordning (2017:874).
1 c §
Ärenden vid kampsportsdelegationen bereds av anställda  vid länsstyrelsen i samråd med ordföranden.
Ordföranden får ensam vidta förberedande åtgärder och meddela  beslut om avskrivning. Beslut i övriga frågor fattas av  ordföranden och de sakkunniga gemensamt.
Andra än ordföranden eller de sakkunniga har inte rätt att  delta i kampsportsdelegationens beslut. Förordning (2017:874).
Avgift
2 §
Länsstyrelsen i Örebro län tar ut avgift för prövning av ansökan om tillstånd enligt lagen (2006:1006) om tillståndsplikt för vissa kampsportsmatcher.
Bestämmelserna i 9-14 §§ avgiftsförordningen (1992:191) gäller i fråga om ansökningsavgiftens storlek m.m. För ansökan om tillstånd att anordna en eller flera kampsportsmatcher tillämpas avgiftsklass 2. För ansökan om tillstånd att för viss tid eller tills vidare anordna kampsportsmatcher tillämpas avgiftsklass 3.
Om en ansökan om tillstånd att anordna en eller flera kampsportsmatcher prövas samtidigt som en ansökan om tillstånd att för viss tid eller tills vidare anordna kampsportsmatcher, skall avgift för det förstnämnda ärendet inte tas ut.
Handläggning av ärenden om tillstånd
2 a §
I ett ärende om tillstånd ska beslut meddelas av Länsstyrelsen i Örebro län inom tre månader efter det att en fullständig ansökan kom in till myndigheten. Om det är nödvändigt på grund av utredningen av ärendet får handläggningstiden vid högst ett tillfälle förlängas med högst tre månader. Sökanden ska informeras om skälen för att handläggningstiden förlängs innan den ursprungliga tidsfristen har gått ut.
I 8 § lagen (2009:1079) om tjänster på den inre marknaden finns bestämmelser om att ett mottagningsbevis ska skickas till sökanden när en fullständig ansökan har kommit in och om innehållet i ett sådant bevis.
Ett beslut om att förlänga handläggningstiden får inte överklagas. Förordning (2009:1228).
2 b §
Om Länsstyrelsen i Örebro län begär att sökanden ska ge in certifikat, intyg eller andra liknande dokument som visar att ett visst tillståndskrav är uppfyllt, ska myndigheten godta motsvarande dokument från en annan stat inom Europeiska ekonomiska samarbetsområdet. Myndigheten får dock begära att dokumentet ska ges in i original eller i en bestyrkt kopia eller i form av en auktoriserad översättning.
Förordning (2009:1228).
Bemyndiganden
3 §
Länsstyrelsen i Örebro län får meddela föreskrifter om tävlingsregler och säkerhetsbestämmelser för tillämpningen av 
2 § lagen (2006:1006) om tillståndsplikt för vissa kampsportsmatcher.
4 §
Länsstyrelsen i Örebro län får meddela de föreskrifter som behövs för verkställigheten av lagen (2006:1006) om tillståndsplikt för vissa kampsportsmatcher.
Övergångsbestämmelser
2009:1228
Denna förordning träder i kraft den 27 december 2009 och tillämpas endast i fråga om ansökningar som kommit in till myndigheten efter ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.