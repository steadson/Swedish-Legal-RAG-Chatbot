Title: Presstödsförordning (1990:524)
SFS Number: Svensk författningssamling 1990:524
URL: https://www.riksdagen.se/sv/dokument-och-lagar/dokument/svensk-forfattningssamling/presstodsforordning-1990524_sfs-1990-524/
Source Link: http://rkrattsbaser.gov.se/sfst?bet=1990:524
Amendment Register Link: http://rkrattsbaser.gov.se/sfsr?bet=1990:524
Ministry/Authority: Kulturdepartementet
Issued: 1990-05-31
Metadata: {"Utfärdad": "1990-05-31", "Ändrad": "t.o.m. SFS 2023:741"}

==================================================

Presstödsförordning (1990:524)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1990:524
Departement/myndighet
:   
Kulturdepartementet
Utfärdad
:   
1990-05-31
Omtryck
:   
SFS 1996:1607
Ändrad
:   
t.o.m. SFS 2023:741
Tidsbestämd
: 
2024-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Driftsstöd
3 kap. Har upphävts genom förordning (1996:1607).
4 kap. Distributionsstöd
5 kap. Övriga bestämmelser
Övergångsbestämmelser
1 kap. Inledande bestämmelser
1 §
Denna förordning innehåller bestämmelser om statens direkta stöd till företag som ger ut dagstidningar. Dessutom finns bestämmelser om stöd i vissa fall till företag som ger ut andra tidningar.
Tidningar som ges ut av staten eller en kommun berättigar inte till stöd enligt denna förordning.
2 §
Tidningsföretag som vill ha stöd enligt denna  förordning ska ansöka om det. Mediestödsnämnden vid  Myndigheten för press, radio och tv (mediestödsnämnden)  prövar ansökningarna. Mediestödsnämnden beslutar också i  övriga frågor enligt denna förordning.
Förordning (2018:1729).
3 §
Stöd enligt denna förordning lämnas i form av driftsstöd och distributionsstöd. (Förordning 1996:1607).
4 §
Driftsstöd består av allmänt driftsstöd och begränsat driftsstöd.
Driftsstöd får endast användas för att täcka kostnader som är knutna till utgivningen av den dagstidning som stödet har beviljats för. Förordning (2010:1119).
5 §
Har upphävts genom förordning (1996:1607).
6 §
I denna förordning används följande uttryck med nedan  angiven betydelse.
Uttryck				Betydelse
Dagstidning			En allmän nyhetstidning eller 
				publikation av dagspresskaraktär 
				med reguljär nyhetsförmedling 
				eller allmänpolitisk 
				opinionsbildning. Den ska 
				normalt komma ut med minst ett 
				nummer per vecka och ha ett 
				innehåll som i huvudsak är 
				skrivet på svenska och i 
				huvudsak distribueras inom 
				landet. Den ska vidare komma ut 
				under ett eget namn och ha ett 
				eget redaktionellt innehåll som 
				utgör minst 55 procent av det 
				totala redaktionella innehållet. 
				Med dagstidning avses inte en 
				tidning som normalt kommer ut 
				med ett eller två nummer per 
				vecka och vars redaktionella 
				innehåll till övervägande del 
				är inriktat på avgränsade 
				intresseområden eller delar av 
				samhället, exempelvis 
				näringsliv och 
				affärsverksamhet, 
				konsumentpolitik, miljöfrågor, 
				idrott, friluftsliv eller 
				frågor med anknytning till 
				kyrkoliv och religion.
Högfrekvent dagstidning		En dagstidning som normalt 
				kommer ut med sex eller sju 
				nummer per vecka.
Medelfrekvent dagstidning	En dagstidning som normalt 
				kommer ut med tre till fem 
				nummer per vecka.
Lågfrekvent dagstidning		En dagstidning som normalt 
				kommer ut med ett eller två 
				nummer per vecka.
Utgivningsort			Den kommun där tidningens 
				huvudredaktion är belägen.
A-region			Geografiskt område som framgår 
				av bilagan till förordningen.
Upplaga				En tidnings medelnettoupplaga.
Totalupplaga			En tidnings totala distribuerade 
				upplaga med avdrag för 
				lösnummerreturer och fasta 
				arbetsexemplar.
Såld upplaga			En tidnings abonnerade upplaga 
				och den upplaga som motsvarar 
				läsarintäkter från digital 
				publicering och försäljning av 
				lösnummer.
Veckovolym			Tidningens upplaga multiplicerad 
				med det antal nummer som normalt 
				ges ut per vecka.
Annonsandel			Andelen betalt utrymme av hela 
				tidningsutrymmet under ett 
				kalenderår.
Andel egna annonser		Andelen utrymme av hela 
				tidningsutrymmet under ett år 
				som används för direkt 
				marknadsföring av den egna 
				tidningsutgivande verksamheten.
Redaktionellt innehåll		Hela tidningsinnehållet, mätt i 
				spaltmeter, under ett kalenderår 
				med undantag av annonsandelen 
				och andelen egna annonser.
Täckningsgrad			En tidnings genomsnittliga 
				procentuella spridning bland 
				hushållen på utgivningsorten 
				under de tre senaste 
				kalenderåren. Mediestödsnämnden 
				får bestämma att en tidnings 
				täckningsgrad ska beräknas för 
				en del av utgivningsorten eller 
				för ett annat område än 
				utgivningsorten, om det med 
				hänsyn till verksamhetens 
				inriktning är uppenbart att 
				utgivningsorten inte är 
				tidningens egentliga 
				spridningsområde. Uppstår ett 
				decimaltal när täckningsgraden 
				beräknas, ska detta avrundas 
				till närmaste hela tal.  Förordning (2018:1729).
6 a §
Med dagstidning avses även en publikation som har  beviljats stöd enligt denna förordning för år 2020 och som  uppfyller alla krav enligt 6 §, utom kravet på minst 
55 procent eget redaktionellt innehåll under perioden 
1 april-30 september 2020. Förordning (2020:286).
7 §
Om flera publikationer är att anse som en och samma,  trots att de uppfyller kravet på minst 55 procent eget  redaktionellt innehåll och kommer ut under olika namn, ska de  vid tillämpningen av denna förordning betraktas som en.
Förordning (2015:937).
2 kap. Driftsstöd
Allmänt driftsstöd till hög- och medelfrekventa dagstidningar
1 §
En hög- eller medelfrekvent dagstidning berättigar till  allmänt driftsstöd om samtliga nedanstående förutsättningar  är uppfyllda:
1. Den ska ha en abonnerad upplaga på minst 1 500 exemplar.  Om tidningens redaktionella innehåll i huvudsak är skrivet på  samiska eller meänkieli ska den ha en abonnerad upplaga på  minst 750 exemplar.
2. Dess totalupplaga ska till övervägande del vara abonnerad.
3. Dess abonnemangspris får inte vara uppenbart lägre än vad  som i allmänhet tillämpas av tidningar i motsvarande  kategori.
4. Den får inte ha en täckningsgrad som överstiger 30  procent.
5. Det företag som ger ut tidningen ska, om driftsstöd  tidigare har beviljats för tidningen, ha redovisat  användningen av stödet enligt 5 kap. 3 a § första stycket.
Om det med hänsyn till förhållandena inom tidningens hela  spridningsområde är uppenbart att täckningsgraden ger en  missvisande bild av tidningens konkurrensförmåga på  annonsmarknaden, får tidningen uteslutas från stöd eller få  stödet nedsatt till ett lägre belopp än vad som annars skulle  lämnas. Förordning (2015:937).
2 §
För en hög- eller medelfrekvent dagstidning beräknas det  årliga allmänna driftsstödet genom att tidningens veckovolym,  uttryckt i tusental exemplar, multipliceras med följande  bidragssatser.
1. 330 000 kronor upp till en veckovolym om 30, högst 9,9  miljoner kronor,
2. 242 000 kronor för en veckovolym mellan 30 och 71, högst 
9,922 miljoner kronor,
3. 33 000 kronor för en veckovolym mellan 71 och 251, högst 
5,94 miljoner kronor, och
4. 27 500 kronor för en veckovolym från 251 och därutöver,  dock högst 14,238 miljoner kronor.
Det sammanlagda årliga allmänna driftsstödet får inte  överstiga 40 miljoner kronor (maximibelopp).
Förordning (2018:1729).
2 a §
Understiger det allmänna driftsstöd som en hög-
eller medelfrekvent dagstidning berättigar till enligt 2 § första stycket det driftsstöd som en lågfrekvent dagstidning vid motsvarande upplaga berättigar till enligt 5 §, ska i stället stödnivån enligt den paragrafen gälla. Förordning (2010:1119).
2 b §
Det sammanlagda allmänna driftsstödet som en hög- eller  medelfrekvent dagstidning berättigar till enligt 2 eller 
2 a §§ får inte överstiga 40 procent av de rörelsekostnader  som är förknippade med utgivningen av tidningen.  Förordning (2015:937).
Allmänt driftsstöd till lågfrekventa dagstidningar
3 §
En lågfrekvent dagstidning berättigar till allmänt driftsstöd om samtliga nedanstående förutsättningar är uppfyllda:
1. Den ska ha en abonnerad upplaga på minst 1 500 exemplar.
Om tidningens redaktionella innehåll i huvudsak är skrivet på samiska eller meänkieli ska den ha en abonnerad upplaga på minst 750 exemplar.
2. Dess totalupplaga ska till övervägande del vara abonnerad.
3. Den ska ha ett abonnemangspris som för helår inte understiger ett av presstödsnämnden fastställt lägsta pris.
4. Den ska ha minst 1 000 spaltmeter redaktionellt innehåll per kalenderår.
5. Den får inte ha en betald annonsandel som överstiger 50 %
av dess hela tidningsutrymme under ett kalenderår.
6. Den får inte ha en täckningsgrad som överstiger 30 %.
7. Det företag som ger ut tidningen ska, om driftsstöd tidigare har beviljats för tidningen, ha redovisat användningen av stödet enligt 5 kap. 3 a § första stycket.
Vid tillämpningen av första stycket 2 ska spridning i marknadsföringssyfte, som görs för en och samma tidningstitel och vid högst fem tillfällen per kalenderår i det område där dagstidningen har sin huvudsakliga andel abonnenter, inte räknas med. Förordning (2015:301).
4 §
För en tidning som kommer ut en gång per vecka lämnas  årligt allmänt driftsstöd med
- 5 523 000 kronor, om den sålda upplagan är minst 9 000  exemplar,
- 4 936 000 kronor, om den sålda upplagan är minst 8 000  exemplar,
- 4 348 000 kronor, om den sålda upplagan är minst 7 000  exemplar,
- 4 055 000 kronor, om den sålda upplagan är minst 6 000  exemplar,
- 3 761 000 kronor, om den sålda upplagan är minst 5 000  exemplar,
- 3 408 000 kronor, om den sålda upplagan är minst 4 000  exemplar,
- 3 056 000 kronor, om den sålda upplagan är minst 3 000  exemplar,
- 2 351 000 kronor, om den sålda upplagan är minst 2 000  exemplar, eller
- 1 763 000 kronor, om den sålda upplagan är minst 1 500  exemplar.
För en tidning vars redaktionella innehåll i huvudsak är  skrivet på samiska eller meänkieli och som har en abonnerad  upplaga på minst 750 och högst 1 499 exemplar lämnas årligt  allmänt driftsstöd med belopp som mediestödsnämnden beslutar.  Stödet får dock högst uppgå till 1 763 000 kronor.  Förordning (2018:1729).
5 §
För en tidning som kommer ut två gånger per vecka  lämnas årligt allmänt driftsstöd med
- 6 944 000 kronor, om den sålda upplagan är minst 9 000  exemplar,
- 6 205 000 kronor, om den sålda upplagan är minst 8 000  exemplar,
- 5 466 000 kronor, om den sålda upplagan är minst 7 000  exemplar,
- 5 097 000 kronor, om den sålda upplagan är minst 6 000  exemplar,
- 4 728 000 kronor, om den sålda upplagan är minst 5 000  exemplar,
- 4 285 000 kronor, om den sålda upplagan är minst 4 000  exemplar,
- 3 841 000 kronor, om den sålda upplagan är minst 3 000  exemplar,
- 2 955 000 kronor, om den sålda upplagan är minst 2 000  exemplar, eller
- 2 217 000 kronor, om den sålda upplagan är minst 1 500  exemplar.
För en tidning vars redaktionella innehåll i huvudsak är  skrivet på samiska eller meänkieli och som har en abonnerad  upplaga på minst 750 och högst 1 499 exemplar lämnas årligt  allmänt driftsstöd med belopp som mediestödsnämnden beslutar.  Stödet får dock högst uppgå till 2 217 000 kronor.
Förordning (2018:1729).
5 a §
Det allmänna driftsstödet som en lågfrekvent dagstidning berättigar till enligt 4 eller 5 § får inte överstiga 75 % av de rörelsekostnader som är förknippade med utgivningen av den stödberättigande tidningen.
Förordning (2010:1119).
6 §
Har upphävts genom förordning (2008:1341).
6 a §
Har upphävts genom förordning (2008:1341).
Begränsat driftsstöd
7 §
Begränsat driftsstöd kan lämnas för en dagstidning som uppfyller samtliga förutsättningar för allmänt driftstöd utom den om högsta täckningsgrad, om täckningsgraden på grund av geografiska eller befolkningsmässiga förhållanden uppenbart ger en missvisande bild av tidningens konkurrensförmåga.
Förordning (2015:301).
8 §
Begränsat driftsstöd kan också lämnas för en  dagstidning som uppfyller samtliga förutsättningar för  allmänt driftsstöd utom den om högsta täckningsgrad, om  tidningen har ett redaktionellt innehåll som till minst 25 %  är skrivet på något eller några av språken finska, samiska  eller meänkieli och tidningens utgivningsort är en kommun som  ingår i förvaltningsområdet för något av språken enligt lagen 
(2009:724) om nationella minoriteter och minoritetsspråk.
Mediestödsnämnden får bestämma att stöd enligt första stycket  får lämnas även om tidningens utgivningsort inte är en kommun  som ingår i förvaltningsområdet för något av de språk  tidningen skriver på, om det är uppenbart att tidningens  spridningsområde innefattar ett sådant förvaltningsområde.
Förordning (2018:1729).
9 §
Har upphävts genom förordning (2008:1341).
10 §
För en tidning som har rätt till begränsat driftsstöd  enligt 7 § lämnas stöd med belopp som motsvarar vad en  lågfrekvent dagstidning är berättigad till enligt 4 §. Stödet  får dock högst uppgå till 2 351 000 kronor.
För en tidning som har rätt till begränsat driftsstöd enligt 
8 § och som har ett redaktionellt innehåll som till minst 25  procent är skrivet på ett av språken finska, samiska eller  meänkieli lämnas stöd med belopp som motsvarar vad en  lågfrekvent dagstidning är berättigad till enligt 4 §. Stödet  får dock högst uppgå till 2 351 000 kronor.
För en tidning som har rätt till begränsat driftsstöd enligt 
8 § och som har ett redaktionellt innehåll som till minst 25  procent är skrivet på fler än ett av språken finska, samiska  eller meänkieli lämnas stöd med belopp som motsvarar vad en  lågfrekvent dagstidning är berättigad till enligt 5 §. Stödet  får dock högst uppgå till 2 955 000 kronor.
Förordning (2016:1247).
11 §
En tidning vars redaktionella innehåll inte i huvudsak  är skrivet på svenska ska i fråga om rätt till driftsstöd  likställas med dagstidning, om tidningen
1. uppfyller övriga i 1 kap. 6 § angivna förutsättningar för  dagstidning,
2. vänder sig till språkliga minoriteter i Sverige,
3. har sin huvudredaktion i Sverige, och
4. till minst 90 procent av den abonnerade upplagan är spridd  i Sverige.
För en tidning vars redaktionella innehåll i huvudsak är  skrivet på samiska eller meänkieli gäller inte första stycket 
4. Driftsstöd lämnas dock bara för den upplaga som i huvudsak  distribueras inom Sverige. Förordning (2015:937).
Driftsstöd till elektroniskt distribuerade tidningar
11 a §
För elektroniskt distribuerade dagstidningar får driftsstödet jämkas om det är skäligt med hänsyn till kostnaderna för produktion och distribution. (Förordning 1996:1607)
Beräkning och utbetalning
12 §
Frågan om huruvida en tidning uppfyller kraven för driftsstöd, ska bedömas med utgångspunkt i förhållandena under det kalenderår som föregår det år för vilket bidrag söks. Bedömningen av om driftsstödet överstiger en viss andel av tidningens rörelsekostnader enligt 2 b eller 5 a § ska dock göras med utgångspunkt i förhållandena under de två kalenderår som föregår det år för vilket bidrag söks.
För nyetablerade dagstidningar och för dagstidningar som kommer ut med fler eller färre nummer i veckan än tidigare får uppgifterna i stället avse den tidsperiod för vilken dessa kan fås. För uppgifter om täckningsgrad och upplaga får den perioden inte vara kortare än sex månader. Förordning (2010:1119).
13 §
Driftsstöd beräknas för kalenderår och med en tolftedel  av bidraget för varje kalendermånad.
Driftsstöd lämnas för varje hel kalendermånad som tidningen  kommer ut under det år som stödet avser.
Driftsstödet ska betalas ut månadsvis i förskott.
Förordning (2020:287).
14 §
Har upphävts genom förordning (1995:635).
Avveckling av driftsstöd
15 §
En dagstidning som inte längre har rätt till fullt driftsstöd på grund av att den överskrider kravet på högsta hushållstäckning är under det första året efter det att sådan rätt upphörde berättigad till tre fjärdedelar av det närmast föregående årets stödbelopp. Under de därpå följande två åren är tidningen, om den inte åter har rätt till fullt driftsstöd, berättigad till hälften respektive en fjärdedel av stödbeloppet.  Förordning (2008:1341).
Återbetalning och återkrav
16 §
Ett tidningsföretag som tagit emot driftsstöd är återbetalningsskyldigt om
1. tidningsföretaget genom att lämna oriktiga uppgifter eller på något annat sätt har orsakat att stödet lämnats felaktigt eller med för högt belopp,
2. stödet av något annat skäl än vad som avses i 1 har lämnats felaktigt eller med för högt belopp och tidningsföretaget borde ha insett detta,
3. stödet har använts i strid med vad som anges i 1 kap. 4 §, eller
4. tidningsföretaget inte lämnar sådan redovisning som avses i 5 kap. 3 a §. Förordning (2010:1538).
17 §
Om ett tidningsföretag är återbetalningsskyldigt  enligt 16 §, ska mediestödsnämnden besluta att kräva tillbaka  ett belopp som motsvarar vad företaget oriktigt har fått.
Om det finns särskilda skäl, får mediestödsnämnden helt eller  delvis efterge krav på återbetalning. Förordning (2018:1729).
18 §
Om ett belopp som har återkrävts enligt 17 § inte betalas i rätt tid, ska dröjsmålsränta tas ut på beloppet. För uttag av dröjsmålsränta gäller i tillämpliga delar räntelagen
(1975:635). Förordning (2010:1538).
3 kap. Har upphävts genom förordning (1996:1607).
4 kap. Distributionsstöd
Villkor
1 §
Distributionsstöd får lämnas för varje abonnerat exemplar av en dagstidning
- vars upplaga i huvudsak är betald,
- som har ett abonnemangspris som inte uppenbart avviker från det pris tidningar har i den kategori som tidningen tillhör,
- och som distribueras av ett distributionsföretag eller, av ett befordningsföretag i lantbrevbäringsturer eller särskilda tidningutdelningsturer, där minst två tidningsföretag deltar.
(Förordning 1996:1607)
2 §
Tidningsföretag ska för att få distributionsstöd  skriftligen förbinda sig att
1. avstå från egen distribution av en abonnerad dagstidning  inom alla områden där stödberättigad samdistribution  förekommer om denna påbörjas vid en tidpunkt då den egna  tidningen kan medfölja, och
2. överlämna hela distributionsarbetet till  postbefordringsföretaget respektive distributionsföretaget i  varje område där tidningen deltar i stödberättigad  samdistribution.
Mediestödsnämnden får medge att ett distributionsföretag som  underentreprenör anlitar ett tidningsföretag eller ett  företag som ägs av eller ingår i en koncern med  tidningsföretag. Medgivande får lämnas endast om det finns  synnerliga skäl för en sådan ordning och under förutsättning  att
1. övriga tidningsföretag som deltar i samdistributionen inom  distributionsområdet godtar att underentreprenören anlitas,  och
2. distributionsföretaget och underentreprenören samtycker  till att dessa övriga tidningsföretag efter framställning  till mediestödsnämnden ska kunna få de uppgifter som behövs  för att kunna bedöma kostnader och kostnadsfördelning för en  planerad eller pågående samdistribution.  Förordning (2018:1729).
3 §
Två distributionsföretag får samtidigt svara för  stödberättigad samdistribution inom ett distributionsområde,  om mediestödsnämnden medger det.
Ett postbefordringsföretags särskilda  tidningsutdelningsturer, med undantag av  lantbrevbäringsturerna, anses i detta sammanhang som ett  distributionsföretag. Förordning (2018:1729).
Förmedling av stöd
Villkor
4 §
Stödet ska betalas ut månadsvis i efterskott till distributionsföretaget eller postbefordringsföretaget.
Distributionsföretaget och postbefordringsföretaget tillgodoför tidningsföretaget dess andel av beloppet.
Förordning (2015:301).
5 §
Ett distributionsföretag får förmedla distributionsstöd endast om företaget skriftligen förbinder sig att uppfylla följande villkor:
1. Företaget ska inom sitt verksamhetsområde anordna samdistribution där det finns förutsättning för stödberättigad samdistribution.
2. För samdistributionen ska företaget tillämpa prissättning enligt 3 för sådana tidningsföretag som har undertecknat en förbindelse enligt 2 § och ger ut tidningar som normalt kommer ut med minst ett nummer varje vecka. För en tidning som kommer ut en gång per vecka gäller vidare att den ska ha minst en procents hushållstäckning i den A-region där tidningens utgivningsort är belägen.
3. Prissättningen ska vara sådan att storleken av den enskilda tidningens abonnerade upplaga inom distributionsområdet inte inverkar på distributionsavgiften per distribuerat exemplar. Om det blir väsentliga kostnadsskillnader på grund av att tidningarna väger olika mycket per exemplar, att distributionen av någon av tidningarna leder till mer administrativt arbete än för de andra eller att distributionen av någon av tidningarna leder till särskilda transportkostnader, får dock prissättningen anpassas till dessa skillnader. En sådan prissättning får däremot inte innebära att priset för distributionen av ett exemplar av den mest kostnadskrävande tidningen blir mer än tio procent högre än priset för distribution av ett exemplar av den minst kostnadskrävande tidningen.
4. Företaget ska hålla samdistributionen öppen för samtliga dagstidningar
a) vars upplaga är i huvudsak betald och har ett abonnemangspris som inte uppenbart avviker från vad tidningar har i den kategori som tidningen tillhör, och
b) som vid tiden för samdistributionens början finns tillgängliga på orten.
5. Företaget ska delge anbud på samdistribution inom ett distributionsområde till samtliga dagstidningar som har undertecknat förbindelse enligt 2 § vid en och samma tidpunkt.
Förbindelsen ska distributionsföretaget ge in till presstödsnämnden.
Ett distributionsföretag får i samdistributionen distribuera annat än dagstidningar med distributionsstöd om kvaliteten i dagstidningsdistributionen inte försämras.
Förordning (2015:301).
6 §
Ett distributionsföretag får inte förmedla  distributionsstöd, om distributionsföretaget ägs av eller  ingår i en koncern med ett eller några få tidningsföretag.  Ett sådant distributionsföretag får dock förmedla  distributionsstöd
1. om mediestödsnämnden medger det, och
2. om distributionsföretaget först samtycker till att ett  tidningsföretag som berörs av samdistribution som anordnas av  distributionsföretaget efter framställning till  mediestödsnämnden ska kunna få de uppgifter som behövs för  att kunna bedöma kostnader och kostnadsfördelning för en  planerad eller pågående samdistribution.  Förordning (2018:1729).
7 §
Förmedlas distributionsstöd av ett postbefordringsföretag ska företaget skriftligen förbinda sig att uppfylla de villkor som anges i 5 § första stycket 2-5. Förordning (2010:1119).
8 §
Distributionsstöd lämnas årligen med 20 öre per exemplar.
Förordning (2020:1101).
9 §
Ett tidningsföretag som tagit emot distributionsstöd och som inte har följt en sådan förbindelse som avses i 2 §, är återbetalningsskyldigt. Förordning (2010:1538).
9 a §
Om ett tidningsföretag är återbetalningsskyldigt  enligt 9 §, ska mediestödsnämnden besluta att kräva tillbaka  ett belopp som motsvarar vad företaget oriktigt har fått.
Om det finns synnerliga skäl, får mediestödsnämnden efterge  krav på återbetalning. Förordning (2018:1729).
9 b §
Om ett belopp som har återkrävts enligt 9 a § inte betalas i rätt tid, ska dröjsmålsränta tas ut på beloppet. För uttag av dröjsmålsränta gäller i tillämpliga delar räntelagen
(1975:635). Förordning (2010:1538).
10 §
Om ett eller flera tidningsföretag lämnar samdistributionssystemet och de kvarvarande tidningsföretagen i samdistributionen i distributionsområdet därmed drabbas av väsentliga kostnadsökningar skall de få extra distributionsstöd under högst tre år. Det extra stödet till de kvarvarande tidningsföretagen får varje år sammanlagt inte vara högre än det belopp som betalats ut det senaste år till den eller de tidningar som lämnat samdistributionssystemet. Det extra stödet skall fördelas till de kvarvarande tidningsföretagen efter deras årliga andel av distribuerade tidningsexemplar. (Förordning 1996:1607)
11 §
Distributionsstöd ska inte betalas om ett tidningsföretag får vinst av tidningsdistributionen på ett sätt som uppenbarligen innebär ett kringgående av bestämmelserna om prissättning enligt 5 § första stycket 2 och 3. Förordning (2010:1119).
5 kap. Övriga bestämmelser
1 §
Ansökan om stöd enligt denna förordning ska vara  skriftlig och ges in till mediestödsnämnden.
Ett tidningsföretag som ansöker om extrastöd enligt 2 kap. 
2 § andra stycket ska i ansökan redovisa de nettokostnader  som ska ligga till grund för stödet. Förordning (2018:1729).
2 §
Till tidningsföretag som, innan beslut om presstöd till företaget fattats, helt eller delvis pantsatt sitt förväntade presstöd, får stödbeloppet inte bestämmas till högre belopp än hälften av vad som annars skulle ha kunnat beviljas.
3 §
Mediestödsnämnden får vid tillämpningen av denna  förordning inte ta hänsyn till vare sig tidningens politiska  inställning eller dess ställningstagande i enskilda frågor.
Förordning (2018:1729).
3 a §
Ett tidningsföretag som har beviljats driftsstöd  för en dagstidning ska årligen i efterhand lämna in en  redovisning till mediestödsnämnden om hur stödet har använts  och vilka kostnader det har täckt.
Nämnden ska med utgångspunkt i den lämnade redovisningen  kontrollera att driftsstödet används i överensstämmelse med  denna förordning.
Nämnden ska årligen göra en sammanställning av uppgifterna  enligt första och andra styckena. Sammanställningen ska ges  in till regeringen och Europeiska kommissionen.
Förordning (2018:1729).
3 b §
Mediestödsnämnden får besluta att ett stöd enligt  denna förordning tills vidare inte ska betalas ut, om det kan  antas att stödet har beviljats på grund av felaktiga  uppgifter eller att rätt till stödet av annan anledning  saknas. Förordning (2018:1729).
3 c §
Om mediestödsnämnden har beslutat om återbetalning  av stöd enligt 2 kap. 17 § eller 4 kap. 9 a §, får nämnden  göra avdrag på nytt stöd enligt denna förordning 
(kvittning). Förordning (2018:1729).
4 §
Mediestödsnämndens beslut enligt denna förordning får  inte överklagas. Förordning (2018:1729).
5 §
Myndigheten för press, radio och tv får meddela föreskrifter om verkställigheten av denna förordning.
Förordning (2015:854).
Bilaga
Kommunernas indelning i A-regioner
01 Stockholm/Södertälje: Botkyrka, Danderyd, Ekerö, Haninge, Huddinge, Järfälla, Lidingö, Nacka, Nykvarn, Nynäshamn, Salem, Sigtuna, Sollentuna, Solna, Stockholm, Sundbyberg, Södertälje, Tyresö, Täby, Upplands-Bro, Upplands-Väsby, Vallentuna, Vaxholm, Värmdö, Österåker.
02 Norrtälje: Norrtälje.
03 Enköping: Enköping, Håbo.
04 Uppsala: Heby, Knivsta, Uppsala, Östhammar.
05 Nyköping: Gnesta, Nyköping, Oxelösund, Trosa.
06 Katrineholm: Flen, Katrineholm, Vingåker.
07 Eskilstuna: Eskilstuna, Strängnäs.
08 Mjölby/Motala: Boxholm, Mjölby, Motala, Vadstena, Ödeshög.
09 Linköping: Kinda, Linköping, Åtvidaberg.
10 Norrköping: Finspång, Norrköping, Söderköping, Valdemarsvik.
11 Jönköping: Habo, Jönköping, Mullsjö, Vaggeryd.
12 Tranås: Aneby, Tranås, Ydre.
13 Eksjö/Nässjö/Vetlanda: Eksjö, Nässjö, Sävsjö, Vetlanda.
14 Värnamo: Gislaved, Gnosjö, Värnamo.
15 Ljungby: Ljungby, Markaryd.
16 Växjö: Alvesta, Lessebo, Tingsryd, Uppvidinge, Växjö, Älmhult.
17 Västervik: Västervik.
18 Hultsfred/Vimmerby: Hultsfred, Vimmerby.
19 Oskarshamn: Högsby, Mönsterås, Oskarshamn.
20 Kalmar/Nybro: Borgholm, Emmaboda, Kalmar, Mörbylånga, Nybro,Torsås.
21 Visby: Gotland.
22 Karlskrona: Karlskrona, Ronneby.
23 Karlshamn: Karlshamn, Olofström, Sölvesborg.
24 Kristianstad: Bromölla, Kristianstad, Östra Göinge.
25 Hässleholm: Hässleholm, Osby, Perstorp.
26 Ängelholm: Båstad, Ängelholm, Örkelljunga.
27 Helsingborg/Landskrona: Bjuv, Helsingborg, Höganäs, Klippan,  Landskrona, Svalöv, Åstorp.
28 Malmö/Lund/Trelleborg: Burlöv, Kävlinge, Lomma, Lund, Malmö, Staffanstorp, Svedala, Trelleborg, Vellinge.
29 Ystad/Simrishamn: Simrishamn, Sjöbo, Skurup, Tomelilla, Ystad.
30 Eslöv: Eslöv, Hörby, Höör.
31 Halmstad: Halmstad, Hylte, Laholm.
32 Falkenberg/Varberg: Falkenberg, Varberg.
33 Göteborg/Alingsås: Ale, Alingsås, Göteborg, Härryda, Kungsbacka, Kungälv, Lerum, Mölndal, Partille, Stenungsund, Tjörn, Vårgårda, Öckerö.
34 Uddevalla: Färgelanda, Lysekil, Munkedal, Orust, Sotenäs, Strömstad, Tanum, Uddevalla.
35 Trollhättan/Vänersborg: Grästorp, Lilla Edet, Mellerud, Trollhättan, Vänersborg.
36 Borås: Bollebygd, Borås, Herrljunga, Mark, Svenljunga, Tranemo, Ulricehamn.
37 Lidköping/Skara: Essunga, Götene, Lidköping, Skara, Vara.
38 Falköping: Falköping, Tidaholm.
39 Skövde: Hjo, Karlsborg, Skövde, Tibro.
40 Mariestad: Gullspång, Mariestad, Töreboda.
41 Kristinehamn/Filipstad: Filipstad, Kristinehamn, Storfors.
42 Karlstad: Forshaga, Grums, Hagfors, Hammarö, Karlstad, Kil, Munkfors, Sunne, Torsby.
43 Säffle/Åmål: Bengtsfors, Dals-Ed, Säffle, Åmål.
44 Arvika: Arvika, Eda, Årjäng.
45 Örebro: Askersund, Hallsberg, Kumla, Laxå, Lekeberg, Örebro.
46 Karlskoga: Degerfors, Karlskoga.
47 Lindesberg: Hällefors, Lindesberg, Ljusnarsberg, Nora.
48 Västerås: Hallstahammar, Surahammar, Västerås.
49 Köping: Arboga, Kungsör, Köping.
50 Fagersta: Fagersta, Norberg, Skinnskatteberg.
51 Sala: Sala.
52 Borlänge/Falun: Borlänge, Falun, Gagnef, Leksand, Rättvik, Säter, Vansbro.
53 Avesta/Hedemora: Avesta, Hedemora.
54 Ludvika: Ludvika, Smedjebacken.
55 Mora: Malung-Sälen, Mora, Orsa, Älvdalen.
56 Gävle/Sandviken: Gävle, Hofors, Ockelbo, Sandviken, Tierp, Älvkarleby.
57 Bollnäs/Söderhamn: Bollnäs, Ovanåker, Söderhamn.
58 Hudiksvall/Ljusdal: Hudiksvall, Ljusdal, Nordanstig.
59 Sundsvall: Sundsvall, Timrå, Ånge.
60 Härnösand/Kramfors: Härnösand, Kramfors.
61 Sollefteå: Sollefteå.
62 Örnsköldsvik: Örnsköldsvik.
63 Östersund: Berg, Bräcke, Härjedalen, Krokom, Ragunda, Strömsund, Åre, Östersund.
64 Umeå: Bjurholm, Nordmaling, Robertsfors, Umeå, Vindeln, Vännäs.
65 Skellefteå: Malå, Norsjö, Skellefteå.
66 Lycksele: Dorotea, Lycksele, Sorsele, Storuman, Vilhelmina, Åsele.
67 Piteå: Arjeplog, Arvidsjaur, Piteå, Älvsbyn.
68 Luleå/Boden: Boden, Jokkmokk, Luleå.
69 Haparanda/Kalix: Haparanda, Kalix, Överkalix, Övertorneå.
70 Kiruna/Gällivare: Gällivare, Kiruna, Pajala.
Förordning (2010:1119).
Övergångsbestämmelser
1990:524
1. Denna förordning träder i kraft den 1 juli 1990, då  förordningen (1981:409) om statligt stöd till dagstidningar  ska upphöra att gälla. Förordningen upphör att gälla vid  utgången av 2023. Förordningen gäller dock fortfarande för  stöd som har beslutats före utgången av 2023.  Förordning (2023:741).
2. Denna förordning skall dock i fråga om driftsstöd tillämpas på stöd som avser år 1990.
3. Äldre föreskrifter gäller fortfarande i fråga om stöd som har beviljats före ikraftträdandet.
4. Om en dagstidning berättigar till allmänt oreducerat driftsstöd för år 1990 med tillämpning av denna förordning, men detta driftsstöd skulle bli mer än 5 % lägre än det produktionsbidrag som lämnades för år 1989, berättigar tidningen i stället till driftsstöd för år 1990 med ett belopp som uppgår till produktionsbidraget för år 1989 minskat med 5 %.
Understiger det driftsstöd som skulle lämnas för en sådan tidning år 1991 tidningens produktionsbidrag för år 1989 med mer än 5 %, berättigar tidningen till driftsstöd för år 1991 med ett belopp som uppgår till vad som lämnades i driftsstöd för år 1990 minskat med hälften av skillnaden mellan sistnämnda belopp och vad som annars skulle lämnas i driftsstöd för år 1991.
5. Om en dagstidning som berättigat till produktionsbidrag för år 1989 inte berättigar till allmänt driftsstöd för år 1990 enligt de nya bestämmelserna, skall tidningen ändå berättiga till driftsstöd för år 1990 med två tredjedelar och för år 1991 med en tredjedel av det belopp som lämnades som produktionsbidrag för år 1989.
Första stycket gäller dock inte för sådana tidningar som berättigade till särskilt produktionsbidrag enligt 11 § andra stycket den gamla förordningen och som berättigar till begränsat driftsstöd enligt den nya förordningen. Första stycket gäller inte heller sådana tidningar som berättigade till produktionsbidrag enligt 13 § den gamla förordningen.
6. Företag som beviljats lån ur pressens lånefond och som önskar ersätta lånet med utvecklinggsstöd enligt denna förordning har rätt att få frågan om utvecklingsstöd prövad som ett nytt ansökningsärende.
7. Det som i denna förordning anges om Myndigheten för press,  radio och tv ska efter den 31 december 2023 i stället gälla  för Mediemyndigheten. Förordning (2023:741).
1996:1607
1. Denna förordning träder i kraft den 1 januari 1997.
2. Har upphävts genom förordning (2010:1119).
3. Har upphävts genom förordning (2010:1119).
1999:1074
1. Denna förordning träder i kraft den 1 januari 2000.
2. Har upphävts genom förordning (2010:1119).
3. Har upphävts genom förordning (2010:1119).
2001:611
Denna förordning träder i kraft den 15 augusti 2001. De nya bestämmelserna skall dock tillämpas för tid från och med den 1 januari 2001.
2010:1119
1. Denna förordning träder i kraft den 1 januari 2011.
2. Vid beräkning av driftsstödets andel av rörelsekostnaderna enligt 2 kap. 2 b och 5 a §§ får redovisat underlag för 2009 och 2010 avse de totala rörelsekostnaderna i det bolag som ger ut den dagstidning som stödet har beviljats för.
2010:1538
1. Denna förordning träder i kraft den 1 januari 2011.
2. De nya bestämmelserna i 2 kap. 16-18 §§ tillämpas endast för driftsstöd som betalas ut från och med den 1 januari 2011.
3. De nya bestämmelserna i 4 kap. 9 b § tillämpas endast för distributionsstöd som betalas ut från och med den 1 januari 2011.
2015:937
1. Denna förordning träder i kraft den 1 januari 2016.
2. Äldre föreskrifter gäller för driftsstöd som avser år 2016  för en storstadstidning, om tidningen före ikraftträdandet  var beviljad driftsstöd.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.