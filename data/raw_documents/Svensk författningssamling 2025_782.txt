Title: Förordning (2025:782) med instruktion för Affärsverket svenska kraftnät
SFS Number: Svensk författningssamling 2025:782
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025782-med-instruktion-for_sfs-2025-782/
Source Link: http://rkrattsbaser.gov.se/sfst?bet=2025:782
Amendment Register Link: http://rkrattsbaser.gov.se/sfsr?bet=2025:782
Ministry/Authority: Klimat- och näringslivsdepartementet
Issued: 2025-06-26
Metadata: {"Utfärdad": "2025-06-26"}

==================================================

Förordning (2025:782) med instruktion för Affärsverket svenska kraftnät
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:782
Departement/myndighet
:   
Klimat- och näringslivsdepartementet
Utfärdad
:   
2025-06-26
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Affärsverket svenska kraftnät ska utifrån ett  samhällsbyggnadsperspektiv skapa förutsättningar för en  samhällsekonomiskt effektiv, internationellt  konkurrenskraftig, hållbar och trygg elförsörjning i Sverige.
Myndigheten ska inom sitt verksamhetsområde verka för att  leveranssäkerhetsmålet och planeringsmålet för det nationella  elsystemet och de övriga energipolitiska mål som riksdagen har  godkänt uppnås.
2 §
Myndigheten ska utifrån ett nationellt  elförsörjningsperspektiv verka för en samordnad långsiktig  planering av det nationella elsystemet och sammanlänkningen av  detta med andra länder.
3 §
Myndigheten ska på ett affärsmässigt sätt förvalta, driva  och utveckla Sveriges transmissionsnät för el så att det
1. på kort och lång sikt tillgodoser de nationella behoven av  överföring av el,
2. tillsammans med övriga delar av det nationella elsystemet  svarar mot kraven på leveranssäkerhet, och
3. i övrigt svarar mot de krav som ställs inom EU:s inre  marknad för el.
4 §
Av förordningen (2023:241) om det nationella elsystemet  framgår att myndigheten är systemansvarig myndighet enligt  ellagen (1997:857).
Systemansvar för överföringssystemet
5 §
Myndigheten ska
1. driva och utveckla transmissionsnätet för el i Sverige och  förbindelserna med elnät i andra länder baserat på analyser av  de samhällsekonomiska effekterna för det nationella  elsystemet,
2. genom samhällsekonomiskt effektiva åtgärder optimera  kapacitetsutnyttjandet i transmissionsnätet och bidra till  försörjningstrygghet för el,
3. bevaka effekttillräckligheten i det nationella elsystemet  och löpande förmedla information om effekttillräcklighet till  marknadens aktörer,
4. analysera, bedöma och offentliggöra information om var  anläggningar för produktion av el och lagring av el samt stora  elanvändare bör anslutas för att en effektiv, hållbar och  trygg elförsörjning ska uppnås,
5. offentliggöra information om tillgänglig nätkapacitet för  nya anslutningar och utökade elabonnemang och uppdatera  informationen minst en gång i månaden,
6. inom sitt verksamhetsområde se till att möjligheterna att  bygga ut fossilfri elproduktion och att nya användningsområden  för el tas tillvara i det nationella elsystemet,
7. verka för en välfungerande och transparent elmarknad och  icke-diskriminerande marknadstillträde till det nationella  elsystemet,
8. främja forskning och utveckling av betydelse för  verksamheten inklusive demonstration av ny teknik,
9. se till att de regelverk och rutiner som myndigheten  disponerar över är kostnadseffektiva och enkla för medborgare  och företag,
10. delta i det europeiska nätverket av operatörer av  vätgasnät,
11. bistå de länsstyrelser som är vattenmyndigheter i arbetet  med klassificering och med att fastställa kvalitetskrav för  sådana ytvattenförekomster där vattnets status påverkas av  vattenverksamheter för produktion av vattenkraftsel, och
12. inom sitt verksamhetsområde fullgöra de uppgifter som  följer av Europaparlamentets och rådets förordning (EU) 
2019/943 av den 5 juni 2019 om den inre marknaden för el.
6 §
Av förordningen (2023:241) om det nationella elsystemet  framgår att myndigheten svarar för tillsyn i frågor om  driftsäkerhet hos det nationella elsystemet enligt ellagen 
(1997:857).
Ansvar att förvalta och bygga ut transmissionsnätet
7 §
Myndigheten ska
1. förvalta och bygga ut transmissionsnätet för el på ett  kostnadseffektivt, driftsäkert och miljöanpassat sätt,
2. inom sitt område inkassera kapacitetsavgifter 
(flaskhalsinkomster) och betalningar i enlighet med artikel 49  i förordning (EU) 2019/943,
3. ojämna år ta fram en tioårig nätutvecklingsplan och lämna  in planen till Energimarknadsinspektionen, och
4. bygga ut, installera och förvalta ledningar för elektronisk  kommunikation, främst på transmissionsnätet, samt upplåta  nätkapacitet i dessa.
Elberedskap
8 §
Av förordningen (1997:294) om elberedskap framgår att  myndigheten är elberedskapsmyndighet enligt elberedskapslagen 
(1997:288).
9 §
Av förordningen (2022:524) om statliga myndigheters  beredskap framgår att myndigheten är beredskapsmyndighet.
10 §
Myndigheten ska i fråga om Europaparlamentets och rådets  förordning (EU) 2019/941 av den 5 juni 2019 om riskberedskap  inom elsektorn och om upphävande av direktiv 2005/89/EG
1. ta fram underlag enligt artiklarna 7, 10, 14 och 17 i  förordningen, och
2. samverka med Statens energimyndighet när denna fullgör sina  uppgifter i egenskap av behörig myndighet enligt förordningen,  i syfte att
a) säkerställa ett effektivt utarbetande och korrekt  genomförande av de riskberedskapsplaner som Statens  energimyndighet tar fram,
b) underlätta förebyggande och utvärdering av elkriser, och
c) underlätta informationsutbyte om elkriser.
11 §
I krig eller när regeringen annars bestämmer ska  myndigheten tillgodose samhällets behov av elkraft genom att  planera, leda och samordna elförsörjningens resurser.  Uppgiften ska genomföras i samverkan med berörda  sektorsansvariga myndigheter, civilområdesansvariga  länsstyrelser, Myndigheten för samhällsskydd och beredskap,  Försvarsmakten och övriga myndigheter inom beredskapssektorn  för energiförsörjning.
Om förbrukningsreglering av el införs har myndigheten till  uppgift att, i den utsträckning som regeringen föreskriver,  svara för långsiktig planering och inriktning av  elproduktionen.
Dammsäkerhet
12 §
Myndigheten ska i fråga om dammsäkerhet
1. följa klimatets påverkan samt följa och medverka i  utvecklingen av dammsäkerheten,
2. verka för att riskerna för en allvarlig störning på  samhället genom dammhaveri eller höga flöden i reglerade  vattendrag minskar,
3. årligen rapportera till regeringen om utvecklingen och vid  behov föreslå åtgärder,
4. främja forskning, utveckling och kunskapsförmedling,
5. svara för tillsynsvägledning enligt  miljötillsynsförordningen (2011:13) och samverka med  länsstyrelserna för att åstadkomma ett effektivt tillsyns-
arbete, och
6. i övrigt främja dammsäkerheten i landet.
Rapportering
13 §
Myndigheten ska senast den 15 maj och den 15 oktober  varje år i en särskild rapport till regeringen redovisa
1. hur effekttillräcklighet, nationell effektbalans under  topplasttimmen och driftsäkerhet har upprätthållits sedan det  senaste rapporteringstillfället samt vilka  informationsinsatser som har riktats till aktörerna på  elmarknaden i fråga om effekttillräcklighet, och
2. en bedömning av effekttillräcklighet, nationell  effektbalans under topplasttimmen och driftsäkerhet fram till  nästa rapporteringstillfälle.
14 §
Myndigheten ska vartannat år, med början 2026, i en  särskild rapport till regeringen redovisa
1. en bedömning av resurstillräckligheten för svensk  elförsörjning den kommande tioårsperioden i enlighet med  artikel 20.1 i förordning (EU) 2019/943, och
2. en bedömning av flexibilitetsbehovet i enlighet med  artikel 19e i förordning (EU) 2019/943.
15 §
Myndigheten ska årligen till regeringen redovisa och  kommentera
1. hur överföringskapaciteten mellan de nationella elområdena  har utvecklats samt hur systemtjänster och investeringar som  bidrar till överföringskapaciteten har utvecklats,
2. hur mycket ny elproduktion respektive ny elförbrukning som  har anslutits till det nationella elnätet fördelat på  kraftslag respektive sektor bedömt utifrån de uppgifter som  myndigheten tagit emot,
3. prognoser över utvecklingen av överföringskapacitet,
4. hur genomsnittlig ledtid för anläggningsprojekt i  investeringsplanen fördelat på intern respektive extern ledtid  har utvecklats, och
5. indikatorer för uppföljning av det leveranssäkerhetsmål för  det nationella elsystemet som riksdagen har godkänt.
Vilka som ingår i affärsverkskoncernen
16 §
Myndigheten och de företag där staten genom myndigheten  direkt eller indirekt har ett bestämmande inflytande bildar  tillsammans en affärsverkskoncern.
Ledning
17 §
Myndigheten leds av en styrelse.
18 §
Styrelsen ska bestå av högst sju ledamöter. I styrelsen  ingår dessutom myndighetschefen och personalföreträdarna vid  myndigheten.
19 §
Styrelsen ansvarar för att statens intressen som ägare  tas tillvara i affärsverkskoncernens företag och i andra  företag där myndigheten förvaltar statens aktier eller  andelar.
Styrelsen ska bestämma hur rapportering och samordning mellan  myndigheten och koncernens företag ska ske.
20 §
Styrelsen ska ha det ansvar som följer av 3 och 4 §§  myndighetsförordningen (2007:515).
Styrelsen ska särskilt ägna sig åt
1. utvecklingen av överföringskapaciteten och  leveranssäkerheten i transmissionsnätet,
2. investeringsplaneringen och utvecklingen av ledtider för  investeringarna,
3. frågor om krav på beredskap och säkerhetsskydd, och
4. bedömningar av myndighetens interna effektivitet.
21 §
Generaldirektören ska ensam avgöra ärenden om  föreskrifter, ålägganden och övriga ärenden som rör  elförsörjning inom ramen för myndighetens ansvar som  elberedskapsmyndighet.
22 §
Om ett styrelseärende är så brådskande att styrelsen inte  hinner sammanträda för att behandla det, får ärendet avgöras  genom kontakter mellan ordföranden och det antal ledamöter som  behövs för beslutsförhet.
Om detta förfarande inte är lämpligt får generaldirektören  ensam avgöra ärendet. Ett sådant beslut ska anmälas vid nästa  sammanträde med styrelsen.
Särskilda organ
23 §
Vid myndigheten ska det finnas ett rådgivande organ som  benämns Elförsörjningsrådet.
Rådet ska bistå myndigheten när det gäller
1. att verka för en samordnad långsiktig planering av det  nationella elsystemet och sammanlänkningen av detta med andra  länder i enlighet med 2 §,
2. vilka åtgärder som ska vidtas för att bidra till  försörjningstrygghet för el i enlighet med 5 § 2, och
3. bedömningar av var nya anslutningar av produktion av el och  lagring av el samt stora elanvändare bör ske för att uppnå en  effektiv, hållbar och trygg elförsörjning i enlighet med 5 § 
4.
24 §
Vid myndigheten ska det finnas ett rådgivande organ som  benämns Elberedskapsrådet. Rådet ska bevaka elföretagens och  det övriga totalförsvarets intressen i frågor om elberedskap.  Rådet ska ges tillfälle att yttra sig i frågor av principiell  eller större betydelse som rör inriktning på  beredskapsåtgärder eller föreskrifter och ålägganden om  beredskapsåtgärder.
25 §
Vid myndigheten ska det finnas ett rådgivande organ som  benämns Dammsäkerhetsrådet som ska bistå myndigheten i arbetet  med dammsäkerhetsfrågor. Rådet är ett informations- och  samrådsorgan för frågor relaterade till dammsäkerhet.
Medelsförvaltning
26 §
Myndighetens medel får inte lånas ut till företag i  affärsverkskoncernen utan regeringens medgivande i varje  enskilt fall.
Extern revision
27 §
Styrelsen ska se till att Riksrevisionen får de uppgifter  som behövs för revisionen av affärsverkskoncernen.
Anställningar och uppdrag
28 §
Generaldirektören är myndighetschef.
29 §
Ordförande och vice ordförande i styrelsen utses av  regeringen.
30 §
Myndigheten ska bestämma antalet ledamöter samt utse  ledamöterna och ordföranden i Elförsörjningsrådet,  Elberedskapsrådet och Dammsäkerhetsrådet.
Personalansvarsnämnd
31 §
Vid myndigheten ska det finnas en personalansvarsnämnd.
Tillämpligheten av vissa förordningar
32 §
Myndigheten ska tillämpa personalföreträdarförordningen 
(1987:1101) och internrevisionsförordningen (2006:1228).
33 §
När myndigheten avser att söka personal från företag inom  affärsverkskoncernen ska myndigheten inte tillämpa  förordningen (1984:819) om statliga platsanmälningar.
Avgifter
34 §
Myndigheten får i affärsverksamheten ta ut avgifter,  besluta om avgifternas storlek och disponera inkomsterna.
Myndigheten får även disponera inkomster från  offentligrättsliga avgifter.
Undantag från myndighetsförordningen
35 §
Följande bestämmelser i myndighetsförordningen (2007:515)  ska inte tillämpas på myndigheten:
- 12 § om vem som ska avgöra brådskande ärenden, och
- 29 § om ärendeförteckning.
Övergångsbestämmelser
2025:782
1. Denna förordning träder i kraft den 1 augusti 2025.
2. Genom förordningen upphävs förordningen (2007:1119) med  instruktion för Affärsverket svenska kraftnät.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.