Title: Förordning (2018:1876) om Tullverkets behandling av personuppgifter inom brottsdatalagens område
SFS Number: Svensk författningssamling 2018:1876
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181876-om-tullverkets-behandling_sfs-2018-1876/
Source Link: http://rkrattsbaser.gov.se/sfst?bet=2018:1876
Amendment Register Link: http://rkrattsbaser.gov.se/sfsr?bet=2018:1876
Ministry/Authority: Finansdepartementet S3
Issued: 2018-11-22
Metadata: {"Utfärdad": "2018-11-22", "Ändrad": "t.o.m. SFS 2020:1148"}

==================================================

Förordning (2018:1876) om Tullverkets behandling av personuppgifter inom brottsdatalagens område
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1876
Departement/myndighet
:   
Finansdepartementet S3
Utfärdad
:   
2018-11-22
Ändrad
:   
t.o.m. SFS 2020:1148
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
I denna förordning finns kompletterande föreskrifter  till lagen (2018:1694) om Tullverkets behandling av  personuppgifter inom brottsdatalagens område.
Sökning
2 §
Vid sökning enligt 3 kap. 5 § lagen (2018:1694) om  Tullverkets behandling av personuppgifter inom  brottsdatalagens område får uppgifter som visar att den sökta  personen tidigare har varit misstänkt för ett visst brott  inte tas fram om en domstol, genom ett avgörande som har fått  laga kraft,
1. har ogillat åtalet,
2. meddelat frikännande dom, eller
3. avskrivit målet sedan åtalet lagts ner.
3 §
Tullverket ska löpande föra en förteckning över de  tjänstemän som avses i 3 kap. 6 § andra stycket lagen 
(2018:1694) om Tullverkets behandling av personuppgifter inom  brottsdatalagens område.
Direktåtkomst
4 §
Tullverket får ställa villkor i fråga om behörighet  och säkerhet för att myndigheten ska medge direktåtkomst  enligt 3 kap. 7 § lagen (2018:1694) om Tullverkets behandling  av personuppgifter inom brottsdatalagens område.
Direktåtkomst får inte medges innan Tullverket har försäkrat  sig om att den mottagande myndigheten uppfyller kraven på  behörighet och säkerhet.
Längsta tid som personuppgifter får behandlas
Digital arkivering
5 §
När uppgifter och handlingar arkiveras digitalt ska de  avskiljas så att de inte kan behandlas för att utföra en  uppgift som anges i 2 kap. 1 § lagen (2018:1694) om  Tullverkets behandling av personuppgifter inom  brottsdatalagens område. Åtkomsten till arkiverade uppgifter  och handlingar ska begränsas till särskilt angivna  tjänstemän.
Fortsatt behandling av vissa personuppgifter
6 §
I 7-9 §§ föreskrivs att vissa kategorier av  personuppgifter i brottsanmälningar och avslutade  förundersökningar får behandlas för ändamål som omfattas av  tillämpningsområdet för lagen (2018:1694) om Tullverkets  behandling av personuppgifter inom brottsdatalagens område,  trots att den tid som anges i 4 kap. 4 och 5 §§ samma lag har  löpt ut. Detsamma gäller personuppgifter i andra utredningar  som handläggs enligt 23 kap. rättegångsbalken.
När personuppgifter får behandlas enligt 7-9 §§ får dessutom  följande uppgifter behandlas:
1. ärendenummer eller liknande referensuppgifter,
2. brottskoder, och
3. uppgifter om omständigheterna kring brottet.
7 §
Uppgifter om den dömde i en förundersökning som har  lett till fällande dom får behandlas trots att den tid som  anges i 4 kap. 5 § första stycket lagen (2018:1694) om  Tullverkets behandling av personuppgifter inom  brottsdatalagens område har löpt ut, om behandlingen av  särskilda skäl är nödvändig för att finna samband mellan  olika brott eller mellan tänkbara gärningsmän.
Behandlingen ska dock upphöra senast i samband med att  uppgifterna om den dömde tas bort ur belastningsregistret  enligt lagen (1998:620) om belastningsregister.
8 §
Uppgifter om en person som har varit misstänkt i en  förundersökning som har lagts ner eller avslutats på annat  sätt än genom åtal, får i ett enskilt fall behandlas trots  att den tid som anges i 4 kap. 5 § andra stycket lagen 
(2018:1694) om Tullverkets behandling av personuppgifter inom  brottsdatalagens område har löpt ut, om behandlingen är  nödvändig för att personen ska kunna lagföras.
Behandlingen ska dock upphöra senast då åtal inte längre får  väckas för brottet.
9 §
Uppgifter om personer som har dömts eller varit  misstänkta för brott där det finns en betydande risk för  återfall i samma eller likartad brottslighet, får behandlas  trots att den tid som anges i 4 kap. 4 och 5 §§ lagen 
(2018:1694) om Tullverkets behandling av personuppgifter inom  brottsdatalagens område har löpt ut, om behandlingen av  särskilda skäl är nödvändig för att förebygga, förhindra  eller upptäcka brott för vilket det är föreskrivet fängelse i  fyra år eller mer.
Behandlingen ska dock upphöra, i fråga om brott som har lett  till fällande dom, senast i samband med att uppgifterna tas  bort ur belastningsregistret enligt lagen (1998:620) om  belastningsregister och i övriga fall senast femton år efter  det att förundersökningen lades ner eller avslutades på annat  sätt.
10 §
Personuppgifter som behövs för handläggning av  ärenden i det internationella samarbetet får behandlas trots  att den tid som anges i 4 kap. 11 § lagen (2018:1694) om  Tullverkets behandling av personuppgifter inom  brottsdatalagens område har löpt ut, om behandlingen av  särskilda skäl är nödvändig för att fullgöra internationella  åtaganden.
Behandlingen ska dock upphöra senast tre år efter utgången av  det kalenderår då ärendet som uppgifterna behandlades i  avslutades.
Rätt att meddela föreskrifter
11 §
Riksarkivet får, efter att ha gett Tullverket  tillfälle att yttra sig, meddela föreskrifter om att  personuppgifter som avses i 4 kap. 2 § första stycket och 
8-11 §§ lagen (2018:1694) om Tullverkets behandling av  personuppgifter inom brottsdatalagens område och 10 § denna  förordning får behandlas under längre tid för arkivändamål av  allmänt intresse och vetenskapliga, statistiska eller  historiska ändamål.
12 §
Tullverket får, efter att ha gett Riksarkivet  tillfälle att yttra sig, meddela närmare föreskrifter om  digital arkivering.
Tullverket får även meddela föreskrifter om verkställigheten  av lagen (2018:1694) om Tullverkets behandling av  personuppgifter inom brottsdatalagens område och denna  förordning.
13 §
Innan Tullverket meddelar föreskrifter med stöd av 12 §  ska Integritetsskyddsmyndigheten ges tillfälle att yttra sig  över Tullverkets förslag. Förordning (2020:1148).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.