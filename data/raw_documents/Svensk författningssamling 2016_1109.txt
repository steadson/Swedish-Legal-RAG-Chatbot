Title: Lag (2016:1109) om stöd till partigrupperna för riksdagsledamöternas arbete i riksdagen
SFS Number: Svensk författningssamling 2016:1109
URL: https://www.riksdagen.se/sv/dokument-och-lagar/dokument/svensk-forfattningssamling/lag-20161109-om-stod-till-partigrupperna-for_sfs-2016-1109/
Source Link: http://rkrattsbaser.gov.se/sfst?bet=2016:1109
Amendment Register Link: http://rkrattsbaser.gov.se/sfsr?bet=2016:1109
Ministry/Authority: Justitiedepartementet L6
Issued: 2016-11-24
Metadata: {"Utfärdad": "2016-11-24", "Ändrad": "t.o.m. SFS 2023:924"}

==================================================

Lag (2016:1109) om stöd till partigrupperna för riksdagsledamöternas arbete i riksdagen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1109
Departement/myndighet
:   
Justitiedepartementet L6
Utfärdad
:   
2016-11-24
Ändrad
:   
t.o.m. SFS 2023:924
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Basstöd till partigrupper
3 kap. Stöd till partigrupper för politiska sekreterare till  riksdagsledamöter och för andra som arbetar i partigruppernas
4 kap. Stöd till partigrupper för kostnader för  riksdagsledamöters utrikes resor
5 kap. Stöd till partigrupper för kostnader för  riksdagsledamöters språkutbildning
6 kap. Stöd till en enskild ledamot som har blivit invald  utan att tillhöra en partigrupp
7 kap. Redovisning av stöden
8 kap. Återbetalning av stöd
Övergångsbestämmelser
1 kap. Inledande bestämmelser
Lagens syfte och innehåll
1 §
Denna lag syftar till att riksdagsledamöterna och  partigrupperna ska få det stöd de behöver för att det  parlamentariska arbetet ska fungera väl. I lagen finns  bestämmelser om
- basstöd till partigrupper (2 kap.),
- stöd till partigrupper för politiska sekreterare till  riksdagsledamöter och andra arbetstagare hos partigruppernas  kanslier (3 kap.),
- stöd till partigrupper för kostnader för riksdagsledamöters  utrikes resor (4 kap.),
- stöd till partigrupper för kostnader för riksdagsledamöters  språkutbildning (5 kap.),
- stöd till en enskild ledamot som har blivit invald i  riksdagen utan att tillhöra en partigrupp (6 kap.),
- redovisning av stöden (7 kap.), och
- återbetalning av vissa stöd (8 kap).
Stöd
2 §
Riksdagsförvaltningen ska enligt bestämmelserna i denna  lag till partigrupperna i riksdagen lämna basstöd, stöd för  politiska sekreterare till riksdagsledamöter och för andra  som arbetar i partigruppernas kanslier, stöd till kostnader  för riksdagsledamöters utrikes resor och stöd till kostnader  för riksdagsledamöters språkutbildning.
3 §
Riksdagsförvaltningen ska enligt bestämmelserna i 6 kap.  lämna stöd till en enskild riksdagsledamot som blivit invald  utan att tillhöra en partigrupp.
Partigrupp
4 §
Som partigrupp räknas varje grupp av riksdagsledamöter  för ett parti som har fått minst 4 procent av rösterna i hela  riket vid ett riksdagsval.
Utbetalning av stöd
5 §
Ekonomiskt stöd enligt denna lag ska betalas ut  förskottsvis per kvartal.
Bemyndigande
6 §
Riksdagsförvaltningen får meddela  tillämpningsföreskrifter till denna lag.
Allmänna råd
7 §
Riksdagsförvaltningen meddelar allmänna råd till lagen.
Lag (2022:347)
.
2 kap. Basstöd till partigrupper
Basstöd
1 §
Basstödet består av grundbelopp och tilläggsbelopp.  Grundbeloppet är 2 400 000 kronor per år och tilläggsbeloppet  är 79 000 kronor per år.
Lag (2023:924)
.
2 §
En partigrupp har rätt till basstöd från och med den  månad då riksdagsval hålls till och med den månad då  riksdagen samlas efter nästa riksdagsval.
Har en partigrupp rätt till stöd med skilda belopp före och  efter ett riksdagsval, lämnas stödet med det högre beloppet  för den månad då riksdagsval hålls och för den månad då en  nyvald riksdag samlas.
För den månad då en partigrupp blir eller upphör att vara  företrädd i regeringen har gruppen rätt till det grundbelopp  som gäller för en partigrupp som inte företräder ett  regeringsparti.
Grundbelopp
3 §
En partigrupp som företräder ett regeringsparti har rätt  till ett grundbelopp. Var och en av övriga partigrupper har  rätt till två grundbelopp.
Tilläggsbelopp
4 §
En partigrupp har rätt till ett tilläggsbelopp för varje  mandat som partiet fick vid det senaste riksdagsvalet.
Avvecklingsstöd
5 §
Partigruppen för ett parti som inte återkommer till  riksdagen efter ett val har, sedan rätt till basstöd har  upphört, rätt till avvecklingsstöd under sex månader.  Avvecklingsstödet uppgår till det belopp per månad för  basstöd partigruppen hade rätt till närmast före valet.
6 §
Till partigruppen för ett parti som efter ett val till  riksdagen återkommer med färre ledamöter än tidigare och som  varken före eller efter valet är ett regeringsparti ska  lämnas
1. det stöd som tillkommer gruppen enligt 2-4 §§ och
2. avvecklingsstöd under tolv månader från utgången av den  månad då den nyvalda riksdagen samlas med 50 procent av  skillnaden mellan det nya stödet och det stöd som  partigruppen hade rätt till närmast före valet.
3 kap. Stöd till partigrupper för politiska sekreterare till  riksdagsledamöter och för andra som arbetar i partigruppernas
kanslier
Politisk sekreterare till riksdagsledamot
1 §
Med politisk sekreterare till riksdagsledamot avses en  person som arbetar i en partigrupps kansli och som  finansieras enligt 2-5 §§.
Stöd till kostnader för politiska sekreterare
2 §
Riksdagsförvaltningen ska lämna stöd till kostnader för  politiska sekreterare. Stödet ska lämnas till partigrupperna  med ett belopp som förvaltningen bestämmer.
Stödet ska motsvara kostnaden för en sekreterare per  riksdagsledamot.
3 §
En partigrupp har rätt till stöd från och med den månad  då riksdagsval hålls till och med den månad då riksdagen  samlas efter nästa riksdagsval. Stödet beräknas efter antalet  ledamöter i gruppen vid kvartalets ingång.
Har en partigrupp före och efter ett riksdagsval rätt till  stöd med skilda belopp, ska stödet lämnas med det högre  beloppet för den månad då riksdagsval hålls och den månad då  en nyvald riksdag samlas.
Avvecklingsstöd till kostnader för politiska sekreterare
4 §
Partigruppen för ett parti som inte återkommer efter ett  val till riksdagen har, sedan rätten till stöd för kostnader  för politisk sekreterare upphört, rätt till avvecklingsstöd  under ytterligare fyra månader.
Avvecklingsstödet ska uppgå till det stödbelopp per månad som  partigruppen hade rätt till närmast före valet.
5 §
Partigruppen för ett parti som efter ett val till  riksdagen återkommer med färre mandat än tidigare har, under  ytterligare fyra månader räknat från utgången av den månad då  den nyvalda riksdagen samlas, rätt till avvecklingsstöd.
Avvecklingsstödet ska uppgå till det stödbelopp per månad som  partigruppen hade rätt till närmast före valet.
Rätt att inrätta ett kansli
6 §
Varje partigrupp har rätt att inrätta ett kansli i  riksdagens lokaler.
Arbetsplatser till politiska sekreterare och partigruppens  kansliledning
7 §
Varje partigrupp har rätt till arbetsplatser i riksdagens  lokaler för
1. de politiska sekreterare som har sitt tjänsteställe i  riksdagen, dock högst så många arbetsplatser som motsvarar  det antal mandat som partiet fick vid det senaste  riksdagsvalet, och
2. partigruppens kansliledning med det antal rum som  Riksdagsförvaltningen bestämmer.
Rätten för politiska sekreterare och andra som arbetar i en  partigrupp att använda riksdagens lokaler, it-miljö och  resebyrå
8 §
Politiska sekreterare som har sitt tjänsteställe i  riksdagen och andra som arbetar i en partigrupps  kansliledning har rätt att
a) få tillträde till riksdagens lokaler,
b) ta emot besök i riksdagens lokaler,
c) disponera en arbetsplats i en partigrupps kansli,
d) ha ett it-konto i Riksdagsförvaltningens it-miljö, och
e) anlita den resebyrå som Riksdagsförvaltningen anlitar.
Vad som föreskrivs i första stycket gäller också vikarier för  föräldralediga, tjänstlediga och sjukskrivna arbetstagare.
Samråd
9 §
Innan ett ärende av betydelse för arbetstagare i  partigruppernas kanslier avgörs ska riksdagsdirektören bereda  ärendet i en samrådsgrupp med representanter för kanslierna  och Riksdagsförvaltningen.
4 kap. Stöd till partigrupper för kostnader för  riksdagsledamöters utrikes resor
Stöd till kostnader för resor på uppdrag av en partigrupp
1 §
Riksdagsförvaltningen ska lämna stöd till kostnader för  riksdagsledamöters utrikes resor på uppdrag av partigruppen  till länder inom Europeiska ekonomiska samarbetsområdet,  länder som har ansökt om medlemskap i Europeiska unionen och  potentiella kandidatländer. Stödet ska betalas till  partigrupperna med det belopp som Riksdagsförvaltningen  bestämmer.
2 §
Riksdagsförvaltningen ska lämna stöd till kostnader för  riksdagsledamöters resor på uppdrag av partigruppen för  deltagande i internationella konferenser utomlands och andra  utrikes resor. Stödet ska betalas till partigrupperna med det  belopp som Riksdagsförvaltningen bestämmer.
3 §
En partigrupp får inte bevilja en ledamot stöd till andra  kostnader för en utrikes resa än sådana kostnader som  Riksdagsförvaltningen skulle ha svarat för när en anställd i  förvaltningen hade deltagit i en motsvarande resa.
4 §
Det finns bestämmelser om utrikes tjänsteresa i lagen 
(2016:1108) om ersättning till riksdagens ledamöter.
5 kap. Stöd till partigrupper för kostnader för  riksdagsledamöters språkutbildning
1 §
Riksdagsförvaltningen ska lämna stöd till partigrupperna  för riksdagsledamöternas språkutbildning med det belopp som  förvaltningen bestämmer.
2 §
Det finns bestämmelser om stöd till vidareutbildning för  riksdagsledamöterna i lagen (2016:1108) om ersättning till  riksdagens ledamöter.
6 kap. Stöd till en enskild ledamot som har blivit invald  utan att tillhöra en partigrupp
1 §
Till en ledamot som har blivit invald i riksdagen genom  att partiet har fått minst tolv procent av rösterna i den  egna valkretsen ska Riksdagsförvaltningen lämna stöd, med  tillämpning i övrigt av bestämmelserna i denna lag, i form  av
1. basstöd till partigrupp med en niondel av vad som ska  tillkomma ett parti som inte är regeringsparti,
2. stöd enligt 3 kap. 2 §, och
3. stöd enligt 4 kap. 2 § för ett mandat.
7 kap. Redovisning av stöden
1 §
Var och en av partigrupperna ska för varje räkenskapsår  lämna en redovisning till Riksdagsförvaltningen av hur  partigruppen har använt det stöd som den har tagit emot  enligt bestämmelser i denna lag. Detsamma gäller en ledamot  som fått stöd enligt 6 kap.
Redovisningen ska lämnas senast den 1 juli året efter  räkenskapsårets slut.
8 kap. Återbetalning av stöd
1 §
Medel som en partigrupp mottagit under en valperiod  enligt 4 kap. 1-2 §§ och 5 kap. 1 §, som inte har förbrukats  under valperioden, ska betalas tillbaka till  Riksdagsförvaltningen.
Övergångsbestämmelser
2016:1109
1. Denna lag träder i kraft den 1 januari 2017 då lagen 
(1999:1209) om stöd till riksdagsledamöternas och  partigruppernas arbete i riksdagen ska upphöra att gälla.
2. Bestämmelserna om återbetalningsskyldighet i 8 kap. 1 §  gäller endast stöd som lämnas efter det att lagen trätt  ikraft.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.