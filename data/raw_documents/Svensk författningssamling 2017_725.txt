Title: Kommunallag (2017:725)
SFS Number: Svensk författningssamling 2017:725
URL: https://www.riksdagen.se/sv/dokument-och-lagar/dokument/svensk-forfattningssamling/kommunallag-2017725_sfs-2017-725/
Source Link: http://rkrattsbaser.gov.se/sfst?bet=2017:725
Amendment Register Link: http://rkrattsbaser.gov.se/sfsr?bet=2017:725
Ministry/Authority: Finansdepartementet K
Issued: 2017-06-22
Metadata: {"Utfärdad": "2017-06-22", "Ändrad": "t.o.m. SFS 2025:450"}

==================================================

Kommunallag (2017:725)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:725
Departement/myndighet
:   
Finansdepartementet K
Utfärdad
:   
2017-06-22
Ändrad
:   
t.o.m. SFS 2025:450
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Grunderna för den kommunala verksamheten
2 kap. Kommunala angelägenheter
3 kap. Kommunernas och regionernas organisation och  verksamhetsformer
4 kap. Förtroendevalda
5 kap. Fullmäktige
6 kap. Styrelsen och övriga nämnder
7 kap. Anställda
8 kap. Delaktighet och insyn
9 kap. Kommunal samverkan
10 kap. Överlämnande av kommunala angelägenheter
11 kap. Ekonomisk förvaltning
12 kap. Revision
13 kap. Laglighetsprövning
Övergångsbestämmelser
1 kap. Grunderna för den kommunala verksamheten
Kommuner och regioner
1 §
Sverige är indelat i kommuner och regioner. Varje region  omfattar ett län, om inte något annat är särskilt beslutat.
Lag (2019:835)
.
2 §
Kommuner och regioner sköter på demokratins och den  kommunala självstyrelsens grund de angelägenheter som anges i  denna lag eller annan författning.
Lag (2019:835)
.
Rätt att ta ut skatt och meddela föreskrifter
3 §
Bestämmelser om att kommuner och regioner har rätt att ta  ut skatt för skötseln av sina uppgifter och att meddela  föreskrifter finns i regeringsformen.
Lag (2019:835)
.
Röstberättigade medlemmar utser valda församlingar
4 §
Beslutanderätten i kommuner och regioner utövas av valda  församlingar (fullmäktige) som utses av röstberättigade  medlemmar i allmänna val.
Beslut kan också fattas av andra kommunala organ i enlighet  med vad som anges i denna lag eller annan författning.
Lag (2019:835)
.
Medlemskap
5 §
Medlem av en kommun är den som är folkbokförd i kommunen,  äger fast egendom i kommunen eller ska betala kommunalskatt  där.
Medlem av en kommun är också en medborgare i någon av  Europeiska unionens medlemsstater (unionsmedborgare) som är  bosatt i kommunen men som, enligt 5 § andra stycket  folkbokföringslagen (1991:481), inte ska folkbokföras där.
6 §
Medlem av en region är den som är medlem av en kommun inom  regionen.
Lag (2019:835)
.
Rösträtt
7 §
Rösträtt vid val av ledamöter och ersättare i  kommunfullmäktige har den som är folkbokförd i kommunen,  senast på valdagen fyller 18 år och
1. är svensk medborgare eller annan unionsmedborgare,
2. är medborgare i Island eller Norge, eller
3. varit folkbokförd i Sverige tre år i följd före  valdagen.
Rösträtt vid val av ledamöter och ersättare i  kommunfullmäktige har också en sådan unionsmedborgare som  avses i 5 § andra stycket.
8 §
Rösträtt vid val av ledamöter och ersättare i  regionfullmäktige har den som är röstberättigad vid val av  ledamöter och ersättare i kommunfullmäktige i en kommun inom  regionen.
Lag (2019:835)
.
9 §
Frågor om rösträtt enligt 7 och 8 §§ avgörs på grundval  av en röstlängd som upprättas före valet.
Ändringar i Sveriges indelning i kommuner och regioner
10 §
Bestämmelser om indelningsändringar finns i lagen 
(1979:411) om ändringar i Sveriges indelning i kommuner och  regioner.
Lag (2019:835)
.
2 kap. Kommunala angelägenheter
Allmänna befogenheter och lokaliseringsprincipen
1 §
Kommuner och regioner får själva ha hand om angelägenheter  av allmänt intresse som har anknytning till kommunens eller  regionens område eller deras medlemmar.
Lag (2019:835)
.
Uppgifter som andra ska ha hand om
2 §
Kommuner och regioner får inte ha hand om sådana  angelägenheter som enbart staten, en annan kommun, en annan  region eller någon annan ska ha hand om.
Lag (2019:835)
.
Likställighetsprincipen
3 §
Kommuner och regioner ska behandla sina medlemmar lika, om  det inte finns sakliga skäl för något annat.
Lag (2019:835)
.
Förbud mot beslut med tillbakaverkande kraft
4 §
Kommuner och regioner får inte fatta beslut med  tillbakaverkande kraft till nackdel för medlemmarna. Sådana  beslut får dock fattas om det finns synnerliga skäl för det.
Lag (2019:835)
.
Rätt att ta ut avgifter
5 §
Kommuner och regioner får ta ut avgifter för tjänster och  nyttigheter som de tillhandahåller. För tjänster eller  nyttigheter som de är skyldiga att tillhandahålla får dock  avgifter endast tas ut om det följer av lag eller annan  författning.
Lag (2019:835)
.
Självkostnadsprincipen
6 §
Kommuner och regioner får inte ta ut högre avgifter än som  motsvarar kostnaderna för de tjänster eller nyttigheter som de  tillhandahåller.
Lag (2019:835)
.
Kommunal näringsverksamhet
7 §
Kommuner och regioner får driva näringsverksamhet, om den  drivs utan vinstsyfte och syftar till att tillhandahålla  allmännyttiga anläggningar eller tjänster åt medlemmarna.
Lag (2019:835)
.
Stöd till andra näringsverksamheter
8 §
Kommuner och regioner får genomföra åtgärder för att  allmänt främja näringslivet i kommunen eller regionen.
Individuellt inriktat stöd till enskilda näringsidkare får  lämnas endast om det finns synnerliga skäl för det.
Lag (2019:835)
.
Särskilda befogenheter
9 §
Bestämmelser om kommunernas och regionernas angelägenheter  finns även i lagen (2009:47) om vissa kommunala befogenheter  och i annan lag eller annan författning.
Lag (2019:835)
.
3 kap. Kommunernas och regionernas organisation och  verksamhetsformer
Fullmäktige
1 §
I varje kommun och i varje region finns det en beslutande  församling, ett fullmäktige.
Lag (2019:835)
.
Fullmäktigeberedningar
2 §
Fullmäktige får inrätta fullmäktigeberedningar för  beredning av ett visst ärende eller en viss grupp av ärenden  som ska avgöras av fullmäktige.
Styrelsen och övriga nämnder
3 §
Fullmäktige ska tillsätta en styrelse.
4 §
Fullmäktige ska tillsätta de nämnder som utöver styrelsen  behövs för att fullgöra kommunens eller regionens uppgifter  enligt lag eller annan författning och för övrig verksamhet.
Lag (2019:835)
.
Utskott och nämndberedningar
5 §
Fullmäktige får bestämma att en nämnd ska ha ett eller  flera utskott.
Om fullmäktige inte har bestämt något om utskott, får nämnden  själv bestämma att utskott ska finnas.
En nämnd får tillsätta de nämndberedningar som behövs.
Partssammansatta organ och självförvaltningsorgan
6 §
Kommuner och regioner får inrätta partssammansatta organ  som inom en nämnds verksamhetsområde ska svara för beredning,  förvaltning och verkställighet av de ärenden som fullmäktige  har bestämt.
Lag (2019:835)
.
7 §
Kommuner och regioner får besluta att en nämnd får uppdra  åt ett självförvaltningsorgan under nämnden att helt eller  delvis sköta driften av en viss anläggning eller en viss  institution.
Lag (2019:835)
.
Kommunalförbund
8 §
Kommuner och regioner får bilda kommunalförbund och lämna  över skötseln av kommunala angelägenheter till sådana förbund.
Lag (2019:835)
.
Gemensam nämnd
9 §
Kommuner och regioner får besluta att en nämnd ska vara  gemensam med en annan kommun eller en annan region.
Lag (2019:835)
.
Revisorer
10 §
Kommuner och regioner ska utse revisorer för granskning  av den kommunala verksamheten.
Lag (2019:835)
.
Kommunala bolag, stiftelser och föreningar
11 §
Kommuner och regioner får, med de begränsningar som  framgår av lag, överlämna skötseln av kommunala angelägenheter  till kommunala bolag, stiftelser och föreningar.
Lag (2019:835)
.
Privata utförare
12 §
Kommuner och regioner får, med de begränsningar som  framgår av lag, överlämna skötseln av kommunala angelägenheter  till privata utförare.
Lag (2019:835)
.
Bestämmelser om krig eller krigsfara och extraordinära  händelser i fredstid
13 §
Bestämmelser om den kommunala organisationen under krig  eller krigsfara finns i lagen (1988:97) om förfarandet hos  kommunerna, förvaltningsmyndigheterna och domstolarna under  krig eller krigsfara m.m.
Bestämmelser om kommuners och regioners organisation och  befogenheter vid extraordinära händelser i fredstid finns i  lagen (2006:544) om kommuners och regioners åtgärder inför och  vid extraordinära händelser i fredstid och höjd beredskap.
Lag (2019:835)
.
Bestämmelser om beteckningen regionfullmäktige och  regionstyrelsen
14 §
Bestämmelser om att Gotlands kommun får beteckna  fullmäktige och styrelsen som regionfullmäktige och  regionstyrelsen finns i lagen (2010:630) om regionalt  utvecklingsansvar.
Lag (2019:835)
.
4 kap. Förtroendevalda
Definition av förtroendevalda
1 §
Med förtroendevalda avses i denna lag ledamöter och  ersättare i fullmäktige, nämnder och fullmäktigeberedningar,  de som fullgör förtroendeuppdrag som anges i 2 § första  stycket samt revisorer.
Med förtroendevalda avses också ledamöter och ersättare i den  beslutande församlingen, förbundsstyrelsen eller någon annan  nämnd, de beslutande församlingarnas beredningar samt  revisorer i ett kommunalförbund.
Kommunal- och regionråd
2 §
Den som inom kommunen eller regionen fullgör ett  förtroendeuppdrag på heltid eller betydande del av heltid ska  ha benämningen kommunalråd, borgarråd, regionråd,  oppositionsråd eller en annan benämning som fullmäktige  bestämmer.
En sådan förtroendevald får tidigast väljas av fullmäktige vid  första sammanträdet efter det att val av fullmäktige har  hållits i hela landet.
Lag (2019:835)
.
Valbarhet
3 §
Ledamöter och ersättare i fullmäktige väljs bland dem som  har rösträtt enligt 1 kap. 7 och 8 §§.
Vid valen av ledamöter och ersättare i nämnderna är,  oberoende av vad som framgår av röstlängden, den valbar som  vid tidpunkten för sådant val uppfyller de villkor som  uppställs i 1 kap. 7 och 8 §§. Detsamma gäller vid valen av  fullmäktigeberedningar och förtroendevalda som anges i 2 §  första stycket samt vid val av revisorer.
4 §
Den som är vald till ledamot eller ersättare i fullmäktige  är inte valbar som revisor inom den kommunen eller den  regionen.
Den som är redovisningsskyldig till kommunen eller regionen är  inte valbar som revisor för granskning av verksamhet som  omfattas av redovisningsskyldigheten. Detsamma gäller make,  sambo, förälder, barn, syskon eller andra närstående till den  redovisningsskyldige.
Lag (2019:835)
.
5 §
Den som är vald till revisor är inom kommunen eller  regionen inte valbar som
1. ledamot eller ersättare i fullmäktige, i en nämnd eller en  fullmäktigeberedning, eller
2. ledamot eller ersättare i en sådan juridisk person som  avses i 10 kap. 2-6 §§.
Lag (2019:835)
.
Uppdragets upphörande
6 §
Fullmäktige ska befria en förtroendevald från uppdraget  när den förtroendevalde önskar avgå, om det inte finns  särskilda skäl mot det.
7 §
Om en förtroendevald upphör att vara valbar upphör  uppdraget genast. För en förtroendevald som valts av  fullmäktige upphör uppdraget vid nästa fullmäktigesammanträde  om inte fullmäktige, efter ansökan, beslutar att den  förtroendevalde får ha kvar sitt uppdrag under återstoden av  mandattiden.
8 §
Uppdragen för de förtroendevalda som har valts av  fullmäktige upphör om
1. valet till fullmäktige har upphävts och omval har  hållits,
2. rättelse har skett genom förnyad sammanräkning och  mandatfördelningen mellan partierna har ändrats, eller
3. extra val till fullmäktige har hållits.
När omvalet, sammanräkningen eller extra valet har avslutats,  ska fullmäktige hålla nytt val av förtroendevalda för  återstoden av mandattiden.
Uppdragen ska upphöra två månader efter det att omvalet,  sammanräkningen eller extra valet har avslutats. Fullmäktige  får dock besluta att de förtroendevalda som valts enligt  andra stycket ska tillträda vid en tidigare tidpunkt.  Uppdragen för de förtroendevalda enligt första stycket upphör  då samtidigt.
9 §
Fullmäktige får återkalla uppdraget för en förtroendevald  som har valts av fullmäktige, om den förtroendevalde
1. har vägrats ansvarsfrihet, eller
2. har dömts för ett brott på vilket fängelse i lägst två år  kan följa och domen har fått laga kraft.
10 §
Fullmäktige får återkalla uppdragen för samtliga  förtroendevalda i en nämnd eller för samtliga förtroendevalda  som anges i 2 § första stycket
1. när den politiska majoriteten i nämnden inte längre är  densamma som i fullmäktige, eller
2. vid förändringar i nämndorganisationen.
Förtroendeuppdragen upphör att gälla när val av nya ledamöter  och ersättare har hållits eller när en ny nämndorganisation  träder i kraft.
Ledighet från anställning
11 §
Förtroendevalda har rätt till den ledighet från sina  anställningar som behövs för att de ska kunna fullgöra sina  uppdrag. Ledigheten ska omfatta tid för
1. möten i kommunala organ,
2. andra möten som är nödvändiga för uppdragen,
3. resor till och från mötena, och
4. behövlig dygnsvila omedelbart före eller efter mötena.
Rätten till ledighet ska gälla även av fullmäktige utsedda  styrelseledamöter, styrelsesuppleanter och lekmannarevisorer  eller motsvarande andra revisorer och deras suppleanter i  sådana juridiska personer som avses i 10 kap. 2-6 §§.
Förmåner
12 §
Förtroendevalda har rätt till skälig ersättning för de  arbetsinkomster och ekonomiska förmåner som de förlorar när  de fullgör sina uppdrag.
13 §
Förtroendevalda med funktionsnedsättning har rätt till  skälig ersättning för resekostnader som uppkommer när de  fullgör sina uppdrag.
14 §
Förtroendevalda med barn som har behov av tillsyn har  rätt till skälig ersättning för kostnader för barntillsyn som  uppkommer när de fullgör sina uppdrag.
15 §
Fullmäktige ska besluta om riktlinjer för ersättning  enligt 12-14 §§.
16 §
Fullmäktige får besluta att förtroendevalda i skälig  omfattning ska få
1. ersättning för resekostnader och andra utgifter som  föranleds av uppdraget utöver vad som följer av 13 och 14 §§,
2. arvode för det arbete som är förenat med uppdraget,
3. pension, och
4. andra ekonomiska förmåner.
Om fullmäktige beslutar att arvode ska betalas, ska arvodet  bestämmas till lika belopp för lika uppdrag.
17 §
Bestämmelserna i 12-14 §§ och 16 § andra stycket gäller  inte förtroendevalda som anges i 2 § första stycket.
18 §
Fullmäktige får besluta att en sådan förtroendevald som  anges i 2 § första stycket för sina uppdrag ska få ekonomiska  och andra förmåner som svarar mot de löne- och  anställningsvillkor som gäller för dem som är anställda hos  kommunen eller regionen.
Fullmäktige får bestämma hur ersättare ska utses för  förtroendevalda som beviljas ledighet till följd av  bestämmelsen i första stycket.
Lag (2019:835)
.
Skydd mot hot och våld
18 a §
Kommuner och regioner ska vidta alla åtgärder som  behövs för att förebygga att en sådan förtroendevald som anges  i 2 § första stycket utsätts för ohälsa eller olycksfall till  följd av hot och våld. En utgångspunkt ska vara att allt  sådant som kan leda till ohälsa eller olycksfall ska ändras  eller ersättas så att risken för ohälsa eller olycksfall  undanröjs.
Kommuner och regioner ska förvissa sig om att en sådan  förtroendevald har den utbildning som behövs och vet vad han  eller hon behöver göra för att undgå riskerna för hot och  våld.
Lag (2025:374)
.
Initiativrätt
19 §
Varje ledamot i fullmäktige får väcka motioner samt  ställa interpellationer och frågor enligt 5 kap. 59-64 §§.
20 §
Varje ledamot i en nämnd får väcka ärenden i nämnden.
21 §
Varje revisor får väcka ärenden i en nämnd eller i en  fullmäktigeberedning om ärendet rör granskningen av  verksamheten i nämnden eller beredningen.
Ersättare
22 §
När ersättare tjänstgör har de samma rättigheter som  ledamöter.
Förtroendevalda med funktionsnedsättning
23 §
Kommuner och regioner ska verka för att förtroendevalda  med funktionsnedsättning kan delta i handläggningen av ärenden  på samma villkor som andra förtroendevalda.
Lag (2019:835)
.
Omröstning och beslut
24 §
Varje ledamot i fullmäktige eller i en nämnd har en  röst.
25 §
En ledamot i fullmäktige eller i en nämnd har rätt att  avstå från att delta i en omröstning eller i ett beslut.
Ordföranden är dock alltid skyldig att rösta, när det behövs  för att ärendet ska kunna avgöras.
26 §
En ledamot i en nämnd som deltar i handläggningen av ett  ärende ska delta i avgörandet av ärendet, om ärendet avser  myndighetsutövning mot någon enskild. Detta innebär ingen  skyldighet att rösta för fler än ett förslag.
Reservation
27 §
En förtroendevald som har deltagit i avgörandet av ett  ärende får reservera sig mot beslutet. Reservationen ska  anmälas innan sammanträdet avslutas.
Närvarorätt
28 §
Fullmäktige får besluta att en förtroendevald som inte  är ledamot eller ersättare i en viss nämnd ska få närvara vid  nämndens sammanträden och delta i överläggningar men inte i  besluten.
Beslutet får även innefatta att den förtroendevalde ska ha  rätt att få sin mening antecknad i protokollet.
Partistöd
29 §
Kommuner och regioner får ge ekonomiskt bidrag och annat  stöd till politiska partier för att stärka deras ställning i  den kommunala demokratin (partistöd).
Partistöd får ges till de politiska partier som är  representerade i fullmäktige och som är juridiska personer.  Ett parti är representerat om det har fått mandat i  fullmäktige för vilket en vald ledamot är fastställd enligt 
14 kap. vallagen (2005:837).
Partistöd får ges också till ett parti som har upphört att  vara representerat i fullmäktige, dock endast under ett år  efter det att representationen upphörde.
Lag (2019:835)
.
30 §
Fullmäktige ska besluta om partistödets omfattning och  formerna för det. Stödet får inte utformas så att det  otillbörligt gynnar eller missgynnar ett parti. Fullmäktige  får besluta att endast mandat för vilket en vald ledamot är  fastställd enligt 14 kap. vallagen (2005:837) ska beaktas vid  fördelningen av partistödet.
31 §
Beslut om partistöd ska innehålla ett krav på att  mottagaren av partistödet årligen ska lämna en skriftlig  redovisning som visar att partistödet har använts för det  ändamål som anges i 29 § första stycket.
Redovisningen ska avse perioden 1 januari-31 december och ges  in till fullmäktige senast sex månader efter  redovisningsperiodens utgång. En av mottagaren utsedd  särskild granskare ska granska om redovisningen ger en  rättvisande bild av hur mottagaren har använt partistödet.  Granskarens rapport över granskningen ska bifogas  redovisningen.
Fullmäktige får besluta att stöd inte ska betalas till ett  parti som inte lämnar redovisning och granskningsrapport  enligt första och andra styckena.
32 §
Beslut om att betala ut partistöd ska fattas av  fullmäktige minst en gång per år.
Politiska sekreterare
33 §
Kommuner och regioner får anställa politiska sekreterare  för att biträda de förtroendevalda i det politiska arbetet.
Politiska sekreterare får inte anställas för längre tid än  till utgången av det år då val av fullmäktige ska hållas nästa  gång i hela landet.
Bestämmelserna i lagen (1982:80) om anställningsskydd ska inte  tillämpas för politiska sekreterare.
Lag (2019:835)
.
34 §
En politisk sekreterare har rätt till den ledighet från  sin anställning som behövs för tjänstgöringen.
5 kap. Fullmäktige
Fullmäktiges uppgifter
1 §
Fullmäktige beslutar i ärenden av principiell beskaffenhet  eller annars av större vikt för kommunen eller regionen,  främst
1. mål och riktlinjer för verksamheten,
2. budget, skatt och andra viktiga ekonomiska frågor,
3. nämndernas organisation och verksamhetsformer,
4. val av ledamöter och ersättare i nämnder och beredningar,
5. val av revisorer,
6. grunderna för ekonomiska förmåner till förtroendevalda,
7. årsredovisning och ansvarsfrihet,
8. folkomröstning i kommunen eller regionen, och
9. extra val till fullmäktige.
Fullmäktige beslutar också i andra ärenden som anges i denna  lag eller i andra författningar.
Lag (2019:835)
.
2 §
Fullmäktige får uppdra åt en nämnd att i fullmäktiges  ställe besluta i ett visst ärende eller en viss grupp av  ärenden. Ärenden som anges i 1 § första stycket eller som  enligt lag eller annan författning ska avgöras av fullmäktige  får dock inte delegeras till nämnderna.
3 §
Om kommunala angelägenheter utförs av privata utförare,  ska fullmäktige för varje mandatperiod anta ett program med  mål och riktlinjer som gäller för samtliga utförare av sådana  angelägenheter.
I programmet ska det också anges hur fullmäktiges mål och  riktlinjer ska följas upp och hur allmänhetens insyn i de  privata utförarnas verksamhet ska tillgodoses.
Lag (2024:247)
.
4 §
I samband med att budgeten fastställs eller anslag annars  beviljas får fullmäktige uppdra åt en nämnd att genomföra en  viss verksamhet inom ramen för de riktlinjer om verksamheten  som fullmäktige har fastställt, om inte något annat följer av  lag eller annan författning.
Antalet ledamöter och ersättare
5 §
Fullmäktige bestämmer hur många ledamöter som fullmäktige  ska ha.
Antalet ska bestämmas till ett udda tal och till minst
1. 21 i kommuner med högst 8 000 röstberättigade,
2. 31 i kommuner med över 8 000 röstberättigade och i regioner  med högst 140 000 röstberättigade,
3. 41 i kommuner med över 16 000 röstberättigade,
4. 51 i kommuner med över 24 000 röstberättigade och i  regioner med över 140 000 röstberättigade,
5. 61 i kommuner med över 36 000 röstberättigade,
6. 71 i regioner med över 200 000 röstberättigade, och
7. 101 i kommuner med över 600 000 röstberättigade och i  regioner med över 300 000 röstberättigade.
Lag (2019:835)
.
6 §
Vid tillämpningen av 5 § ska antalet röstberättigade  beräknas på grundval av uppgifterna i folkbokföringsdatabasen  enligt lagen (2001:182) om behandling av personuppgifter i  Skatteverkets folkbokföringsverksamhet den 1 mars året före  valåret.
7 §
Om fullmäktige beslutar att antalet ledamöter i  fullmäktige ska ändras, ska beslutet tillämpas först när val  av fullmäktige hålls nästa gång i hela landet. Beslutet ska  fattas före utgången av februari månad valåret. Länsstyrelsen  ska genast underrättas om beslutet.
8 §
För ledamöter i fullmäktige ska det finnas ersättare.
Fullmäktige bestämmer hur många ersättarna ska vara. Antalet  ska utgöra en viss andel, dock högst hälften, av det antal  platser som varje parti får i fullmäktige. Beslutet ska  fattas före utgången av februari månad valåret. Länsstyrelsen  ska genast underrättas om beslutet.
Ordinarie val
9 §
Ledamöterna och ersättarna i fullmäktige ska väljas för  fyra år räknat från och med den 15 oktober valåret.
Om Valprövningsnämnden har beslutat om omval enligt 14 kap. 
27 § vallagen (2005:837), ska dock mandattiden förlängas till  dess omvalet har avslutats.
Extra val
10 §
Fullmäktige får besluta om extra val till fullmäktige  mellan ordinarie val. Extra val ska hållas om minst två  tredjedelar av de närvarande ledamöterna röstar för det. Ett  beslut om extra val får dock inte fattas förrän sex månader  har gått från det nyvalda fullmäktiges första sammanträde.
Ordförande och vice ordförande (fullmäktiges presidium)
11 §
Fullmäktige väljer bland sina ledamöter en ordförande  och en eller flera vice ordförande som tillsammans utgör  fullmäktiges presidium. Fullmäktige bestämmer tiden för  uppdragen.
Tidpunkt för sammanträdena
12 §
Fullmäktige bestämmer när ordinarie sammanträden ska  hållas.
Sammanträde ska hållas också om styrelsen eller minst en  tredjedel av fullmäktiges ledamöter begär det eller om  ordföranden anser att det behövs.
Hur sammanträdena tillkännages
13 §
Ordföranden ska tillkännage tid och plats för varje  sammanträde med fullmäktige och uppgifter om de ärenden som  ska behandlas.
Fullmäktiges sammanträden ska tillkännages på kommunens eller  regionens anslagstavla minst en vecka före sammanträdesdagen.
Lag (2019:835)
.
14 §
Om ett ärende är så brådskande att det inte hinner  tillkännages enligt 13 §, ska uppgift om ärendet tillkännages  på anslagstavlan senast vardagen närmast före  sammanträdesdagen.
Kallelse till sammanträde
15 §
Varje ledamot och ersättare ska kallas till sammanträde  minst en vecka före sammanträdesdagen. Kallelsen ska  innehålla uppgift om tid och plats för sammanträdet och om de  ärenden som ska behandlas.
Information om sådana ärenden som tillkännagetts enligt 14 §  ska lämnas till varje ledamot och ersättare så att den kan  antas nå dem senast vardagen närmast före sammanträdesdagen.
Deltagande på distans
16 §
Ledamöter får delta i fullmäktiges sammanträden på  distans om fullmäktige har beslutat det. Deltagandet ska i  sådant fall ske genom ljud- och bildöverföring i realtid samt  på ett sådant sätt att samtliga deltagare kan se och höra  varandra och delta på lika villkor.
En ledamot som deltar på distans ska anses vara närvarande  vid fullmäktiges sammanträde.
Ersättarnas tjänstgöring
17 §
Om en ledamot är förhindrad att inställa sig till ett  sammanträde eller att fortsätta delta i ett sammanträde, ska  en ersättare tjänstgöra i ledamotens ställe.
18 §
Ersättarna ska tjänstgöra enligt den ordning som är  bestämd mellan dem. En ersättare som har börjat tjänstgöra  har dock alltid företräde oberoende av turordningen. En  ersättare som avbryter tjänstgöringen på grund av jäv i ett  ärende får åter tjänstgöra, sedan ärendet har handlagts.
19 §
En ledamot som inställer sig under ett pågående  sammanträde eller till ett fortsatt sammanträde har rätt att  tjänstgöra även om en ersättare har trätt in i ledamotens  ställe.
20 §
En ledamot som har avbrutit tjänstgöringen vid ett  sammanträde på grund av något annat hinder än jäv får  därefter under samma dag inte tjänstgöra vid sammanträdet.
21 §
I kommunfullmäktige har ersättare från samma valkrets  som ledamoten företräde till tjänstgöring.
Om samtliga ersättare för en ledamot i kommunfullmäktige är  förhindrade att inställa sig eller att fortsätta delta i ett  sammanträde, ska i ledamotens ställe den ersättare inträda  som enligt den bestämda ordningen står i tur att tjänstgöra  för den ledamot som har fått den första platsen för partiet i  valkretsen. Om en sådan ersättare inte kan tjänstgöra, ska  den ersättare inträda som står i tur att tjänstgöra för den  ledamot som har fått den andra platsen för partiet i  valkretsen och så vidare efter samma grund.
Om partiets samtliga ersättare i valkretsen är förhindrade  att inställa sig eller att fortsätta delta i ett sammanträde,  ska den ersättare inträda som har utsetts för partiet i någon  annan valkrets efter den grund som anges i första och andra  stycket. Den ersättare som har utsetts i den valkrets där  partiets röstetal är högst har då företräde.
Ärenden i fullmäktige
22 §
Ärenden i fullmäktige får väckas av
1. en nämnd,
2. en ledamot genom motion,
3. en revisor, om ärendet gäller förvaltning som har samband  med revisionsuppdraget eller om ärendet gäller granskningen,
4. en fullmäktigeberedning, om fullmäktige har beslutat det,  eller
5. styrelsen i en sådan juridisk person som avses i 10 kap. 
2-6 §§, om fullmäktige har beslutat det för särskilda fall.
Ärenden i fullmäktige får även väckas genom  medborgarförslag och folkinitiativ enligt 8 kap. 1 och 
2 §§.
23 §
Fullmäktige ska besluta i ärenden som avses i 22 §.
Fullmäktige får dock överlåta till styrelsen eller en annan  nämnd att besluta i ett ärende som har väckts genom  medborgarförslag, utom i de fall som anges i 1 §.
Ansvarsfrihet och anmärkning
24 §
Fullmäktige ska vid ett sammanträde före utgången av  juni månad året efter det år som revisionen avser, besluta om  ansvarsfrihet ska beviljas eller vägras. Beslutet ska  motiveras om det inte är uppenbart obehövligt.
Om revisorerna enligt 12 kap. 13 § riktat anmärkning mot en  nämnd eller en fullmäktigeberedning eller mot enskilda  förtroendevalda i sådana organ, ska fullmäktige besluta om  även fullmäktige ska rikta anmärkningen. Fullmäktige får  rikta anmärkning även om revisorerna inte gjort det. Beslut  om anmärkning ska motiveras.
25 §
Om ansvarsfrihet vägras, får fullmäktige besluta att  skadeståndstalan ska väckas.
Talan som inte grundas på brott ska väckas inom ett år från  det att beslutet om vägrad ansvarsfrihet fattades.
Bestämmelser om att fullmäktige får återkalla uppdraget vid  vägrad ansvarsfrihet finns i 4 kap. 9 §.
Hur ärendena bereds
26 §
Innan ett ärende avgörs av fullmäktige, ska det ha  beretts antingen av en nämnd vars verksamhetsområde ärendet  berör eller av en fullmäktigeberedning.
27 §
Om ett ärende har beretts bara av en  fullmäktigeberedning, ska en nämnd vars verksamhetsområde  ärendet berör alltid ges tillfälle att yttra sig.
28 §
Styrelsen ska alltid ges tillfälle att yttra sig i ett  ärende som har beretts av en annan nämnd eller av en  fullmäktigeberedning.
Styrelsen ska lägga fram förslag till beslut i ett ärende, om  inte någon annan nämnd eller en fullmäktigeberedning har  gjort det.
29 §
Fullmäktige får hålla val utan föregående beredning.
Ett ärende som avser avsägelse från ett uppdrag som  förtroendevald behöver inte heller beredas.
30 §
De år val av fullmäktige har hållits i hela landet får  nyvalda fullmäktige besluta att ändra mandattiden för en  nämnd eller att ändra antalet ledamöter eller ersättare i en  nämnd utan föregående beredning.
31 §
Fullmäktige får besluta om extra val till fullmäktige  utan föregående beredning.
32 §
Fullmäktige får behandla revisionsberättelsen utan  föregående beredning. Fullmäktige ska dock från de ansvariga  hämta in förklaring över
1. anmärkning som framställts i revisionsberättelsen, och
2. revisorernas uttalande att ansvarsfrihet inte tillstyrks.
Revisorerna och deras sakkunniga ska alltid ges tillfälle att  yttra sig vid fullmäktiges behandling av  revisionsberättelsen.
Om en förtroendevald har vägrats ansvarsfrihet, får  fullmäktige också utan ytterligare beredning besluta att den  förtroendevaldes uppdrag ska återkallas enligt 4 kap. 9 §.
33 §
Ett brådskande ärende får avgöras trots att ärendet inte  har beretts, om samtliga närvarande ledamöter är ense om  beslutet.
34 §
Fullmäktiges beslut att enligt 23 § andra stycket  överlåta till styrelsen eller en annan nämnd att besluta i  ett ärende som har väckts genom medborgarförslag får fattas  utan föregående beredning.
35 §
En motion eller ett medborgarförslag ska om möjligt  beredas på sådant sätt att fullmäktige kan fatta beslut inom  ett år från det att motionen eller medborgarförslaget  väcktes.
Om beredningen inte kan avslutas inom denna tid, ska detta  och vad som har kommit fram vid beredningen anmälas till  fullmäktige inom samma tid. Fullmäktige får då avskriva  motionen eller medborgarförslaget från vidare handläggning.
36 §
Fullmäktige får besluta att det, som ett led i  beredningen av ett ärende som fullmäktige ska handlägga, ska  hämtas in synpunkter från medlemmarna.
Detta kan ske genom folkomröstning, opinionsundersökning  eller något liknande förfarande. Vid opinionsundersökning  eller liknande förfarande får valnämnden i kommunen anlitas,  om nämndens verksamhet i övrigt inte hindras av det.
Ska synpunkter hämtas in genom en folkomröstning får  fullmäktige besluta att röstlängd och röstkort ska  framställas för omröstningen enligt 5 kap. vallagen 
(2005:837).
37 §
Har ett folkinitiativ väckts enligt 8 kap. 2 § ska  fullmäktige besluta att folkomröstning ska hållas, om
1. den fråga som initiativet avser är sådan att fullmäktige  kan besluta om den, och
2. inte minst två tredjedelar av de närvarande ledamöterna  röstar mot förslaget.
Vid sådan folkomröstning ska 36 § tredje stycket tillämpas.
38 §
Kommunen har rätt att få ersättning för de kostnader som  föranleds av att en region anlitar valnämnden.
Lag (2019:835)
.
Rätt och skyldighet för andra än ledamöterna att medverka
39 §
En förtroendevald som anges i 4 kap. 2 § första stycket  och som inte är ledamot i fullmäktige har rätt att närvara  vid fullmäktiges sammanträden. Sådan förtroendevald får delta  i överläggningar och framställa förslag men inte delta i  besluten.
40 §
Fullmäktige får bestämma att också andra än ledamöter  och de som anges i 39 § ska ha rätt att delta i  överläggningar men inte i besluten.
41 §
Ordföranden och vice ordföranden i en nämnd, revisorerna  och de anställda i kommunen eller regionen är skyldiga att  lämna upplysningar vid fullmäktiges sammanträden, om  fullmäktige begär det och om det inte finns något hinder mot  det på grund av sekretess.
Lag (2019:835)
.
Offentlighet och ordning vid fullmäktiges sammanträden
42 §
Fullmäktiges sammanträden är offentliga.
Fullmäktige får dock besluta att överläggningen i ett visst  ärende ska hållas inom stängda dörrar. Ersättarna får närvara  vid en sådan överläggning, även när de inte tjänstgör.
43 §
Ordföranden leder fullmäktiges sammanträden och ansvarar  för ordningen vid sammanträdena.
Ordföranden får visa ut den som uppträder störande och inte  rättar sig efter tillsägelse.
Offentlighet vid fullmäktigeberednings sammanträden
44 §
En fullmäktigeberednings sammanträden ska hållas inom  stängda dörrar. En sådan beredning får dock besluta att dess  sammanträden ska vara offentliga, om fullmäktige har medgett  det.
Beslutsförhet
45 §
Fullmäktige får handlägga ett ärende bara om mer än  hälften av ledamöterna är närvarande. Fullmäktige får dock  bestämma att interpellationer och frågor får besvaras även om  färre ledamöter är närvarande.
46 §
Om en ledamot enligt 47 eller 48 § är jävig i ett  ärende, får fullmäktige handlägga ärendet, även om antalet  deltagande på grund av jävet inte uppgår till det antal som  föreskrivs i 45 §.
Jäv
47 §
En ledamot får inte delta i handläggningen av ett ärende  som personligen rör ledamoten själv, ledamotens make, sambo,  förälder, barn eller syskon eller någon annan närstående.
I fråga om jäv för ledamöter ska 6 kap. 30 § andra och tredje  styckena tillämpas. Vid fullmäktiges beslut i fråga om jäv  gäller 6 kap. 32 §. Vad som sägs om nämnd i dessa  bestämmelser ska i stället gälla fullmäktige.
48 §
Den som är redovisningsskyldig till kommunen eller  regionen får inte delta i
1. val av revisor för granskning av verksamhet som omfattas av  redovisningsskyldigheten, eller
2. handläggningen av ärenden om ansvarsfrihet för  verksamheten.
Detsamma gäller make, sambo, förälder, barn, syskon eller  någon annan närstående till den redovisningsskyldige.
Lag (2019:835)
.
49 §
Enskilda förtroendevalda mot vilka anmärkning kan riktas  enligt 12 kap. 13 § får, trots vad som anges i 48 §, delta i  fullmäktiges överläggningar, när revisionsberättelsen över  den verksamhet som de har ansvaret för behandlas.
Ordföranden och vice ordföranden i en nämnd får också delta i  fullmäktiges överläggning när verksamhet inom den egna  nämnden behandlas.
Första och andra styckena gäller även om de förtroendevalda  inte är ledamöter i fullmäktige.
Bordläggning och återremiss
50 §
Ett ärende ska bordläggas eller återremitteras, om det  begärs av minst en tredjedel av de närvarande ledamöterna.  Enkel majoritet krävs dock om ärendet tidigare bordlagts  eller återremitterats på begäran av en minoritet.
För bordläggning eller återremiss i fråga om val krävs enkel  majoritet. Ett ärende om extra val ska dock alltid bordläggas  första gången det tas upp till behandling.
Motiveringen till ett beslut om återremiss ska bestämmas av  de ledamöter som begärt återremittering. Vid flera  motiveringar får ordföranden pröva vilken motivering som  biträds av minst en tredjedel av de närvarande ledamöterna.
51 §
Ett bordlagt ärende ska behandlas på fullmäktiges  nästa sammanträde, om fullmäktige inte beslutar något  annat.
Hur ärendena avgörs
52 §
Ordföranden ska se till att bara sådana ärenden avgörs  som har tillkännagetts enligt 13 eller 14 §.
Ett brådskande ärende får dock avgöras om samtliga närvarande  ledamöter beslutar det.
53 §
När överläggningen har avslutats, lägger ordföranden  fram förslag till beslut.
Förslagen ska utformas så, att de kan besvaras med ja eller  nej.
Ordföranden redovisar därefter sin uppfattning om vad som har  beslutats och bekräftar beslutet med ett klubbslag, om inte  omröstning begärs.
54 §
Om omröstning begärs, ska den ske öppet utom i ärenden  som avser val eller anställning av personal.
55 §
Utgången bestäms genom enkel majoritet, om inte något  annat anges i denna lag eller annan författning.
56 §
Vid lika röstetal har ordföranden utslagsröst.
I ärenden som avser val eller anställning av personal fattas  beslutet dock genom lottning.
57 §
Ordföranden ska vägra att lägga fram ett förslag till  beslut, om ordföranden anser att förslaget innebär att ett  nytt ärende väcks.
Ordföranden får vägra att lägga fram ett förslag till beslut,  om ordföranden anser att förslaget skulle leda till ett  beslut som strider mot lag eller annan författning.  Fullmäktige får dock besluta att förslaget ändå ska läggas  fram.
Proportionella val
58 §
Under de förutsättningar som anges i lagen (2022:629) om  proportionella val i kommuner och regioner ska följande val  vara proportionella:
1. val av ledamöter och ersättare i nämnder och beredningar,
2. val av revisorer som avses i 12 kap. 4 och 5 §§,
3. val av ledamöter och suppleanter i styrelsen för  aktiebolag,
4. val av ledamöter och suppleanter i styrelsen för ekonomiska  föreningar eller stiftelser, och
5. val av revisorer, revisorssuppleanter och lekmannarevisorer  som ska granska styrelsens förvaltning i aktiebolag,  ekonomiska föreningar och stiftelser.
Första stycket 1 ska inte gälla vid val till en nämnd som  avses i 6 kap. 2 § 2, om två tredjedelar av de närvarande  ledamöterna i fullmäktige vid inrättandet av nämnden har  röstat för att ledamöter i nämnden ska väljas på någon annan  grund än partipolitisk.
Lag (2022:638)
.
Interpellationer
59 §
Interpellationer får ställas av ledamöterna och riktas  till ordföranden i en nämnd eller en fullmäktigeberedning  samt till de förtroendevalda i övrigt som fullmäktige  bestämmer.
Fullmäktige får besluta att interpellationer får ställas  endast till sådan förtroendevald som anges i 4 kap. 2 §  första stycket.
60 §
Interpellationerna ska ha ett bestämt innehåll och vara  försedda med motivering.
61 §
Interpellationer ska avse ämnen som hör till  fullmäktiges, en nämnds eller en fullmäktigeberednings  handläggning. De får dock inte avse ärenden som rör  myndighetsutövning mot någon enskild.
Interpellationer bör ställas endast i angelägenheter av större  intresse för kommunen eller regionen.
Lag (2019:835)
.
62 §
Fullmäktige beslutar utan föregående överläggning om en  interpellation får ställas.
63 §
Fullmäktige får besluta att ordföranden i en nämnd får  överlåta besvarandet av en interpellation till en av  fullmäktige utsedd ledamot i styrelsen för en sådan juridisk  person som avses i 10 kap. 2-6 §§ eller till ordföranden i  styrelsen eller annan nämnd i ett kommunalförbund som kommunen  eller regionen är medlem i.
Lag (2019:835)
.
Frågor
64 §
För att hämta in upplysningar får ledamöterna ställa  frågor. Bestämmelserna i 59 §, 61 § första stycket, 62 och 
63 §§ ska då tillämpas.
En fråga ska ha ett bestämt innehåll. Den får vara försedd  med en kort inledande förklaring.
När en fråga besvaras, får bara den som ställer frågan och  den som svarar delta i överläggningen.
Protokollet
65 §
Vid sammanträden ska protokoll föras på ordförandens  ansvar.
66 §
Protokollet ska redovisa vilka ledamöter och ersättare  som har tjänstgjort och vilka ärenden som har handlagts.
67 §
Protokollet ska för varje ärende redovisa
1. vilka förslag och yrkanden som har lagts fram och inte  tagits tillbaka,
2. i vilken ordning ordföranden har lagt fram förslag till  beslut,
3. genomförda omröstningar och resultaten av dem,
4. vilka beslut som har fattats,
5. vilka ledamöter som har deltagit i besluten och hur de har  röstat vid öppna omröstningar, och
6. vilka reservationer som har anmälts mot besluten.
68 §
I protokollet ska det anges vilka interpellationer och  frågor som har ställts och vilka som har besvarats.
69 §
Ett protokoll ska justeras senast fjorton dagar efter  sammanträdet på det sätt som fullmäktige har bestämt.
70 §
Bestämmelser om att justering av protokollet ska  tillkännages på anslagstavlan finns i 8 kap. 12 §.
Arbetsordningen
71 §
Fullmäktige ska anta en arbetsordning av vilken det ska  framgå vad som i övrigt ska gälla för fullmäktiges  sammanträden och handläggningen av ärenden.
72 §
I arbetsordningen ska regleras
1. antalet ledamöter i fullmäktige,
2. när sammanträden ska hållas,
3. anmälan av hinder att delta i sammanträden,
4. inkallande av ersättare och deras tjänstgöring,
5. vem som ska föra ordet tills ordförande utsetts,
6. rätten att delta i fullmäktiges överläggningar,
7. förfarandet vid omröstningar,
8. handläggningen av motioner, interpellationer och frågor,
9. formerna för justeringen av protokollet, och
10. fullmäktigepresidiets arbetsuppgifter.
Om fullmäktige med stöd av 8 kap. 1 § har beslutat att  medborgarförslag får väckas, ska arbetsordningen reglera hur  sådana förslag ska handläggas.
Om fullmäktige har beslutat att ledamöter får delta i  fullmäktiges sammanträden på distans, ska arbetsordningen  reglera i vilken utsträckning sådant deltagande får ske.
6 kap. Styrelsen och övriga nämnder
Uppgifter
1 §
Styrelsen ska leda och samordna förvaltningen av kommunens  eller regionens angelägenheter och ha uppsikt över övriga  nämnders och eventuella gemensamma nämnders verksamhet.  Styrelsen ska även ha uppsikt över sådan avtalssamverkan som  sker enligt 9 kap. 37 § eller enligt annan lag eller  författning.
Styrelsen ska också ha uppsikt över kommunal verksamhet som  bedrivs i sådana juridiska personer som avses i 10 kap. 2-6 §§  och sådana kommunalförbund som kommunen eller regionen är  medlem i.
Lag (2019:835)
.
2 §
Fullmäktige ska, om inte något annat anges i lag eller  annan författning, bestämma nämndernas verksamhetsområden och  inbördes förhållanden. Fullmäktige får besluta
1. att en nämnd ska ha hand om en eller flera verksamheter i  hela kommunen eller regionen,
2. att en nämnd ska ha hand om en eller flera verksamheter för  en del av kommunen eller regionen,
3. att en nämnd ska ha hand om verksamheten vid en eller flera  anläggningar, och
4. att en nämnd ska tillhandahålla tjänster åt en annan nämnd.
Lag (2019:835)
.
3 §
Nämnderna beslutar i frågor som rör förvaltningen och i  frågor som de enligt lag eller annan författning ska ha hand  om.
Nämnderna beslutar också i frågor som fullmäktige har  delegerat till dem.
4 §
Nämnderna bereder fullmäktiges ärenden och ansvarar för  att fullmäktiges beslut verkställs.
5 §
Nämnderna ska redovisa till fullmäktige hur de har  fullgjort sådana uppdrag som fullmäktige har lämnat till dem  med stöd av 5 kap. 2 och 4 §§.
Fullmäktige ska besluta om omfattningen av redovisningen och  formerna för den.
6 §
Nämnderna ska var och en inom sitt område se till att  verksamheten bedrivs i enlighet med de mål och riktlinjer som  fullmäktige har bestämt samt de bestämmelser i lag eller annan  författning som gäller för verksamheten.
De ska också se till att den interna kontrollen är tillräcklig  för att förebygga fel och oegentligheter i verksamheten, och  att verksamheten bedrivs på ett i övrigt tillfredsställande  sätt.
Detsamma gäller när skötseln av en kommunal angelägenhet med  stöd av 10 kap. 1 § har lämnats över till någon annan.
Lag (2025:374)
.
7 §
En nämnd får inte bestämma om rättigheter eller  skyldigheter för kommunen eller regionen i ärenden där nämnden  företräder kommunen eller regionen som part.
En nämnd får inte heller utöva i lag eller annan författning  föreskriven tillsyn över sådan verksamhet som nämnden själv  bedriver.
Lag (2019:835)
.
Särskilt om styrelsens uppgifter
8 §
Fullmäktige får besluta att styrelsen får fatta beslut om  särskilt angivna förhållanden som rör andra nämnders  verksamhet. Styrelsen får dock inte ges rätt att fatta beslut  som rör andra nämnders myndighetsutövning, tillämpningen av  lag eller ärenden som i övrigt rör enskilda.
9 §
Styrelsen ska i årliga beslut för varje sådant aktiebolag  som avses i 10 kap. 2 § pröva om den verksamhet som bolaget  har bedrivit under föregående kalenderår har varit förenlig  med det fastställda kommunala ändamålet och utförts inom  ramen för de kommunala befogenheterna. Om styrelsen finner  att så inte är fallet, ska den lämna förslag till fullmäktige  om nödvändiga åtgärder.
10 §
Styrelsen ska vidta nödvändiga åtgärder för att  säkerställa att de krav som anges i 10 kap. 3-5 §§ är  uppfyllda i fråga om sådana aktiebolag som avses i de  bestämmelserna.
11 §
Styrelsen ska följa de frågor som kan inverka på  kommunens eller regionens utveckling och ekonomiska ställning.
Styrelsen ska också hos fullmäktige, övriga nämnder och andra  myndigheter göra de framställningar som behövs.
Lag (2019:835)
.
12 §
Styrelsen får från övriga nämnder, beredningar och  anställda i kommunen eller regionen begära in de yttranden och  upplysningar som behövs för att styrelsen ska kunna fullgöra  sina uppgifter.
Lag (2019:835)
.
13 §
Styrelsen ska särskilt
1. bereda eller yttra sig i ärenden som ska handläggas av  fullmäktige, med de begränsningar som framgår av 5 kap. 
29-33 §§,
2. ha hand om den ekonomiska förvaltningen,
3. verkställa fullmäktiges beslut, och
4. i övrigt fullgöra de uppdrag som fullmäktige har lämnat  över till styrelsen.
14 §
Fullmäktige får besluta att en annan nämnd än styrelsen  helt eller delvis ska ha hand om förvaltningen och  verkställigheten i fråga om egendom samt verkställigheten av  fullmäktiges beslut. Fullmäktige får också besluta att en  annan nämnd helt eller delvis ska ha hand om sin egen  medelsförvaltning.
15 §
Styrelsen får själv eller genom ombud företräda kommunen  eller regionen i alla mål och ärenden, om inte någon annan ska  göra det på grund av lag eller annan författning eller beslut  av fullmäktige.
Detta gäller också mål där någon har begärt laglighetsprövning  av fullmäktiges beslut, om inte fullmäktige beslutar att själv  företräda kommunen eller regionen i målet.
Lag (2019:835)
.
Ledamöter och ersättare
16 §
Ledamöter och ersättare i en nämnd väljs av fullmäktige  till det antal som fullmäktige bestämmer. I styrelsen ska  antalet ledamöter och antalet ersättare vara minst fem.
Om ersättarna inte väljs proportionellt, ska fullmäktige  bestämma i vilken ordning de ska tjänstgöra.
17 §
Fullmäktige ska besluta om ersättarnas tjänstgöring i  nämnderna.
Ersättarna ska underrättas om tid och plats för  sammanträdena. Även ersättare som inte tjänstgör får närvara  vid sammanträdena.
Fullmäktige ska besluta i vilken utsträckning ersättarna ska  ha rätt att delta i överläggningar och få sin mening  antecknad i protokollet.
Mandattider
18 §
Ledamöterna och ersättarna i styrelsen väljs för fyra  år, räknat från och med den 1 januari året efter det år då  val av fullmäktige har hållits i hela landet.
Fullmäktige får dock bestämma att styrelsens mandattid ska  räknas från och med det fullmäktigesammanträde då valet hålls  intill det sammanträde då val av styrelse hålls nästa gång. I  ett sådant fall ska nyvalda fullmäktige välja styrelsen vid  fullmäktiges första sammanträde.
19 §
Fullmäktige bestämmer mandattiderna för andra nämnder än  styrelsen.
20 §
Om en ledamot avgår under mandattiden, ska fyllnadsval  hållas.
Om ledamoten har utsetts vid ett proportionellt val, ska  fullmäktige, så långt som det är möjligt, säkerställa att  representationen i nämnden inte förändras.
Om fullmäktige har återkallat uppdragen för de förtroendevalda  enligt 4 kap. 10 §, ska val av nya ledamöter och ersättare  hållas.
Lag (2022:638)
.
Ordförande och vice ordförande (nämndens presidium)
21 §
Fullmäktige ska bland nämndens ledamöter välja en  ordförande och en eller två vice ordförande. Dessa utgör  tillsammans nämndens presidium. Fullmäktige bestämmer tiden  för uppdragen.
Om den politiska majoriteten i fullmäktige har förändrats på  ett sådant sätt att det parti som nämndens ordförande  företräder inte längre ingår i den politiska majoriteten, får  fullmäktige välja ett nytt presidium.
22 §
Fullmäktige bestämmer vem som ska fullgöra ordförandens  uppgifter när varken ordföranden eller en vice ordförande kan  tjänstgöra.
Tidpunkt för sammanträden
23 §
Nämnderna bestämmer tid och plats för sina sammanträden.
Sammanträden ska hållas också om minst en tredjedel av  nämndens ledamöter begär det eller om ordföranden anser att  det behövs.
Deltagande på distans
24 §
Fullmäktige ska besluta i vilken utsträckning ledamöter  får delta i en nämnds sammanträden på distans. Deltagande på  distans ska ske på det sätt som anges i 5 kap. 16 §.
En ledamot som deltar på distans ska anses vara närvarande  vid nämndens sammanträde.
Offentlighet och närvarorätt vid nämndsammanträden
25 §
En nämnds sammanträden ska hållas inom stängda dörrar.  Nämnden får dock besluta att dess sammanträden ska vara  offentliga, om fullmäktige har medgett det.
Om fullmäktige har medgett det, får nämnden besluta att den  eller de som har väckt ett ärende genom medborgarförslag får  närvara när nämnden behandlar ärendet och delta i  överläggningar men inte i besluten.
En nämnds sammanträden ska dock alltid hållas inom stängda  dörrar i ärenden
1. som avser myndighetsutövning, eller
2. i vilka det förekommer uppgifter som omfattas av sekretess  hos nämnden.
26 §
En nämnd får kalla en ledamot eller en ersättare i  fullmäktige, en annan nämnd eller beredning, en revisor, en  anställd hos kommunen eller regionen eller en särskild  sakkunnig att närvara vid ett sammanträde med nämnden för att  lämna upplysningar.
Den som har kallats till ett sammanträde får, om nämnden  beslutar det, delta i överläggningarna men inte i besluten.
Lag (2019:835)
.
Beslutsförhet
27 §
En nämnd får handlägga ärenden endast om fler än hälften  av ledamöterna är närvarande.
Jäv
28 §
En förtroendevald är jävig, om
1. han eller hon eller någon närstående är part i ärendet  eller annars kan antas bli påverkad av beslutet i en inte  oväsentlig utsträckning,
2. han eller hon eller någon närstående är eller har varit  ställföreträdare eller ombud för en part i ärendet eller för  någon annan som kan antas bli påverkad av beslutet i en inte  oväsentlig utsträckning,
3. ärendet rör tillsyn över sådan kommunal verksamhet som han  eller hon själv är knuten till, eller
4. det finns någon annan särskild omständighet som gör att  hans eller hennes opartiskhet i ärendet kan ifrågasättas.
Lag (2022:638)
.
29 §
Om det är uppenbart att frågan om opartiskhet saknar  betydelse, ska nämnden bortse från jäv.
30 §
En förtroendevald som är jävig i ett ärende hos en nämnd  får inte delta eller närvara vid handläggningen av ärendet.  Den förtroendevalde får dock vidta åtgärder som inte någon  annan kan utföra utan att handläggningen försenas avsevärt.
Den som känner till en omständighet som kan antas utgöra  jäv mot honom eller henne ska självmant uppge det.
Har det uppkommit en fråga om jäv mot en förtroendevald och  har någon annan inte trätt i dennes ställe, ska nämnden  snarast besluta i jävsfrågan. Den som jävet gäller får delta  i prövningen av jävsfrågan endast om nämnden annars inte är  beslutsför och någon annan inte kan tillkallas utan olägligt  uppskov.
31 §
Om ett ärende hos en nämnd berör ett aktiebolag där  kommunen eller regionen äger minst hälften av aktierna eller  en stiftelse där kommunen eller regionen utser minst hälften  av styrelseledamöterna, ska den som handlägger ärendet inte  anses jävig enligt 28 § 2 eller 4 enbart på grund av att han  eller hon är ställföreträdare för bolaget eller stiftelsen  eller på något annat sätt är knuten dit. Detta gäller inte när  en nämnd handlägger ärenden som avser myndighetsutövning mot  enskilda.
Den som handlägger ett ärende hos en nämnd ska inte heller  anses jävig enligt 28 § 4 enbart på grund av att han eller hon  tidigare har deltagit i handläggningen av ärendet hos en annan  nämnd.
Lag (2022:638)
.
32 §
Ett beslut om jäv får överklagas endast i samband med  överklagande av det beslut genom vilket nämnden avgör  ärendet.
Hur ärendena avgörs
33 §
I fråga om förfarandet när en nämnd fattar beslut ska 
5 kap. 53-56 §§ tillämpas.
För bordläggning av ett ärende i en nämnd krävs det enkel  majoritet.
34 §
Ett ärende som väckts genom medborgarförslag ska om  möjligt handläggas så att ärendet kan avgöras inom ett år  från det att det väcktes i fullmäktige.
En nämnd som handlägger sådana ärenden ska minst en gång om  året informera fullmäktige om de beslut som fattats i  ärendena. Nämnden ska även informera om de ärenden som inte  har avgjorts inom den tid som anges i första stycket.
Protokollet
35 §
Vid ett sammanträde ska protokoll föras.
I fråga om hur protokollet ska föras, protokollets innehåll,  justering av protokollet och hur justeringen ska tillkännages  ska 5 kap. 65-67 och 69 §§ och 8 kap. 12 § tillämpas.
Delgivning
36 §
Delgivning med en nämnd sker med ordföranden eller med  den som enligt ett reglemente eller ett särskilt beslut är  behörig att ta emot delgivningar.
Delegering av ärenden
37 §
En nämnd får delegera beslutanderätten till presidiet,  ett utskott, en ledamot, en ersättare eller en automatiserad  beslutsfunktion i ett visst ärende eller en viss grupp av  ärenden. En nämnd får även uppdra åt en anställd att besluta  enligt 7 kap. 5-8 §§.
Lag (2022:638)
.
38 §
Beslutanderätten får inte delegeras när det gäller
1. ärenden som avser verksamhetens mål, inriktning, omfattning  eller kvalitet,
2. framställningar eller yttranden till fullmäktige liksom  yttranden med anledning av att beslut av nämnden i dess helhet  eller av fullmäktige har överklagats,
3. ärenden som rör myndighetsutövning mot enskilda, om de är  av principiell beskaffenhet eller annars av större vikt,
4. ärenden som väckts genom medborgarförslag och som lämnats  över till nämnden, eller
5. ärenden som enligt lag eller annan författning inte får  delegeras.
Beslutanderätten får inte heller delegeras till en  automatiserad besluts-funktion när det gäller
1. ärenden där beslut överklagas enligt bestämmelserna i 
13 kap.,
2. ärenden där beslut enligt lag eller annan författning inte  får överklagas,
3. ärenden om upphandling, eller
4. ärenden om auktorisations- eller valfrihetssystem.
Lag (2023:708)
.
39 §
En nämnd får uppdra åt ordföranden, eller en annan  ledamot som nämnden har utsett, att besluta på nämndens  vägnar i ärenden som är så brådskande att nämndens avgörande  inte kan avvaktas.
Anmälan av beslut
40 §
Nämnden ska besluta i vilken utsträckning beslut som har  fattats med stöd av uppdrag enligt 37 § ska anmälas till den.  Beslut som inte anmäls ska protokollföras särskilt, om  beslutet får överklagas enligt bestämmelserna i 13 kap.
Sådana beslut som avses i 39 § ska anmälas vid nämndens nästa  sammanträde.
Utskott
41 §
En nämnds beslutanderätt får enligt 37 § delegeras till  ett utskott. Ett utskott kan också ha till uppgift att bereda  nämndens ärenden.
42 §
En nämnd ska välja utskott bland ledamöterna och  ersättarna i nämnden. Bestämmelserna i lagen (2022:629) om  proportionella val i kommuner och regioner ska då tillämpas.
Lag (2022:638)
.
Val till nämndberedningar
43 §
Nämnden får till nämndberedning välja även andra än  förtroendevalda.
Reglementen
44 §
Fullmäktige ska anta reglementen om nämndernas  verksamhet och arbetsformer.
7 kap. Anställda
Direktören
1 §
Styrelsen ska utse en direktör. Direktören ska ha den  ledande ställningen bland de anställda och vara chef för den  förvaltning som finns under styrelsen.
Styrelsen får besluta att direktören ska ha en annan  benämning.
2 §
Styrelsen ska i en instruktion fastställa hur direktören  ska leda förvaltningen under styrelsen. Instruktionen ska  också fastställa direktörens övriga uppgifter.
Valbarhetshinder för anställda
3 §
Direktören är inte valbar till förtroendeuppdrag i  kommunen, regionen eller kommunalförbund som kommunen eller  regionen är medlem i.
Den som är chef för en förvaltning som hör till en nämnds  verksamhetsområde får inte väljas till ledamot eller ersättare  i nämnden.
Lag (2019:835)
.
Jäv
4 §
I fråga om jäv för de anställda ska bestämmelserna i 
6 kap. 28-32 §§ tillämpas.
Delegering av ärenden
5 §
En nämnd får uppdra åt en anställd hos kommunen eller  regionen att besluta på nämndens vägnar i ett visst ärende  eller en viss grupp av ärenden, dock inte i de fall som avses  i 6 kap. 38 §.
Lag (2019:835)
.
6 §
Om en nämnd med stöd av 5 § uppdrar åt en förvaltningschef  inom nämndens verksamhetsområde att fatta beslut, får nämnden  överlåta åt förvaltningschefen att i sin tur uppdra åt en  annan anställd inom kommunen eller regionen att fatta  beslutet.
Lag (2019:835)
.
7 §
Om en nämnd med stöd av 5 § uppdrar åt en anställd att  besluta på nämndens vägnar, får nämnden ställa upp villkor  som innebär att brukarna av nämndens tjänster ska ges  tillfälle att lägga fram förslag eller att yttra sig, innan  beslutet fattas.
Nämnden får också bestämma att en anställd får fatta beslut  endast om företrädare för brukarna har tillstyrkt beslutet.
Anmälan av beslut
8 §
Nämnden ska besluta om i vilken utsträckning beslut som  har fattats med stöd av uppdrag enligt 5 och 6 §§ ska anmälas  till den. Beslut som inte anmäls ska protokollföras särskilt,  om beslutet får överklagas enligt bestämmelserna i 13 kap.
Skyldighet att lämna upplysningar
9 §
Bestämmelser om de anställdas skyldighet att lämna  upplysningar vid fullmäktiges sammanträden och till  revisorerna finns i 5 kap. 41 § och 12 kap. 9 § första  stycket.
Personalföreträdare
10 §
Företrädare för de anställda (personalföreträdare) utses  särskilt för varje nämnd bland de anställda, i första hand  bland dem som är anställda inom nämndens verksamhetsområde.
Högst tre personalföreträdare och en ersättare för var och en  av dem får finnas för varje nämnd.
11 §
Personalföreträdarna utses av den eller de lokala  arbetstagarorganisationer som kommunen eller regionen har  kollektivavtal med.
Lag (2019:835)
.
12 §
Personalföreträdare får, i den omfattning som anges i 
13-16 §§, närvara vid sammanträden med andra nämnder än  styrelsen.
Närvarorätt saknas dock vid revisorernas sammanträden, i  patientnämnder, valnämnder och överförmyndarnämnder.
13 §
Personalföreträdarna har rätt att närvara vid en nämnds  behandling av ärenden som rör förhållandet mellan kommunen  eller regionen som arbetsgivare och dess anställda. Nämnden  får i enskilda fall besluta att personalföreträdarna får  närvara även vid behandlingen av andra ärenden.
Lag (2019:835)
.
14 §
Personalföreträdarna har inte rätt att närvara vid  handläggning av
1. ärenden som avser myndighetsutövning mot någon enskild,  såvida inte ärendet rör en obestämd krets av enskilda,
2. förhandlingar med en arbetstagarorganisation,
3. uppsägningar av kollektivavtal,
4. arbetskonflikter,
5. rättstvister mellan kommunen eller regionen och en  arbetstagarorganisation, eller
6. ärenden som avser beställning eller upphandling av varor  och tjänster.
Lag (2019:835)
.
15 §
Personalföreträdarna har rätt att delta i nämndens  överläggningar men inte i besluten.
16 §
Med iakttagande av bestämmelserna i offentlighets- och  sekretesslagen (2009:400) är en nämnd skyldig att lämna  personalföreträdarna de upplysningar som behövs för deras  verksamhet.
17 §
I fråga om jäv för personalföreträdare i nämnden ska  bestämmelserna i 6 kap. 28-32 §§ tillämpas.
Personalföreträdaren ska dock inte anses jävig enligt 6 kap. 
28 § 4 enbart på grund av att han eller hon
1. är förtroendeman eller funktionär hos en  arbetstagarorganisation som har intressen att bevaka i  ärendet, eller
2. har företrätt organisationen som förtroendeman eller  funktionär i en sådan förhandling i ärendet som har ägt rum  enligt lagen (1976:580) om medbestämmande i arbetslivet.
Lag (2023:642)
.
18 §
Personalföreträdarna ska kallas till sammanträden på  samma sätt som gäller för ledamöterna i nämnden. Ersättarna  ska endast kallas när de ska tjänstgöra som  personalföreträdare.
19 §
Beslut som fattas vid ett sammanträde som  personalföreträdarna har tillträde till blir inte ogiltiga på  grund av att personalföreträdarna eller någon av dem inte har  kallats till sammanträdet.
Partssammansatta organ
20 §
Fullmäktige får inrätta partssammansatta organ för sådana  ärenden som rör förhållandet mellan kommunen eller regionen  som arbetsgivare och dess anställda eller, i fråga om en  gemensam nämnd, förhållandet mellan de samverkande kommunerna  eller regionerna som arbetsgivare och deras anställda. Detta  gäller dock inte om något annat följer av lag eller annan  författning.
De partssammansatta organen ska inom en nämnds  verksamhetsområde svara för beredning, förvaltning och  verkställighet av de ärenden som fullmäktige har bestämt  enligt första stycket.
Lag (2019:835)
.
21 §
Fullmäktige ska fastställa ett partssammansatt organs  uppgifter, sammansättning, mandattid och verksamhetsformer i  ett reglemente.
22 §
Partssammansatta organ får inte avgöra frågor som avser  verksamhetens mål, inriktning, omfattning eller kvalitet.
De får inte heller avgöra ärenden som avser  myndighetsutövning mot någon enskild.
23 §
Ett partssammansatt organ ska bestå av företrädare för  dels kommunen eller regionen, dels de anställda.
Kommunens eller regionens företrädare väljs av fullmäktige  eller, om fullmäktige bestämmer det, av en nämnd.
De anställdas företrädare utses av den eller de lokala  arbetstagarorganisationer som kommunen eller regionen har  slutit kollektivavtal med om partssammansatta organ.
Lag (2019:835)
.
24 §
För partssammansatta organ ska följande bestämmelser  tillämpas:
1. 4 kap. 27 § om reservation,
2. 6 kap. 28-32 §§ om jäv, och
3. 5 kap. 65-67 och 69 §§ och 8 kap. 12 § om hur protokollet  ska föras, protokollets innehåll, justering av protokollet  och hur justeringen ska tillkännages.
25 §
En nämnd inom vars verksamhetsområde ett partssammansatt  organ har tillsatts får återkalla uppdrag som har lämnats  över till organet, om det finns synnerliga skäl för det.
8 kap. Delaktighet och insyn
Medborgarförslag
1 §
Den som är folkbokförd i kommunen eller i en kommun inom  regionen får, om fullmäktige har beslutat det, väcka ärenden i  fullmäktige (medborgarförslag). Detsamma gäller  unionsmedborgare som avses i 1 kap. 5 § andra stycket.
Lag (2019:835)
.
Folkinitiativ
2 §
Ärende om att hålla folkomröstning i en viss fråga får i  fullmäktige väckas av minst tio procent av de röstberättigade  kommun- eller regionmedlemmarna enligt lagen (1994:692) om  kommunala folkomröstningar (folkinitiativ). Initiativet ska  vara skriftligt, ange den aktuella frågan samt innehålla  initiativtagarnas egenhändiga namnteckningar, uppgifter om när  namnteckningarna gjorts, namnförtydliganden, personnummer och  uppgift om deras adresser.
Vid beräkningen av antalet initiativtagare ska endast de  räknas med som har skrivit under initiativet under den  sexmånadersperiod som föregått inlämnandet.
Lag (2019:835)
.
Brukarinflytande
3 §
Nämnderna ska verka för att samråd sker med dem som  brukar deras tjänster.
Självförvaltningsorgan
4 §
Fullmäktige får besluta att en nämnd får uppdra åt ett  självförvaltningsorgan under nämnden att helt eller delvis  sköta driften av en viss anläggning eller en viss  institution, om inte något annat följer av lag eller annan  författning. Fullmäktige får i ett sådant fall även besluta  att nämnden får uppdra åt självförvaltningsorganet att  besluta på nämndens vägnar i ett visst ärende eller en viss  grupp av ärenden. Ärenden som rör myndighetsutövning mot  enskilda eller som i övrigt avses i 6 kap. 38 § får dock inte  delegeras till ett självförvaltningsorgan.
5 §
Nämnden ska fastställa självförvaltningsorganets  uppgifter, sammansättning, arbetsformer och mandattid.
De beslut som självförvaltningsorganet fattar med stöd av  uppdrag enligt 4 § ska anmälas till nämnden på det sätt som  nämnden bestämmer.
6 §
Ett självförvaltningsorgan ska bestå av företrädare för  dem som brukar anläggningen eller institutionen och de  anställda där. Företrädarna för sådana brukare ska vara fler  än dem som företräder de anställda.
Nämnden väljer på förslag av brukarna de ledamöter och  ersättare som ska företräda brukarna och på förslag av de  anställda dem som ska företräda de anställda.
7 §
De ledamöter och ersättare som företräder brukarna har  rätt till den ledighet från sina anställningar som behövs för  uppdraget och de ekonomiska förmåner som fullmäktige bestämt  för de förtroendevalda.
8 §
En nämnd får helt eller delvis återkalla ett uppdrag som  har getts till ett självförvaltningsorgan eller en enskild  ledamot, om det finns särskilda skäl för det.
Anslagstavlan
9 §
Varje kommun och region ska på sin webbplats ha en  anslagstavla. Anslagstavlan ska vara lättillgänglig och kunna  särskiljas från övrigt innehåll på webbplatsen.
Kommuner och regioner ska i sina lokaler eller på annan plats  ge allmänheten möjlighet att ta del av innehållet på  anslagstavlan.
Lag (2019:835)
.
10 §
Anslagstavlan ska innehålla
1. tillkännagivanden om fullmäktiges sammanträden,
2. tillkännagivanden av justerade protokoll,
3. tillkännagivanden av delegationsbeslut som inte ska anmälas  till en nämnd,
4. justerade protokoll i den utsträckning kommunen eller  regionen bestämmer och det inte strider mot lag eller annan  författning, och
5. upplysningar om hur beslut kan överklagas enligt 13 kap.
Anslagstavlan ska även innehålla kungörelser,  tillkännagivanden eller annan information som med stöd av lag  eller annan författning ska meddelas på anslagstavlan.
När en handling, som anslagits med stöd av andra stycket,  varit anslagen under föreskriven tid ska den som begärt  åtgärden få ett bevis om det.
Lag (2019:835)
.
11 §
Anslagstavlan får utöver det som anges i 10 § endast  innehålla tillkännagivanden om styrelsens och övriga nämnders  sammanträden samt beslutsunderlag inför fullmäktiges,  styrelsens och övriga nämnders sammanträden.
Tillkännagivande av protokoll
12 §
Senast andra dagen efter det att protokollet har  justerats ska justeringen tillkännages på anslagstavlan. Av  tillkännagivandet ska det framgå var protokollet finns  tillgängligt samt vilken dag det har tillkännagetts.  Tillkännagivandet får inte tas bort från anslagstavlan före  överklagandetidens utgång enligt 13 kap. 5 § första  stycket.
Kommunala föreskrifter
13 §
Kommunala föreskrifter ska kungöras genom att det på  kommunens eller regionens anslagstavla tillkännages att  protokollet för de beslutade föreskrifterna har justerats.
Gällande föreskrifter ska finnas tillgängliga för allmänheten  på kommunens eller regionens webbplats. De ska där vara  samlade i kommunens eller regionens författningssamling eller  på något annat sätt. Innehållet i samlingen ska framgå av ett  register eller någon annan förteckning på webbplatsen.
Första och andra styckena gäller inte om
1. det i lag eller annan författning anges att föreskrifterna  ska kungöras eller göras tillgängliga på något annat sätt,  eller
2. föreskrifterna på grund av sekretess inte får lämnas ut  till var och en.
Lag (2019:835)
.
Insyn i budgeten
14 §
Styrelsens förslag till budget ska hållas tillgängligt  för allmänheten på kommunens eller regionens webbplats från  och med tillkännagivandet av det sammanträde med fullmäktige  då budgeten ska fastställas.
Lag (2019:835)
.
Insyn i årsredovisningen
15 §
Årsredovisningen ska hållas tillgänglig för allmänheten  på kommunens eller regionens webbplats från och med  tillkännagivandet av det sammanträde med fullmäktige då  årsredovisningen ska godkännas.
Lag (2019:835)
.
16 §
Fullmäktige får bestämma att allmänheten får ställa  frågor om årsredovisningen vid ett sammanträde med  fullmäktige.
Insyn i revisionsberättelserna
16 a §
Revisionsberättelserna ska hållas tillgängliga för  allmänheten på kommunens eller regionens webbplats från och  med tillkännagivandet av det sammanträde med fullmäktige då  revisionsberättelserna ska behandlas.
Lag (2023:642)
.
Insyn i privata utförares verksamhet
17 §
Bestämmelser om allmänhetens insyn i verksamhet som genom  avtal lämnas över från en kommun, en region eller ett helägt  kommunalt bolag till en privat utförare finns i 10 kap. 3 och 
9 §§.
Lag (2019:835)
.
Information till enskilda
18 §
När enskilda kan välja mellan olika utförare av en  nämnds tjänster ska nämnden lämna information om samtliga  utförare, om inte annat framgår av lag eller annan  författning.
Sådan information ska vara saklig, relevant, jämförbar,  lättförståelig och lättillgänglig.
9 kap. Kommunal samverkan
Kommunalförbund
Bildande av kommunalförbund
1 §
Ett kommunalförbund enligt 3 kap. 8 § bildas genom att  förbundsmedlemmarnas fullmäktige antar en förbundsordning.  Förbundsmedlemmarna kan också i förbundsordningen ange en  senare tidpunkt vid vilken kommunalförbundet ska bildas.
Bestämmelser som ska tillämpas för kommunalförbund
2 §
Om inget annat anges eller följer av bestämmelserna om  kommuner och regioner i denna lag, tillämpas dessa även för  kommunalförbund.
När ett kommunalförbund har hand om en angelägenhet som det  finns bestämmelser om i en särskild författning, ska den  författningens bestämmelser om kommuner eller regioner  tillämpas för förbundet.
Om det i någon annan författning finns särskilda bestämmelser  om kommunalförbund för ett visst ändamål, ska de tillämpas  i stället för bestämmelserna i denna lag.
Lag (2019:835)
.
Beslutande församling, förbundsstyrelse och övriga organ
3 §
I ett kommunalförbund ska det som beslutande församling  finnas ett förbundsfullmäktige eller en förbundsdirektion.
Ledamöter och ersättare i den beslutande församlingen väljs  av förbundsmedlemmarnas fullmäktige enligt vad som anges i  förbundsordningen.
Varje förbundsmedlem ska vara representerad i den beslutande  församlingen med minst en ledamot och en ersättare. Antalet  ersättare ska vara lika många som antalet ledamöter.
4 §
Den beslutande församlingen väljs för fyra år, om inte en  kortare mandattid anges i förbundsordningen.
Mandattiden räknas från och med den 1 januari året efter det  år då val av fullmäktige har hållits i hela landet, om inte  annat anges i förbundsordningen.
5 §
Den beslutande församlingen ska tillsätta en  förbundsstyrelse. Om ett förbund är organiserat med  förbundsdirektion, ska direktionen också vara  förbundsstyrelse.
Den beslutande församlingen ska tillsätta de organ som utöver  förbundsstyrelsen behövs för att fullgöra kommunalförbundets  uppgifter.
Förbundsordningen
6 §
Förbundsordningen ska ange
1. kommunalförbundets namn och den ort där förbundet ska ha  sitt säte samt förbundets medlemmar och ändamål,
2. förbundets organisation, organens uppgifter och inbördes  förhållanden samt om interimsorgan får inrättas och om  förbundsstyrelsen ska få vara ställföreträdare för  förbundsfullmäktige,
3. antalet ledamöter och ersättare i den beslutande  församlingen och hur förbundsmedlemmarna ska vara  representerade samt mandattiden i de fall som anges i 4 §,
4. antalet revisorer och deras mandattid,
5. i fråga om förbund med förbundsdirektion, på vilket sätt  som revisorer ska utses,
6. om en förbundsmedlem ska ha rätt att väcka ärenden i den  beslutande församlingen,
7. om det för beslut ska krävas kvalificerad majoritet i den  beslutande församlingen och för vilka ärenden detta ska  gälla,
8. om en förtroendevald hos en förbundsmedlem som inte är  ledamot i den beslutande församlingen ska ha rätt att delta  vid sammanträden enligt 5 kap. 40 §,
9. om en förtroendevald hos en förbundsmedlem som inte är  ledamot eller ersättare i förbundsstyrelsen eller någon annan  nämnd ska ha sådan närvarorätt som anges i 4 kap. 28 §,
10. på vilken webbplats förbundets anslagstavla ska finnas,
11. förbundsmedlemmarnas andelar i förbundets tillgångar och  skulder och fördelningen av förbundets kostnader mellan  medlemmarna,
12. förbundsmedlemmarnas styrning av och insyn i förbundets  ekonomi och verksamhet,
13. riktlinjer om förbundets budgetprocess,
14. om allmänheten ska ha rätt att ställa frågor om  årsredovisningen vid ett sammanträde och i så fall  förutsättningarna för detta,
15. förfarandet vid en förbundsmedlems utträde ur förbundet,
16. förutsättningarna för och förfarandet vid förbundets  likvidation och upplösning samt grunderna för skifte av  förbundets behållna tillgångar när förbundet upplöses,
17. ordningen för att lösa tvister mellan förbundet och dess  medlemmar, och
18. ordningen för att bestämma ekonomiska förmåner till  ledamöterna och ersättarna i den beslutande församlingen  samt, i fråga om förbund med förbundsdirektion, till  revisorerna.
Ledamöter och ersättare
7 §
En förbundsmedlem får till ledamot eller ersättare i den  beslutande församlingen välja endast den som är ledamot eller  ersättare i förbundsmedlemmens fullmäktige.
Ledamöter och ersättare i förbundsstyrelsen och andra nämnder  samt revisorer väljs bland dem som har rösträtt vid val till  någon av förbundsmedlemmarnas fullmäktige.
Proportionella val
8 §
Under de förutsättningar som anges i lagen (2022:629) om  proportionella val i kommuner och regioner ska val av  ledamöter och ersättare i den beslutande församlingen samt  revisorer vara proportionella.
Om inte något annat följer av förbundsordningen ska det som  sägs i första stycket tillämpas när den beslutande  församlingen väljer ledamöter och ersättare i  förbundsstyrelsen, andra nämnder och de beslutande organens  beredningar samt revisorer.
Lag (2022:638)
.
Budgetprocessen
9 §
Det som sägs om budgetprocessen i 11 kap. 8 och 10 §§  gäller inte kommunalförbund.
10 §
I kommunalförbund med förbundsdirektion ska det  sammanträde vid vilket budgeten fastställs vara offentligt.  Sammanträdet ska tillkännages på kommunalförbundets  anslagstavla minst en vecka före sammanträdesdagen.
Förbundsmedlemmarnas ekonomiska ansvar
11 §
Om ett kommunalförbund saknar tillgångar för att betala  en skuld, är förbundsmedlemmarna skyldiga att fylla bristen.  Varje medlem ska skjuta till så stor del av bristen som  svarar mot medlemmens andel i skulden efter de grunder som  anges i förbundsordningen.
Revision
12 §
Det som sägs om val av revisorer i 12 kap. 4 och 5 §§  gäller inte för kommunalförbund.
I kommunalförbund med förbundsfullmäktige väljs revisorer av  förbundsfullmäktige. I kommunalförbund med förbundsdirektion  väljs revisorer enligt vad som anges i förbundsordningen.
13 §
I kommunalförbund med förbundsdirektion ska revisorerna  lämna en revisionsberättelse till var och en av  förbundsmedlemmarnas fullmäktige. Det som sägs om fullmäktige  i 5 kap. 24, 25, 32 och 49 §§ ska för sådana förbund gälla  förbundsmedlemmarnas fullmäktige.
14 §
Om en förbundsdirektion tillsatt en eller flera nämnder,  ska revisorerna lämna en särskild revisionsberättelse som  avser nämndernas verksamhet till förbundsdirektionen.
Direktionen prövar om ansvarsfrihet ska beviljas eller inte  för de nämnder som den tillsätter.
15 §
Revisorer i ett kommunalförbund är skyldiga att på  begäran lämna upplysningar till de förtroendevalda revisorerna  i varje kommun eller region som är medlem i kommunalförbundet.  Skyldigheten gäller upplysningar om
1. kommunalförbundets angelägenheter, och
2. sådana juridiska personer som omfattas av 2 kap. 3 §  offentlighets- och sekretesslagen (2009:400) och till vilka  kommunalförbundet enligt 10 kap. 2-6 §§ lämnat över skötseln  av en kommunal angelägenhet.
Lag (2019:835)
.
Folkomröstning
16 §
Kommunalförbund får inte anordna folkomröstning eller  anlita valnämnden i en kommun som är förbundsmedlem.
Anslagstavlan
17 §
Det som anges om fullmäktige och styrelsen i  bestämmelserna om anslagstavlan i 8 kap. 9-11 §§ ska i  stället avse förbundsfullmäktige, förbundsdirektion och  förbundsstyrelsen.
Utträde
18 §
En förbundsmedlem har rätt att utträda ur ett  kommunalförbund.
Uppsägningstiden ska vara tre år, om inte en kortare tid  anges i förbundsordningen.
Gemensam nämnd
Tillsättande av gemensam nämnd
19 §
Fullmäktige får besluta att en nämnd ska vara gemensam  med en annan kommun eller en annan region.
Lag (2019:835)
.
20 §
En gemensam nämnd tillsätts i någon av de samverkande  kommunerna eller regionerna och ingår i denna kommuns eller  regions organisation.
Lag (2019:835)
.
Uppgifter
21 §
Kommuner och regioner får genom en gemensam nämnd  fullgöra uppgifter enligt 3 kap. 4 §.
En gemensam nämnd får fullgöra uppgifter för vilka det enligt  lag eller annan författning ska finnas en eller flera nämnder  i varje kommun eller region. Uppgifter som kommun- eller  regionstyrelsen har vid höjd beredskap enligt lagen (2006:544)  om kommuners och regioners åtgärder inför och vid  extraordinära händelser i fredstid och höjd beredskap får dock  inte fullgöras av en gemensam nämnd.
Lag (2019:835)
.
22 §
En gemensam nämnds uppgifter ska närmare preciseras i en  överenskommelse mellan de berörda kommunerna och regionerna.
Lag (2019:835)
.
Bestämmelser som ska tillämpas för gemensam nämnd
23 §
Det som gäller för en nämnd enligt denna lag ska, om  inget annat sägs, även tillämpas för en gemensam nämnd.
Ledamöter och ersättare
24 §
Ledamöter och ersättare väljs av fullmäktige i de  samverkande kommunerna och regionerna. Var och en av de  samverkande kommunerna och regionerna ska vara representerade  i den gemensamma nämnden med minst en ledamot och en  ersättare. Antalet ersättare ska vara lika många som antalet  ledamöter.
Lag (2019:835)
.
Ekonomiska förmåner
25 §
Förtroendevalda i en gemensam nämnd har rätt till  ersättning av den kommun eller den region som har valt dem.
Lag (2019:835)
.
Budget
26 §
Budgeten upprättas av den kommun eller region som har  tillsatt nämnden. Budgeten ska upprättas efter samråd med de  övriga samverkande kommunerna och regionerna.
Lag (2019:835)
.
Rätt till upplysningar
27 §
Fullmäktige i en kommun eller en region som bildat en  gemensam nämnd har rätt att begära upplysningar från nämnden.  Ordföranden och vice ordföranden i nämnden samt de anställda i  de samverkande kommunerna och regionerna är skyldiga att lämna  upplysningar vid fullmäktiges sammanträden, om det inte finns  något hinder mot det på grund av sekretess.
Lag (2019:835)
.
Närvarorätt för personalföreträdare
28 §
Företrädare för anställda i kommuner eller regioner som  samverkar i en gemensam nämnd får i den omfattning som anges i 
7 kap. 13-16 §§ närvara vid sammanträden med den gemensamma  nämnden.
Lag (2019:835)
.
Interpellationer och frågor
29 §
Ledamöter i fullmäktige i kommuner eller regioner som  bildat en gemensam nämnd får ställa interpellationer om  nämndens handläggning. För att hämta in upplysningar får  ledamöterna ställa frågor. Interpellationer och frågor ska  riktas till nämndens ordförande.
Lag (2019:835)
.
Delegering av ärenden
30 §
En gemensam nämnd får, utöver vad som anges i 7 kap. 5 §,  även under samma förutsättningar uppdra åt en anställd i någon  av de samverkande kommunerna eller regionerna att besluta på  nämndens vägnar.
Lag (2019:835)
.
31 §
Om en gemensam nämnd med stöd av 7 kap. 5 § uppdrar åt en  förvaltningschef inom nämndens verksamhetsområde att fatta  beslut, får nämnden överlåta åt förvaltningschefen att i sin  tur uppdra åt en annan anställd inom kommunen eller regionen  eller i någon av de samverkande kommunerna eller regionerna  att fatta beslutet.
Lag (2019:835)
.
Tillkännagivande av protokoll
32 §
Justeringen av en gemensam nämnds protokoll ska  tillkännages på var och en av de samverkande kommunernas och  regionernas anslagstavlor.
Lag (2019:835)
.
Reglemente
33 §
Reglementet för en gemensam nämnd ska antas av  fullmäktige i var och en av de samverkande kommunerna eller  regionerna.
Lag (2019:835)
.
Revision
34 §
En gemensam nämnd ska granskas av revisorerna i var och  en av de samverkande kommunerna eller regionerna.
Lag (2019:835)
.
Ansvarsfrihet och anmärkning
35 §
Fråga om ansvarsfrihet och om anmärkning för en gemensam  nämnd ska prövas av fullmäktige i var och en av de samverkande  kommunerna eller regionerna.
Lag (2019:835)
.
Gemensam nämnd inom vård- och omsorgsområdet
36 §
Särskilda bestämmelser om gemensam nämnd finns i lagen 
(2003:192) om gemensam nämnd inom vård- och omsorgsområdet.
Avtalssamverkan
37 §
En kommun eller en region får ingå avtal om att någon av  dess uppgifter helt eller delvis ska utföras av en annan  kommun eller en annan region (avtalssamverkan). Sådan  avtalssamverkan hindras inte av kravet i 2 kap. 1 § på  anknytning till kommunens eller regionens område eller dess  medlemmar.
Kommuner och regioner får inom ramen för avtalssamverkan, med  de begränsningar som följer av 6 kap. 38 §, komma överens om  att uppdra åt en anställd i den andra kommunen eller i den  andra regionen att besluta på kommunens eller regionens vägnar  i ett visst ärende eller en viss grupp av ärenden. I så fall  tillämpas 7 kap. 4-8 §§.
Om det i annan lag eller författning finns bestämmelser som  avviker från denna paragraf, tillämpas de bestämmelserna.
Lag (2019:835)
.
38 §
Styrelsen ska årligen till fullmäktige rapportera om  kommunens eller regionens avtalssamverkan enligt 37 § eller  enligt annan lag eller författning.
Lag (2019:835)
.
10 kap. Överlämnande av kommunala angelägenheter
Överlämnande
1 §
Fullmäktige i kommuner eller regioner får, om det inte i  lag eller annan författning anges att angelägenheten ska  bedrivas av en kommunal nämnd, besluta att lämna över skötseln  av en kommunal angelägenhet till en juridisk person eller en  enskild individ.
Om skötseln av angelägenheten innefattar myndighetsutövning,  får den lämnas över endast om det finns stöd för det i lag.
Lag (2019:835)
.
Kommunala bolag
Definitioner
2 §
Med ett helägt kommunalt bolag avses ett aktiebolag där  kommunen eller regionen direkt eller indirekt innehar samtliga  aktier.
Med ett delägt kommunalt bolag avses ett aktiebolag eller  handelsbolag där kommunen eller regionen bestämmer tillsammans  med någon annan.
Lag (2019:835)
.
Överlämnande till helägda bolag
3 §
Om en kommun eller en region med stöd av 1 § lämnar över  skötseln av en kommunal angelägenhet till ett helägt kommunalt  bolag, ska fullmäktige
1. fastställa det kommunala ändamålet med verksamheten,
2. se till att det fastställda kommunala ändamålet och de  kommunala befogenheterna som utgör ram för verksamheten anges  i bolagsordningen,
3. utse samtliga styrelseledamöter,
4. se till att det anges i bolagsordningen att fullmäktige får  ta ställning till sådana beslut i verksamheten som är av  principiell beskaffenhet eller annars av större vikt innan de  fattas,
5. utse minst en lekmannarevisor, och
6. se till att bolaget ger allmänheten insyn i den verksamhet  som genom avtal lämnas över till privata utförare.
Lag (2019:835)
.
Överlämnande till delägda bolag
4 §
Innan skötseln av en kommunal angelägenhet lämnas över  till ett delägt kommunalt bolag, ska fullmäktige se till att  bolaget blir bundet av de villkor som avses i 3 § i en  omfattning som är rimlig med hänsyn till andelsförhållandena,  verksamhetens art och omständigheterna i övrigt.
I delägda kommunala bolag som inte omfattas av 2 kap. 3 §  offentlighets- och sekretesslagen (2009:400), ska fullmäktige  verka för att allmänheten ska ha rätt att ta del av  handlingar hos bolaget enligt de grunder som gäller för  allmänna handlingars offentlighet i 2 kap.  tryckfrihetsförordningen och offentlighets- och  sekretesslagen.
Lekmannarevisorer
5 §
Till lekmannarevisor i hel- eller delägda kommunala bolag  ska fullmäktige utse någon av de revisorer som valts enligt 
12 kap. 4 §.
Kommunala stiftelser och föreningar
6 §
Det som anges i 3 § 1-4 och 6 gäller också när kommunen  eller regionen ensam bildar en stiftelse för en kommunal  angelägenhet. Fullmäktige ska även utse minst en revisor i en  sådan stiftelse. Till revisor i stiftelsen ska fullmäktige  utse någon av de revisorer som valts enligt 12 kap. 4 §.
Det som anges i 4 § gäller också en förening där kommunen  eller regionen bestämmer tillsammans med någon annan och en  stiftelse som kommunen eller regionen bildar tillsammans med  någon annan för en kommunal angelägenhet.
Det som anges i 3 § om bolagsordningen ska vid tillämpningen  av första och andra styckena i stället avse stadgarna i en  förening och stiftelseförordnandet eller stiftelseurkunden i  en stiftelse.
Lag (2019:835)
.
Privata utförare
7 §
Med en privat utförare avses en juridisk person eller en  enskild individ som har hand om skötseln av en kommunal  angelägenhet enligt 1 §. Med en privat utförare avses inte  ett hel- eller delägt kommunalt bolag och inte heller en  sådan stiftelse eller förening som avses i 6 §.
8 §
När skötseln av en kommunal angelägenhet genom avtal har  lämnats över till en privat utförare, ska kommunen eller  regionen kontrollera och följa upp verksamheten.
Lag (2019:835)
.
9 §
Om en kommun eller en region sluter avtal med en privat  utförare, ska kommunen eller regionen genom avtalet  tillförsäkra sig information som gör det möjligt att ge  allmänheten insyn i den verksamhet som lämnas över.
Lag (2019:835)
.
11 kap. Ekonomisk förvaltning
Mål för den ekonomiska förvaltningen
1 §
Kommuner och regioner ska ha en god ekonomisk hushållning  i sin verksamhet och i sådan verksamhet som bedrivs genom  sådana juridiska personer som avses i 10 kap. 2-6 §§.  Fullmäktige ska besluta om riktlinjer för god ekonomisk  hushållning för kommunen eller regionen. Om kommunen eller  regionen har en sådan resultatreserv som avses i 14 §, ska  riktlinjerna även omfatta hanteringen av den.
Lag (2023:642)
.
Medelsförvaltningen
2 §
Kommuner och regioner ska förvalta sina medel på ett  sådant sätt att krav på god avkastning och betryggande  säkerhet kan tillgodoses.
Lag (2019:835)
.
3 §
Fullmäktige ska besluta om riktlinjer för  medelsförvaltningen.
4 §
Har upphävts genom
lag (2023:642)
.
Budgetens innehåll
5 §
Kommuner och regioner ska varje år upprätta en budget för  nästa kalenderår (budgetår).
Budgeten ska upprättas så att intäkterna överstiger  kostnaderna.
Undantag från andra stycket får göras
1. i den utsträckning som medel från en resultatreserv tas i  anspråk enligt 14 §, eller
2. om det finns synnerliga skäl.
Lag (2023:642)
.
6 §
I budgeten ska skattesatsen och anslagen anges. Av  budgeten ska det vidare framgå hur verksamheten ska  finansieras och hur den ekonomiska ställningen beräknas vara  vid budgetårets slut. De finansiella mål som är av betydelse  för en god ekonomisk hushållning ska anges.
Budgeten ska även innehålla en plan för verksamheten under  budgetåret. I planen ska det anges mål och riktlinjer som är  av betydelse för en god ekonomisk hushållning.
Budgeten ska också innehålla en plan för ekonomin för en  period av tre år. Budgetåret ska då alltid vara periodens  första år. Planen ska innehålla sådana finansiella mål som  anges i första stycket.
6 a §
Budgeten ska innehålla en redogörelse för ekonomin under  budgetåret i de kommunala koncernföretagen. Med kommunala  koncernföretag avses detsamma som i 2 kap. 5 § lagen 
(2018:597) om kommunal bokföring och redovisning.
Lag (2023:642)
.
7 §
Fullmäktige får besluta att inte anvisa några medel till  en nämnd.
Budgetprocessen
8 §
Förslag till budget ska upprättas av styrelsen före  oktober månads utgång. Förslag till budget för revisorernas  verksamhet ska upprättas av fullmäktiges presidium senast vid  samma tidpunkt.
Om det finns särskilda skäl för det, får budgetförslaget  upprättas i november månad. I så fall ska styrelsen före  oktober månads utgång föreslå skattesatsen för den  kommunalskatt eller regionskatt som ingår i den preliminära  inkomstskatten under det följande året.
Lag (2019:835)
.
9 §
Styrelsen bestämmer när övriga nämnder senast ska lämna  in sina särskilda budgetförslag till styrelsen.
10 §
Budgeten fastställs av fullmäktige före november månads  utgång.
De år då val av fullmäktige har hållits i hela landet ska  budgeten fastställas av nyvalda fullmäktige.
11 §
Om budgeten på grund av särskilda skäl inte kan  fastställas före november månads utgång, ska fullmäktige ändå  fastställa skattesatsen och, i förekommande fall,  avgiftssatsen för begravningsavgiften enligt 9 kap.  begravningslagen (1990:1144) inom denna tid.
Budgeten ska därefter fastställas före december månads  utgång. Fullmäktige får då fastställa en annan skatte- eller  avgiftssats än den som har bestämts tidigare.
Reglering av balanskravsresultat
12 §
Om balanskravsresultatet enligt 11 kap. 10 § lagen 
(2018:597) om kommunal bokföring och redovisning för ett  visst räkenskapsår är negativt, ska det regleras under de  närmast följande tre åren.
Fullmäktige ska anta en åtgärdsplan för hur regleringen ska  ske.
Beslut om reglering ska fattas senast i budgeten det tredje  året efter det år då det negativa balanskravsresultatet  uppkom.
Lag (2018:600)
.
13 §
Fullmäktige får besluta att en reglering av ett negativt  balanskravsresultat inte ska göras om det finns synnerliga  skäl.
Resultatreserver
14 §
Kommuner och regioner får i en resultatreserv reservera  medel som får användas för att en god ekonomisk hushållning  ska uppnås.
Reservering får göras med högst ett belopp som motsvarar det  lägsta av antingen den del av årets resultat eller den del av  årets resultat efter balanskravsjusteringar enligt 11 kap. 
10 § lagen (2018:597) om kommunal bokföring och redovisning,  som överstiger
1. en procent av summan av skatteintäkter samt generella  statsbidrag och utjämning, eller
2. två procent av summan av skatteintäkter samt generella  statsbidrag och utjämning, om kommunen eller regionen har ett  negativt eget kapital, inklusive ansvarsförbindelsen för  pensionsförpliktelser.
En reservering får göras om resultatreserven efter  reserveringen uppgår till ett belopp som motsvarar högst fem  procent av summan av skatteintäkter samt generella statsbidrag  och utjämning.
Lag (2023:642)
.
Utgiftsbeslut under budgetåret
15 §
Om fullmäktige beslutar om en utgift under löpande  budgetår, ska beslutet också innefatta en anvisning om hur  utgiften ska finansieras.
Delårsrapport
16 §
Fullmäktige ska behandla minst en delårsrapport som  upprättats enligt 13 kap. 1 § lagen (2018:597) om kommunal  bokföring och redovisning.
Styrelsen ska inom två månader efter utgången av den period  av räkenskapsåret som delårsrapporten omfattar överlämna  delårsrapporten till fullmäktige och revisorer.
Lag (2018:600)
.
Räkenskaper
17 §
Styrelsen och övriga nämnder ska fortlöpande föra  räkenskaper över de medel som de förvaltar.
18 §
Styrelsen bestämmer när övriga nämnder senast ska  redovisa sin medelsförvaltning under föregående budgetår till  styrelsen.
Årsredovisning
19 §
När styrelsen har fått övriga nämnders redovisningar,  ska den upprätta en årsredovisning.
20 §
Årsredovisningen ska lämnas över till fullmäktige och  revisorerna snarast möjligt och senast den 15 april året  efter det år som redovisningen avser.
21 §
Årsredovisningen ska godkännas av fullmäktige. Det ska  ske innan fullmäktige beslutar om ansvarsfrihet enligt 5 kap. 
24 §.
Förbud mot pantsättning
22 §
Kommuner och regioner får inte upplåta panträtt i sin  egendom till säkerhet för en fordran.
Vid förvärv av egendom får de dock överta betalningsansvaret  för lån som tidigare har tagits upp mot säkerhet av panträtt i  egendomen.
Lag (2019:835)
.
Underrättelse om skattesats
23 §
Bestämmelser om skyldighet för styrelsen att underrätta  vissa myndigheter om skattesatsen och om avgiftssatsen för  begravningsavgiften finns i lagen (1965:269) med särskilda  bestämmelser om kommuns och annan menighets utdebitering av  skatt, m.m.
Bestämmelser om kommunal redovisning
24 §
Bestämmelser om bokföring och årsredovisning finns i  lagen (2018:597) om kommunal bokföring och redovisning.
Lag (2018:600)
.
12 kap. Revision
Revisorernas uppgifter
1 §
Revisorerna granskar årligen i den omfattning som följer  av god revisionssed all verksamhet som bedrivs inom  nämndernas eller fullmäktigeberedningarnas  verksamhetsområden. De granskar på samma sätt, genom de  revisorer eller lekmannarevisorer som utsetts i juridiska  personer enligt 10 kap. 2-6 §§, även verksamheten i de  juridiska personerna.
Revisorerna prövar om verksamheten sköts på ett  ändamålsenligt och från ekonomisk synpunkt tillfredsställande  sätt, om räkenskaperna är rättvisande och om den interna  kontrollen som görs inom nämnderna är tillräcklig.
Om revisorerna i sin granskning finner att det föreligger  misstanke om att brott av förmögenhetsrättslig karaktär  förövats eller om att allmän förvaltningsdomstols avgörande  åsidosatts, ska de anmäla förhållandet till berörd nämnd. Om  nämnden efter en sådan anmälan inte vidtar åtgärder utan  oskäligt dröjsmål, är revisorerna skyldiga att rapportera det  till fullmäktige. Revisorerna får dock avstå från att anmäla  misstanke om brott till fullmäktige om nämnden funnit att det  inte föreligger en sådan misstanke.
2 §
Revisorerna ska bedöma om resultaten i den delårsrapport  som enligt 11 kap. 16 § ska behandlas av fullmäktige och  årsredovisningen är förenliga med de mål fullmäktige  beslutat. Revisorernas skriftliga bedömning ska lämnas till  fullmäktige inför behandlingen av delårsrapporten och  årsredovisningen.
3 §
Revisorernas granskning omfattar inte ärenden som avser  myndighetsutövning mot någon enskild i andra fall än
1. när handläggningen av sådana ärenden har vållat kommunen  eller regionen ekonomisk förlust,
2. när granskningen gäller hur nämnderna verkställer egna  gynnande beslut enligt lagen (1993:387) om stöd och service  till vissa funktionshindrade och socialtjänstlagen (2025:400),
3. när granskningen gäller hur nämnderna verkställer  avgöranden av allmänna förvaltningsdomstolar, eller
4. när granskningen sker från allmänna synpunkter.
Lag (2025:450)
.
Val av revisorer
4 §
Under de år då val av fullmäktige har hållits i hela  landet ska nyvalda fullmäktige välja revisorer för granskning  av verksamheten under de fyra följande åren.
5 §
Vid en samlad revision av hela verksamheten ska minst fem  revisorer väljas.
Vid en särskild revision för granskning av en viss eller  vissa nämnders verksamhet ska minst fem revisorer väljas för  varje nämnd eller grupp av nämnder.
6 §
Om en revisor avgår under mandattiden får fullmäktige  hålla fyllnadsval för återstoden av denna tid.
Revisorernas ställning
7 §
Varje revisor fullgör sitt uppdrag självständigt.
Sakkunnigt biträde
8 §
Revisorerna ska i sin granskning biträdas av sakkunniga  som de själva väljer och anlitar i den omfattning som behövs  för att fullgöra granskningen enligt god revisionssed.
Lekmannarevisorer som utses med stöd av 10 kap. 3 och 4 §§  ska i sin granskning biträdas av sakkunniga som de själva  väljer och anlitar i den omfattning som behövs för att  fullgöra uppdraget enligt god sed vid detta slag av  granskning.
De sakkunniga ska ha den insikt och erfarenhet av kommunal  verksamhet som fordras för att kunna fullgöra uppdraget.
Revisorernas rätt till information
9 §
Nämnderna, fullmäktigeberedningarna, de enskilda  ledamöterna och ersättarna i dessa, samt de anställda är  skyldiga att lämna revisorerna de upplysningar som behövs för  revisionsarbetet.
De ska också ge revisorerna tillfälle att när som helst  inventera de tillgångar som nämnderna eller  fullmäktigeberedningarna har hand om och ta del av de  räkenskaper och andra handlingar som berör deras verksamhet.
Revisorernas förvaltning
10 §
Revisorerna svarar själva för den förvaltning som har  samband med revisionsuppdraget, om inte fullmäktige bestämmer  något annat.
11 §
De beslut som revisorerna fattar om sin förvaltning och  om jäv ska tas upp i protokoll.
Bestämmelserna i 5 kap. 65-67 och 69 §§ och 8 kap. 12 § om  hur protokollet ska föras, protokollets innehåll, justering  av protokollet och hur justeringen ska tillkännages, ska  tillämpas också på revisorernas protokoll.
Revisionsberättelse
12 §
Revisorerna ska varje år till fullmäktige lämna en  berättelse med redogörelse för resultatet av den revision som  avser verksamheten under det föregående budgetåret. De  sakkunnigas rapporter ska bifogas revisionsberättelsen.
Granskningsrapport enligt 10 kap. 5 § aktiebolagslagen 
(2005:551) som har lämnats för ett aktiebolag som avses i 
10 kap. 2 § ska också bifogas revisionsberättelsen.
Revisionsberättelsen för sådana kommunalförbund som kommunen  eller regionen ingår i ska också bifogas revisorernas  berättelse utom i det fall som avses i 9 kap. 13 §. Vidare ska  revisionsberättelsen för aktiebolag, handelsbolag, ekonomisk  förening och stiftelse till vilken kommunen eller regionen  lämnat över skötseln av en kommunal angelägenhet enligt 
10 kap. 2-6 §§ bifogas revisionsberättelsen.
Lag (2019:835)
.
13 §
Anmärkningar får riktas mot
1. nämnder och fullmäktigeberedningar, och
2. de enskilda förtroendevalda i sådana organ.
Anledningen till anmärkningen ska anges i  revisionsberättelsen.
Revisionsberättelsen ska också innehålla ett särskilt  uttalande om huruvida ansvarsfrihet tillstyrks eller inte.
Jäv
14 §
I fråga om jäv för en revisor ska bestämmelserna i 
6 kap. 28 § om jäv tillämpas.
15 §
Från jäv ska bortses när frågan om opartiskhet  uppenbarligen saknar betydelse.
16 §
En revisor som är jävig i ett ärende får inte delta  eller närvara vid behandlingen av ärendet. Revisorn får dock  vidta åtgärder som inte någon annan kan utföra utan att  behandlingen försenas avsevärt.
En revisor som känner till en omständighet som kan antas  utgöra jäv mot honom eller henne ska självmant uppge det.
Har det uppkommit en fråga om jäv mot någon av revisorerna  ska de gemensamt och snarast besluta i jävsfrågan. Den som  jävet gäller får delta i prövningen av jävsfrågan endast om  revisorerna annars inte är beslutsföra och någon annan inte  kan tillkallas utan olägligt uppskov.
17 §
Ett beslut om jäv får överklagas endast i samband med  överklagande av det beslut genom vilket ärendet avgörs.
Revisionsreglemente
18 §
Fullmäktige får anta ett reglemente om revisionen.
13 kap. Laglighetsprövning
Vem som får överklaga
1 §
Varje medlem av en kommun eller en region har rätt att få  lagligheten av kommunens eller regionens beslut prövad genom  att överklaga beslutet till förvaltningsrätten.
Lagligheten av en gemensam nämnds beslut får överklagas på  samma sätt av varje medlem av de samverkande kommunerna och  regionerna.
Lagligheten av ett kommunalförbunds beslut får överklagas på  samma sätt av varje medlem av de kommuner eller regioner som  ingår i kommunalförbundet samt av förbundsmedlemmarna.
Lag (2019:835)
.
Vilka beslut som får överklagas
2 §
Följande beslut får överklagas:
1. beslut av fullmäktige eller den beslutande församlingen i  ett kommunalförbund,
2. beslut av en nämnd eller ett partssammansatt organ, om  beslutet inte är av rent förberedande eller rent  verkställande art,
3. beslut av förbundsstyrelsen eller en annan nämnd eller ett  partssammansatt organ i ett kommunalförbund, om beslutet inte  är av rent förberedande eller rent verkställande art, och
4. sådana beslut av revisorerna som avses i 12 kap. 11 §.
3 §
Bestämmelserna i detta kapitel gäller inte om det i lag  eller annan författning finns särskilda bestämmelser om  överklagande.
Hur besluten överklagas
4 §
Ett beslut överklagas skriftligt.
I överklagandet ska klaganden ange vilket beslut som  överklagas och de omständigheter som överklagandet grundas  på.
Överklagandet ska ges in till förvaltningsrätten.
Tiden för överklagande
5 §
Överklagandet ska ha kommit in till förvaltningsrätten  inom tre veckor från den dag då det tillkännagavs på  kommunens, regionens eller kommunalförbundets anslagstavla att  protokollet över beslutet justerats. Tiden för överklagande av  en gemensam nämnds beslut räknas från det att till-
kännagivandet skett på anslagstavlorna i samtliga samverkande  kommuner och regioner.
Tillkännagivandet av protokollsjusteringen måste finnas på  anslagstavlan under hela överklagandetiden för att tiden ska  löpa ut.
Lag (2019:835)
.
6 §
Om överklagandet före överklagandetidens utgång har kommit  in till kommunen, regionen eller kommunalförbundet i stället  för till förvaltningsrätten, ska överklagandet ändå prövas.  Detsamma gäller när överklagandet av en gemensam nämnds beslut  kommit in till någon av de samverkande kommunerna eller  regionerna.
Lag (2019:835)
.
Grunder för upphävande av besluten
7 §
Vid prövningen av överklagandet får domstolen inte beakta  andra omständigheter än sådana som klaganden har hänvisat  till före överklagandetidens utgång.
8 §
Ett överklagat beslut ska upphävas, om
1. det inte har kommit till på lagligt sätt,
2. beslutet rör något som inte är en angelägenhet för kommunen  eller regionen,
3. det organ som har fattat beslutet inte har haft rätt att  göra det, eller
4. beslutet annars strider mot lag eller annan författning.
Första stycket 3 och 4 gäller inte beslut enligt 11 kap. 5 §  andra och tredje styckena samt 12 och 13 §§ och beslut om att  använda medel från en resultatreserv enligt 14 §.
Domstolen får inte ersätta det överklagade beslutet med något  annat beslut.
Lag (2023:642)
.
9 §
Om ett fel har saknat betydelse för ärendets utgång,  behöver beslutet inte upphävas. Detsamma gäller om beslutet  har förlorat sin betydelse till följd av senare inträffade  förhållanden.
Handläggningen i domstol
10 §
Vid tillämpningen av förvaltningsprocesslagen (1971:291)  ska kommunen, regionen, den gemensamma nämnden eller  kommunalförbundet anses som part.
Lag (2019:835)
.
11 §
Ett föreläggande enligt 5 § förvaltningsprocesslagen 
(1971:291) får inte gälla sådana brister som består i att det  i överklagandet inte anges de omständigheter som  överklagandet grundas på.
Bestämmelsen i 29 § förvaltningsprocesslagen om rätt att utan  yrkande besluta till det bättre för enskild ska inte  tillämpas.
12 §
Bestämmelser om hur förvaltningsrättens beslut  överklagas finns i förvaltningsprocesslagen (1971:291).
Prövningstillstånd krävs vid överklagande till kammarrätten.
13 §
Om förvaltningsrättens eller kammarrättens beslut har  gått klaganden emot, får endast klaganden överklaga beslutet.
Om förvaltningsrätten eller kammarrätten har upphävt ett  beslut eller förbjudit att det verkställs, får domstolens  beslut överklagas av kommunen eller regionen och av deras  medlemmar.
Om förvaltningsrätten eller kammarrätten har upphävt ett  beslut av ett kommunalförbund eller en gemensam nämnd eller  förbjudit att det verkställs, får domstolens beslut överklagas  av förbundet eller av nämnden, liksom av varje kommun och  region som är medlem i förbundet eller samverkar i nämnden och  av deras medlemmar.
Lag (2019:835)
.
När beslut får verkställas
14 §
Ett beslut som kan överklagas enligt detta kapitel får  verkställas innan det fått laga kraft om inte särskilda skäl  talar mot det. Vid bedömningen ska särskild hänsyn tas till  om verkställigheten av beslutet kommer att kunna rättas.
Rättelse av verkställda beslut
15 §
Om ett beslut har upphävts genom ett avgörande som fått  laga kraft och om beslutet redan har verkställts, ska det  organ som har fattat beslutet se till att verkställigheten av  det rättas i den utsträckning som det är möjligt. Ett beslut  om rättelse ska meddelas utan oskäligt dröjsmål.
Övergångsbestämmelser
2017:725
1. Denna lag träder i kraft den 1 januari 2018.
2. Bestämmelserna i 4 kap. 5 § 1 om att en revisor inte är  valbar till ledamot eller ersättare i fullmäktige och  bestämmelserna i 6 kap. 16 § första stycket om antalet  ersättare i styrelsen tillämpas första gången efter det att  det första ordinarie valet efter ikraftträdandet har hållits  i landet.
3. Genom lagen upphävs
a) kommunallagen (1991:900), och
b) lagen (1970:462) om vissa anslag på kommuns anslagstavla.
4. Den upphävda kommunallagen gäller fortfarande för  överklagande av beslut som har tillkännagetts före  ikraftträdandet.
5. Fram till dess att det första ordinarie valet efter  ikraftträdandet har hållits i landet gäller den upphävda  kommunallagen i fråga om
a) sådana underställda nämnder som fullmäktige beslutat om  före ikraftträdandet, och
b) bestämmelserna om att fullmäktige får föreskriva att en  lokal nämnd inte får väcka ärenden i fullmäktige.
2022:638
1. Denna lag träder i kraft den 1 juli 2022.
2. Bestämmelserna i 6 kap. 20 § i den äldre lydelsen gäller  fortfarande för ledamöter som valts före ikraftträdandet.
3. Äldre bestämmelser gäller fortfarande för överklagande av  beslut som har meddelats eller tillkännagetts före  ikraftträdandet.
2023:642
1. Denna lag träder i kraft den 1 januari 2024.
2. Lagen tillämpas första gången för räkenskapsåret 2024.
3. En kommun eller en region som vid ikraftträdandet har en  sådan resultatutjämningsreserv som avses i 11 kap. 14 § i den  äldre lydelsen får ha kvar resultatutjämningsreserven till  utgången av 2033, då kvarvarande medel upplöses i eget  kapital. Riktlinjerna för god ekonomisk hushållning enligt 
11 kap. 1 § ska omfatta även hanteringen av  resultatutjämningsreserven. I fråga om användning av medel  från en resultatutjämningsreserv gäller fortfarande 11 kap. 
14 § första stycket och 13 kap. 8 § i den äldre lydelsen.
4. Undantag från 11 kap. 5 § andra stycket får göras även i  den utsträckning som medel från en resultatutjämningsreserv  tas i anspråk enligt 11 kap. 14 § första stycket i den äldre  lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.