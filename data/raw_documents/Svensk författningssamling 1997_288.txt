Title: Elberedskapslag (1997:288)
SFS Number: Svensk författningssamling 1997:288
URL: https://www.riksdagen.se/sv/dokument-och-lagar/dokument/svensk-forfattningssamling/elberedskapslag-1997288_sfs-1997-288/
Source Link: http://rkrattsbaser.gov.se/sfst?bet=1997:288
Amendment Register Link: http://rkrattsbaser.gov.se/sfsr?bet=1997:288
Ministry/Authority: Klimat- och näringslivsdepartementet RSE
Issued: 1997-05-29
Metadata: {"Utfärdad": "1997-05-29", "Ändrad": "t.o.m. SFS 2018:587"}

==================================================

Elberedskapslag (1997:288)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1997:288
Departement/myndighet
:   
Klimat- och näringslivsdepartementet RSE
Utfärdad
:   
1997-05-29
Ändrad
:   
t.o.m. SFS 2018:587
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag innehåller bestämmelser om skyldighet att vidta beredskapsåtgärder inom elsektorn.
Bestämmelserna gäller för den som bedriver produktion av el, handel med el eller sådan överföring av el som sker med stöd av nätkoncession enligt 2 kap. 1 § ellagen (1997:857).
Lag (2012:396)
.
1 a §
Den myndighet som regeringen bestämmer är elberedskapsmyndighet och har de uppgifter som anges i denna lag och i föreskrifter som har meddelats i anslutning till lagen. Om myndigheten bedriver sådan verksamhet som avses i 1 §
andra stycket omfattas inte myndigheten av bestämmelserna i 4, 6, 7, 9 och 15 §§.
Lag (2012:396)
.
2 §
Beredskapslagring av bränsle som används för  elproduktion omfattas av lagen endast i fråga om rätt till  ersättning enligt 10 §. Särskilda bestämmelser om  beredskapslagring finns i lagen (2012:806) om  beredskapslagring av olja.
I skyddslagen (2010:305) och i säkerhetsskyddslagen 
(2018:585) finns bestämmelser om tillträdesbegränsning  respektive fysisk säkerhet.
Lag (2018:587)
.
Beredskapsåtgärder
3 §
Med beredskapsåtgärder avses åtgärder som behövs för att förebygga, motstå och hantera sådana störningar i elförsörjningen som kan medföra svåra påfrestningar på samhället. Med beredskapsåtgärder avses också sådana åtgärder som krävs för att göra det möjligt att vidta de åtgärder som behövs vid höjd beredskap.
Regeringen eller, efter regeringens bemyndigande, elberedskapsmyndigheten får meddela föreskrifter om beredskapsåtgärder.
Lag (2012:396)
.
Skyldighet att vidta beredskapsåtgärder m.m.
4 §
Den som avses i 1 § andra stycket ska
1. vidta de beredskapsåtgärder som beslutas enligt denna lag,
2. upprätta en risk- och sårbarhetsanalys avseende säkerheten i den egna verksamheten, och
3. lämna de uppgifter till elberedskapsmyndigheten som myndigheten behöver för att kunna upprätta den nationella risk- och sårbarhetsanalysen inom elsektorn.
Om det kan anses lämpligt, får ett beslut om beredskapsåtgärder i stället riktas till ägaren eller nyttjanderättshavaren till anläggningen eller fastigheten.
Regeringen eller, efter regeringens bemyndigande, elberedskapsmyndigheten får meddela föreskrifter om risk- och sårbarhetsanalyser och om skyldigheten att lämna uppgifter till elberedskapsmyndigheten.
Regeringen eller, efter regeringens bemyndigande, elberedskapsmyndigheten får även meddela föreskrifter om eller besluta om undantag från föreskrifterna i första stycket 2 och 3.
Lag (2012:396)
.
Beslut om beredskapsåtgärder
5 §
Elberedskapsmyndigheten beslutar om de beredskapsåtgärder som ska vidtas enligt denna lag.
Ett beslut om beredskapsåtgärder får inte vara mer betungande än som kan anses skäligt med hänsyn till anläggningens eller verksamhetens omfattning och betydelse.
Ett beslut om sådana åtgärder får inte innebära att vapen ska anskaffas.
Lag (2012:396)
.
Anmälningsskyldighet
6 §
Innan en anläggning som är av väsentlig betydelse för elförsörjningen i Sverige eller inom en ort eller ett område uppförs, byggs om eller på annat sätt ändras skall anmälan göras till elberedskapsmyndigheten för prövning enligt 5 §. Arbetet får inte påbörjas innan myndigheten fattat beslut i frågan.
Anmälan skall göras av den som driver verksamheten.
Om någon verksamhet inte drivs, skall anmälan göras av ägaren eller i förekommande fall nyttjanderättshavaren till anläggningen eller fastigheten.
7 §
Den som driver sådan verksamhet som anges i 1 § och som är av väsentlig betydelse för elförsörjningen i Sverige eller inom en ort eller ett område skall anmäla till elberedskapsmyndigheten om verksamheten överlåts, läggs ner eller ändras på annat sätt. Sådan anmälan behöver dock endast göras om verksamhetsförändringen är av väsentlig betydelse för elförsörjningen. Anmälan skall ske senast i samband med ändringen.
8 §
Regeringen eller efter regeringens bemyndigande elberedskapsmyndigheten får föreskriva
1. vilken typ av anläggningar och verksamheter som enligt 6 och 7 §§ skall anses vara av väsentlig betydelse för elförsörjningen, och
2. vilka slag av verksamhetsförändringar som enligt 7 §
skall anses vara av väsentlig betydelse.
9 §
Har ändring som anmälts enligt 6 § inte påbörjats inom två år från det elberedskapsmyndigheten meddelade sitt beslut, skall en ny anmälan göras.
Informationsskyldighet
9 a §
Regeringen eller, efter regeringens bemyndigande, elberedskapsmyndigheten får meddela föreskrifter om skyldighet för den som avses i 1 § andra stycket att lämna information till elberedskapsmyndigheten när det har uppstått en sådan störning i elförsörjningen som kan medföra svåra påfrestningar på samhället.
Lag (2012:396)
.
Ersättning för kostnader för beredskapsåtgärder
10 §
Ersättning lämnas för kostnader för beredskapsåtgärder som vidtas efter beslut enligt 5 §.
Ersättning lämnas dock inte för
1. merkostnader som avses i 11 §, eller
2. kostnader för upprättande av risk- och sårbarhetsanalys avseende säkerheten i den egna verksamheten eller för uppgiftslämnande och planering av egna uppgifter inom totalförsvaret.
Ersättning för kostnader för beredskapsåtgärder beslutas av elberedskapsmyndigheten. Ersättningen ska betalas ut efter det att åtgärden genomförts. Ersättningen får dock betalas ut i förskott, om det finns särskilda skäl för det.
Lag (2012:807)
.
11 §
Om anmälningsskyldighet enligt 6 § inte fullgjorts kan elberedskapsmyndigheten besluta att rätt inte föreligger till ersättning för merkostnad som uppstått på grund av att beredskapsåtgärden har måst utföras utan samband med annan åtgärd.
Tillsyn
12 §
Elberedskapsmyndigheten har tillsynen över att denna lag och föreskrifter som meddelats med stöd av lagen följs.
13 §
Elberedskapsmyndigheten har på begäran rätt att av den som kan åläggas att utföra beredskapsåtgärder få de upplysningar och handlingar som behövs för tillsynen samt för klarläggande av om beredskapsåtgärder behöver vidtas. Elberedskapsmyndigheten har också rätt att för samma ändamål få tillträde till områden, lokaler och andra utrymmen, dock inte bostäder, där verksamhet som omfattas av denna lag bedrivs.
Elberedskapsmyndigheten får meddela de förelägganden och förbud som behövs för att denna lag eller föreskrifter som har meddelats med stöd av lagen skall följas. Ett föreläggande eller förbud får förenas med vite.
14 §
Beslut enligt 5 § om åläggande att vidta beredskapsåtgärder får verkställas enligt utsökningsbalkens bestämmelser. Detsamma gäller beslut enligt 13 § om utlämnande av handlingar och om tillträde till område m.m. där verksamhet bedrivs.
Avgift
15 §
Regeringen eller den myndighet som regeringen bestämmer  får meddela föreskrifter om avgift för beredskapsåtgärder och  elberedskapsmyndighetens verksamhet enligt denna lag.
Beslut om att ta ut avgift får verkställas enligt  utsökningsbalken.
Lag (2017:1039)
.
Tystnadsplikt
16 §
Den som på grund av bestämmelser i denna lag eller föreskrifter som meddelats med stöd av lagen har fått kännedom om förhållanden som är av betydelse för totalförsvaret eller för rikets säkerhet i övrigt eller en enskilds affärs- eller driftförhållanden får inte obehörigen röja eller utnyttja uppgifterna.
I det allmännas verksamhet gäller offentlighets- och sekretesslagen (2009:400).
Lag (2009:466)
.
Överklagande m.m.
17 §
Beslut som avses i 5, 10 och 11 §§, 13 § andra stycket  och 15 § andra stycket får överklagas till allmän  förvaltningsdomstol. Prövningstillstånd krävs vid  överklagande till kammarrätten.
Andra beslut än beslut om att ta ut avgift gäller  omedelbart om inte annat bestäms i beslutet.
Lag (2017:1039)
.
Ansvarsbestämmelser
18 §
Den som uppsåtligen eller av oaktsamhet inte fullgör anmälnings-skyldighet enligt 6 § döms till böter eller fängelse i högst sex månader.
Den som har åsidosatt ett vitesföreläggande skall inte dömas till straff för gärning som omfattas av föreläggandet.
Övriga bestämmelser
19 §
Mål enligt 11 kap. miljöbalken om tillstånd till anläggning som omfattas av bestämmelserna i denna lag eller till väsentlig ombyggnad, ändring eller utvidgning av en sådan anläggning får inte avgöras innan prövning har skett enligt denna lag.
Första stycket tillämpas också beträffande ärende om nätkoncession enligt ellagen (1997:857) om anläggningen omfattas av bestämmelser enligt denna lag.
Lag (1998:853)
.
20 §
Den ökning i byggnadskostnader som föranleds av åtgärder enligt denna lag skall inte räknas med vid den prövning som avses i 11 kap. 6 § första stycket miljöbalken.
Vid meddelande av tillstånd som anges i 19 § första stycket skall de beslut om vattenanläggningars utförande som meddelats med stöd av denna lag beaktas.
Lag (1998:853)
.
Övergångsbestämmelser
1997:288
1. Denna lag träder i kraft den 1 juli 1997.
2. Genom lagen upphävs lagen (1942:335) om särskilda skyddsåtgärder för vissa kraftanläggningar m.m.
3. I ärenden och mål där beslut fattats före denna lags ikraftträdande skall bestämmelserna i den upphävda lagen fortfarande tillämpas. Elberedskapsmyndigheten skall dock vara enskilds motpart i mål vid allmän förvaltningsdomstol efter den 1 juli 1997, även om det överklagade beslutet fattats av Krigsskyddsnämnden för kraftanläggningar.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.