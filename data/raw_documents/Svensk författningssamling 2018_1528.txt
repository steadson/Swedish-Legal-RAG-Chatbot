Title: Förordning (2018:1528) om statlig ersättning till Samhall Aktiebolag för en tjänst av allmänt ekonomiskt intresse
SFS Number: Svensk författningssamling 2018:1528
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181528-om-statlig-ersattning-till_sfs-2018-1528/
Source Link: http://rkrattsbaser.gov.se/sfst?bet=2018:1528
Amendment Register Link: http://rkrattsbaser.gov.se/sfsr?bet=2018:1528
Ministry/Authority: Arbetsmarknadsdepartementet AA
Issued: 2018-08-23
Metadata: {"Utfärdad": "2018-08-23", "Ändrad": "t.o.m. SFS 2023:114"}

==================================================

Förordning (2018:1528) om statlig ersättning till Samhall Aktiebolag för en tjänst av allmänt ekonomiskt intresse
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1528
Departement/myndighet
:   
Arbetsmarknadsdepartementet AA
Utfärdad
:   
2018-08-23
Ändrad
:   
t.o.m. SFS 2023:114
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning är meddelad med stöd av 8 kap. 7 §  regeringsformen och innehåller bestämmelser om statlig  ersättning till Samhall Aktiebolag (Samhall) för uppdraget  att tillhandahålla en tjänst av allmänt ekonomiskt intresse.
Ersättning enligt denna förordning betalas i enlighet med  kommissionens beslut 2012/21/EU av den 20 december 2011 om  tillämpningen av artikel 106.2 i fördraget om Europeiska  unionens funktionssätt på statligt stöd i form av ersättning  för allmännyttiga tjänster som beviljas vissa företag som  fått i uppdrag att tillhandahålla tjänster av allmänt  ekonomiskt intresse.
2 §
I förordningen används följande beteckningar med nedan  angiven betydelse.
1. SCB: Statistiska centralbyrån.
2. SNI: Standard för svensk näringsgrensindelning, fastställd  av SCB.
3. SCB-kvot: Summan av posten lönekostnader och posten sociala  avgifter och övriga personalkostnader, dividerad med posten  nettoomsättning exklusive punktskatter för relevant SNI-kod  hämtade från de senaste uppdaterade uppgifterna i SCB:s  statistik över företagens ekonomi.
4. Lönetimmar: De timmar som Samhall betalar lön för till  personer som anställts i enlighet med 25-27 och 37-39 §§  förordningen (2017:462) om särskilda insatser för personer med  funktionsnedsättning som medför nedsatt arbetsförmåga.
5. Personalrelaterade kostnader: Kostnader som utan att vara  personalkostnader är direkt relaterade till antalet anställda.
Förordning (2023:114).
Uppdraget att tillhandahålla tjänsten av allmänt ekonomiskt  intresse
3 §
Samhall är ett av staten helägt bolag som har till  uppgift att skapa meningsfulla och utvecklande arbeten åt  personer som Arbetsförmedlingen anvisar i enlighet med  förordningen (2017:462) om särskilda insatser för personer  med funktionsnedsättning som medför nedsatt arbetsförmåga.
I uppgiften ingår att erbjuda arbeten på de platser i landet  där behoven finns och att anpassa verksamheten till de  förutsättningar personer med funktionsnedsättning som medför  nedsatt arbetsförmåga har.
4 §
Uppdraget till Samhall att tillhandahålla tjänsten av  allmänt ekonomiskt intresse ges i bolagets ägaranvisning, där  även det närmare innehållet i tjänsten regleras.
Uppdraget ska utvärderas minst var tionde år. Vid  utvärderingen ska behovet av fortsatt uppdrag till Samhall  bedömas.
Uppdraget till Samhall får inte avse en tidsperiod som  sträcker sig längre än till den tidpunkt när nästa  utvärdering senast ska göras.
5 §
I ägaranvisningen ska det anges hur många lönetimmar  Samhall ska nå per kalenderår för personer som har anställts  i enlighet med
1. 25-27 §§ förordningen (2017:462) om särskilda insatser för  personer med funktionsnedsättning som medför nedsatt  arbetsförmåga, och
2. 37-39 §§ samma förordning.
Ersättningen för uppdraget
6 §
Den ersättning som ska betalas till Samhall för  uppdraget bestäms inför varje kalenderår.
Kammarkollegiet ska betala ut ersättningen månadsvis med en  tolftedel.
7 §
Ersättningen får inte överstiga de merkostnader  Samhall har jämfört med om verksamheten skulle ha bedrivits  utan krav på att anställa personal med funktionsnedsättning  som medför nedsatt arbetsförmåga.
Bolagets merkostnader utgörs av summan av bolagets totala  personalmerkostnader enligt 8 §, totala personalrelaterade  merkostnader enligt 9 § och kostnader för teknisk anpassning  enligt 10 §.
Personalmerkostnader
8 §
Samhalls personalmerkostnader beräknas enligt  följande.
1. Samhalls omsättning inom en viss näringsgren enligt SNI på  tvåsiffernivå multipliceras med SCB-kvoten för samma  näringsgren. Resultatet utgör Samhalls beräknade  personalkostnader inom den aktuella näringsgrenen.
2. Samhalls beräknade personalkostnader inom en viss  näringsgren subtraheras därefter från bolagets redovisade  personalkostnader inom den näringsgrenen. Resultatet utgör  Samhalls personalmerkostnader inom den aktuella  näringsgrenen.
3. Samhalls totala personalmerkostnader utgörs av summan av  personalmerkostnaderna inom de olika näringsgrenar där  Samhall redovisar verksamhet.
Personalrelaterade merkostnader
9 §
Samhalls personalrelaterade merkostnader beräknas  enligt följande.
1. Samhalls beräknade personalkostnader inom en viss  näringsgren multipliceras med bolagets redovisade  personalrelaterade kostnader inom samma näringsgren och  divideras därefter med bolagets redovisade personalkostnader  inom näringsgrenen. Resultatet utgör Samhalls beräknade  personalrelaterade kostnader inom den aktuella  näringsgrenen.
2. Samhalls beräknade personalrelaterade kostnader inom  näringsgrenen subtraheras därefter från bolagets redovisade  personalrelaterade kostnader inom samma näringsgren.  Resultatet utgör Samhalls personalrelaterade merkostnader  inom den aktuella näringsgrenen.
3. Samhalls totala personalrelaterade merkostnader utgörs av  summan av de personalrelaterade merkostnaderna inom de olika  näringsgrenar där Samhall redovisar verksamhet.
Kostnader för teknisk anpassning
10 §
Samhalls kostnader för teknisk anpassning utgörs av  de kostnader för särskilda hjälpmedel och anpassning av  verktyg, maskiner, fordon, lokaler och dylikt som krävs för  att verksamheten ska kunna bedrivas med personal med  funktionsnedsättning som medför nedsatt arbetsförmåga.
Redovisning
11 §
Samhall ska i den ekonomiska rapporteringen i  årsredovisningen redovisa antalet lönetimmar under det år  redovisningen avser för personer som har anställts i enlighet  med
1. 25-27 §§ förordningen (2017:462) om särskilda insatser för  personer med funktionsnedsättning som medför nedsatt  arbetsförmåga, och
2. 37-39 §§ samma förordning.
12 §
Samhall ska i den ekonomiska rapporteringen i  årsredovisningen även redovisa följande:
1. nettoomsättning exklusive punktskatter,
2. personalkostnader,
3. personalrelaterade kostnader, och
4. kostnader för teknisk anpassning.
Redovisningen enligt första stycket 1-3 ska delas upp på  näringsgren på tvåsiffernivå utifrån den SNI som gäller vid  redovisningstillfället. Näringsgrenar där omsättningen  understiger 10 miljoner kronor får redovisas inom lämplig  uppsamlingskod enligt SNI på tvåsiffernivå.
Kontroll och återkrav
13 §
Kammarkollegiet ska årligen kontrollera att de antal  lönetimmar som ska redovisas enligt 11 § 1 och 2 inte  understiger vad som angetts i ägaranvisningen för det år  årsredovisningen avser.
Om något av antalen redovisade lönetimmar understiger vad som  anges i ägaranvisningen ska Kammarkollegiet återkräva  ersättning. Återkravet ska motsvara en lika stor andel av den  totala ersättningen till Samhall som det understigande antalet  lönetimmars andel av det totala antal lönetimmar Samhall  skulle ha nått enligt ägaranvisningen. Om något av antalen  redovisade lönetimmar överstiger vad som anges i  ägaranvisningen ska det överstigande antalet lönetimmar inte  beaktas vid beräkningen av återkravets storlek.
Beslut om återkrav ska fattas senast den 1 juli året efter det  år årsredovisningen avser. Förordning (2023:114).
14 §
Kammarkollegiet ska årligen, i samband med att SCB  publicerar nödvändig statistik om företagens ekonomi,  kontrollera att den ersättning Samhall fick för det år  statistiken avser inte överstiger Samhalls merkostnader för  det året. Vid kontrollen ska Kammarkollegiet ta hänsyn till om  någon ersättning har återkrävts för det år statistiken avser.
Om det vid kontrollen framkommer att Samhall har fått för hög  ersättning ska Kammarkollegiet senast den 1 juli fatta beslut  om återkrav av den överskjutande delen. Om den överskjutande  delen understiger 10 procent av den högsta ersättning som får  lämnas enligt 7 § ska Kammarkollegiet i stället dra av det  överskjutande beloppet från nästkommande års ersättning.
Förordning (2023:114).
Rapportering
15 §
Om Kammarkollegiet fattar beslut om återkrav ska en  kopia av beslutet skickas till regeringen.
16 §
Kammarkollegiet ska senast den 1 mars varje år lämna  uppgift till regeringen om det belopp som har betalats ut  till Samhall under föregående år.
Övergångsbestämmelser
2018:1528
1. Denna förordning träder i kraft den 1 januari 2019.
2. Bestämmelserna i 13 och 14 §§ tillämpas första gången för  Samhalls årsredovisning för 2019
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.