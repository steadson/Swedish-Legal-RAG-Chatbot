Title: Lag (2020:782) om operativt militärt stöd
SFS Number: Svensk författningssamling 2020:782
URL: https://www.riksdagen.se/sv/dokument-och-lagar/dokument/svensk-forfattningssamling/lag-2020782-om-operativt-militart-stod_sfs-2020-782/
Source Link: http://rkrattsbaser.gov.se/sfst?bet=2020:782
Amendment Register Link: http://rkrattsbaser.gov.se/sfsr?bet=2020:782
Ministry/Authority: Försvarsdepartementet
Issued: 2020-09-10
Metadata: {"Utfärdad": "2020-09-10", "Ändrad": "t.o.m. SFS 2024:591"}

==================================================

Lag (2020:782) om operativt militärt stöd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:782
Departement/myndighet
:   
Försvarsdepartementet
Utfärdad
:   
2020-09-10
Ändrad
:   
t.o.m. SFS 2024:591
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Regeringen får, under förutsättning att Sverige inte är i  krig och det inte råder en väpnad konflikt på finskt  territorium, på begäran av Finland sätta in svenska väpnade  styrkor för att i enlighet med internationell rätt stödja  Finland med att hindra kränkningar av finskt territorium.
2 §
Om Sverige är i krig eller krigsfara får regeringen begära  stöd i form av militära styrkor av Nordatlantiska  fördragsorganisationen och av en stat som är medlem i den  organisationen eller i Europeiska unionen, för att i enlighet  med internationell rätt möta ett väpnat angrepp mot Sverige.  Regeringen får för detta ändamål överlåta  förvaltningsuppgifter till den som lämnar stödet.
Lag (2023:166)
.
3 §
I fred eller under krig mellan främmande stater får  regeringen begära stöd i form av militära styrkor av  Nordatlantiska fördragsorganisationen och av en stat som är  medlem i den organisationen eller i Europeiska unionen, för  att i enlighet med internationell rätt hindra kränkningar av  svenskt territorium. Regeringen får för detta ändamål överlåta  förvaltningsuppgifter till den som lämnar stödet.
Lag (2023:166)
.
3 a §
Regeringen får besluta att 10 § första stycket 1, 2 och 
4, 10 § andra stycket, 13 § och 19 § första stycket polislagen 
(1984:387) ska gälla även för amerikansk militär personal som  befinner sig i Sverige inom ramen för avtalet den 5 december 
2023 mellan Sverige och Amerikas förenta stater om  försvarssamarbete när sådan personal agerar för att  upprätthålla ordningen inom den amerikanska styrkan.
Lag (2024:553)
.
4 §
Försvarsmakten får besluta att finsk militär personal som  lämnar stöd till Sverige i enlighet med 2 och 3 §§ och som är  lämplig för uppgiften får anlitas för bevakning av sådana  skyddsobjekt som avses i 5 § 6 skyddslagen (2010:305).
Försvarsmakten får besluta att amerikansk militär personal som  befinner sig i Sverige inom ramen för avtalet den 5 december 
2023 mellan Sverige och Amerikas förenta stater om  försvarssamarbete får anlitas för bevakning av sådana  skyddsobjekt som avses i 5 § 7 och 9 skyddslagen.
Det som föreskrivs i 11-17 §§ skyddslagen och i 10 § första  stycket 1, 2 och 4, 10 § andra stycket samt 19 § första  stycket 1 polislagen (1984:387) ska även gälla finsk och  amerikansk militär personal som anlitas för bevakning.
Lag (2024:553)
.
5 §
Försvarsmakten får besluta att finsk militär personal som  lämnar stöd till Sverige i enlighet med 2 § får genomföra  beslut om undanförsel eller förstöring enligt lagen 
(1992:1402) om undanförsel och förstöring.
6 §
Finsk och amerikansk militär personal som utövar myndighet  i Sverige enligt 3 a, 4 eller 5 § ska vara skyddad enligt 
17 kap. 1, 2 och 4 §§ brottsbalken på motsvarande sätt som om  det hade varit fråga om svensk myndighetsutövning.
Lag (2024:553)
.
7 §
En amerikansk styrka och en utländsk leverantör till  styrkan får inom ramen för avtalet den 5 december 2023 mellan  Sverige och Amerikas förenta stater om försvarssamarbete  bedriva hälso- och sjukvårdsverksamhet och tandvårdsverksamhet  i Sverige när vårdtagarna ingår i den amerikanska styrkan, är  anhöriga till medlemmar av styrkan eller leverantörer till  styrkan. Verksamheten får bedrivas i enlighet med de  bestämmelser som gäller i Amerikas förenta stater.
En vårdtagare som tar emot sådan vård som avses i första  stycket omfattas inte av svenska regler om hälso- och sjukvård  och tandvård.
Lag (2024:553)
.
8 §
Sjukvårdsprodukter och den övriga utrustning som behövs  för att bedriva sådan verksamhet som avses i 7 och 9 §§ får  föras in till och ut från Sverige samt användas i Sverige i  enlighet med de bestämmelser som gäller i Amerikas förenta  stater.
Lag (2024:553)
.
9 §
En militär serviceverksamhet som inrättats av en  amerikansk styrka för att i Sverige tillhandahålla service  till medlemmar av styrkan eller deras anhöriga omfattas inte  av svenska regler om tillstånd och tillsyn.
Lag (2024:553)
.
10 §
En medlem av en amerikansk styrka och en utländsk  leverantör till styrkan får, inom ramen för avtalet den 
5 december 2023 mellan Sverige och Amerikas förenta stater om  försvarssamarbete, i Sverige utföra tjänster för styrkans  personal, personalens anhöriga eller leverantörer till  styrkan, samt för andra personer som gemensamt har bestämts av  Sverige och Amerikas förenta stater, utan krav på svensk  yrkeslegitimation, yrkeslicens eller motsvarande krav på  tillstånd.
Första stycket gäller under förutsättning att den enskilde har  en gällande amerikansk yrkeslegitimation eller yrkeslicens  eller en sådan legitimation eller licens från en medlemsstat i  Europeiska ekonomiska samarbetsområdet eller andra lämpliga  yrkeskvalifikationer som godtas av amerikanska myndigheter.
Lag (2024:553)
.
11 §
För arbete som utförs av en arbetstagare som är anställd  hos en utländsk leverantör till en amerikansk styrka inom  ramen för avtalet den 5 december 2023 mellan Sverige och  Amerikas förenta stater om försvarssamarbete ska  arbetstidslagen (1982:673) inte gälla.
Första stycket gäller endast arbete som utförs av en sådan  arbetstagare som inte är svensk medborgare eller stadigvarande  bosatt i Sverige.
Lag (2024:553)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.