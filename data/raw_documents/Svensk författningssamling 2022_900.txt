Title: Lag (2022:900) om registrering av idéburna organisationer
SFS Number: Svensk författningssamling 2022:900
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022900-om-registrering-av-ideburna_sfs-2022-900/
Source Link: http://rkrattsbaser.gov.se/sfst?bet=2022:900
Amendment Register Link: http://rkrattsbaser.gov.se/sfsr?bet=2022:900
Ministry/Authority: Finansdepartementet
Issued: 2022-06-09
Metadata: {"Utfärdad": "2022-06-09"}

==================================================

Lag (2022:900) om registrering av idéburna organisationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:900
Departement/myndighet
:   
Finansdepartementet
Utfärdad
:   
2022-06-09
Ändringsregister
:
SFSR (Regeringskansliet)
Källa
:
Fulltext (Regeringskansliet)
Idéburna organisationer inom offentligt finansierad  välfärdsverksamhet
1 §
Denna lag innehåller bestämmelser om registrering av  idéburna organisationer inom offentligt finansierad  välfärdsverksamhet.
Ordförklaringar
2 §
I denna lag avses med
idéburen organisation: en juridisk person som uteslutande har  ett allmännyttigt syfte som är angivet i stadgar,  bolagsordning, urkund eller motsvarande handling,
värdeöverföring: en affärshändelse som medför att  förmögenheten hos en idéburen organisation minskar och som  inte är av rent affärsmässig karaktär för organisationen,
forskning: detsamma som i 2 § lagen (2003:460) om etikprövning  av forskning som avser människor.
Registrering
3 §
En idéburen organisation får efter ansökan registreras om
1. organisationen bedriver eller har för avsikt att bedriva  offentligt finansierad välfärdsverksamhet,
2. staten, en region eller en kommun inte har ett rättsligt  bestämmande inflytande över organisationen, och
3. organisationen i stadgar, bolagsordning eller motsvarande  handling har en bestämmelse som anger att kvarvarande  tillgångar vid organisationens upplösning ska skiftas på ett  sätt som inte bryter mot begränsningen om värdeöverföringar  enligt 8 §.
Kravet på en bestämmelse om skiftning av tillgångar gäller  inte stiftelser.
4 §
Registreringen ska omfatta
1. den idéburna organisationens namn och postadress,
2. den idéburna organisationens stadgar, bolagsordning, urkund  eller motsvarande handling, och
3. namn, postadress och personnummer eller samordningsnummer  till en kontaktperson som är behörig att företräda den  idéburna organisationen i frågor om registrering.
5 §
En ansökan om registrering ska innehålla de uppgifter som  krävs för att pröva om det finns förutsättningar för att  registrera den idéburna organisationen enligt 3 § och de  uppgifter som ska registreras enligt 4 §.
Ändringar i något av dessa förhållanden ska genast anmälas  till registreringsmyndigheten.
Registreringsmyndigheten
6 §
Den myndighet som regeringen bestämmer 
(registreringsmyndigheten) ska registrera idéburna  organisationer.
Avgifter
7 §
Registreringsmyndigheten får ta ut avgifter för  registerhållning och tillsyn enligt denna lag.
Regeringen eller den myndighet som regeringen bestämmer får  meddela föreskrifter om avgifternas storlek.
Värdeöverföringar
8 §
En registrerad idéburen organisation får inte göra några  värdeöverföringar annat än till andra registrerade idéburna  organisationer eller till forskning.
Begränsningen i första stycket fortsätter att gälla under en  tidsperiod om fem år efter att ett beslut om avregistrering  meddelats för en organisation som tidigare varit registrerad  enligt denna lag.
9 §
En registrerad idéburen organisation ska skriftligen varje  år till registreringsmyndigheten lämna uppgifter om huruvida  någon värdeöverföring enligt denna lag gjorts eller beslutats,  och om så skett lämna närmare uppgifter om värdeöverföringen.
Första stycket gäller även en tidigare registrerad  organisation som omfattas av 8 § andra stycket.
Avregistrering
10 §
Registreringsmyndigheten ska besluta att en idéburen  organisation ska avregistreras om
1. de krav som gäller för registrering enligt 3 § inte längre  är uppfyllda, eller
2. den begär det.
Registreringsmyndigheten får även besluta om avregistrering av  en idéburen organisation när den inte har följt ett  föreläggande enligt 12 § första stycket.
Tillsyn
11 §
Registreringsmyndigheten ska utöva tillsyn över  registrerade idéburna organisationer och organisationer som  omfattas av 8 § andra stycket.
Registrerade idéburna organisationer och organisationer som  omfattas av 8 § andra stycket är skyldiga att på  registreringsmyndighetens begäran lämna sådana uppgifter som  är nödvändiga för tillsynsverksamheten.
12 §
Registreringsmyndigheten får meddela de förelägganden som  behövs för att denna lag eller de föreskrifter som har  meddelats i anslutning till lagen ska följas.
Förelägganden enligt första stycket får förenas med vite, med  undantag för förelägganden om att komplettera en ansökan om  registrering.
13 §
Regeringen eller den myndighet som regeringen bestämmer  får meddela ytterligare föreskrifter om tillsyn enligt denna  lag.
Straff
14 §
Till böter döms den som uppsåtligen eller av oaktsamhet  gör värdeöverföringar i strid med 8 §.
Till ansvar enligt denna paragraf döms inte om gärningen är  belagd med straff enligt annan författning eller omfattas av  ett föreläggande om vite, om gärningen ligger till grund för  en ansökan om utdömande av vitet.
Överklagande
15 §
Beslut enligt denna lag får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.