Title: Förordning (2016:837) om stöd för renovering och energieffektivisering i vissa bostadsområden
SFS Number: Svensk författningssamling 2016:837
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016837-om-stod-for-renovering-och_sfs-2016-837/
Source Link: http://rkrattsbaser.gov.se/sfst?bet=2016:837
Amendment Register Link: http://rkrattsbaser.gov.se/sfsr?bet=2016:837
Ministry/Authority: Landsbygds- och infrastrukturdepartementet BB
Issued: 2016-06-30
Metadata: {"Utfärdad": "2016-06-30", "Ändrad": "t.o.m. SFS 2024:137"}

==================================================

Förordning (2016:837) om stöd för renovering och energieffektivisering i vissa bostadsområden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:837
Departement/myndighet
:   
Landsbygds- och infrastrukturdepartementet BB
Utfärdad
:   
2016-06-30
Ändrad
:   
t.o.m. SFS 2024:137
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Stöd får, i mån av tillgång på medel, lämnas för att i  bostadsområden med socioekonomiska utmaningar tillhandahålla  hyresbostäder med rabatterad hyra i renoverade och  energieffektiviserade flerbostadshus.
Stöd får endast lämnas för ansökningar som har beviljats genom  beslut enligt 20 §. Beviljade stödbelopp får inte höjas.  Förordning (2024:137).
2 §
Denna förordning är meddelad med stöd av 8 kap. 7 §  regeringsformen.
3 §
Med byggnad avses i denna förordning en byggnad eller en  del av en byggnad som blir föremål för en  renoveringsåtgärd.
Med bostadsområde med socioekonomiska  utmaningar avses
1. i tätort en yta om 250 gånger 250 meter där fler än 50  procent av hushållen har en låg köpkraft enligt den senaste  statistik som tagits fram enligt förordningen (2001:100) om  den officiella statistiken och ett därtill angränsande område  med liknande förhållanden, och
2. utanför tätort en yta om 1 000 gånger 1 000 meter där fler  än 50 procent av hushållen har en sådan köpkraft.
Förutsättningar för stöd
4 §
Stöd får lämnas i enlighet med kommissionens förordning 
(EU) 2023/2832 av den 13 december 2023 om tillämpningen av  artiklarna 107 och 108 i fördraget om Europeiska unionens  funktionssätt på stöd av mindre betydelse som beviljas företag  som tillhandahåller tjänster av allmänt ekonomiskt intresse.
Om stöd inte kan lämnas enligt första stycket får stöd lämnas  i enlighet med kommissionens beslut 2012/21/EU av den 
20 december 2011 om tillämpningen av artikel 106.2 i fördraget  om Europeiska unionens funktionssätt på statligt stöd i form  av ersättning för allmännyttiga tjänster som beviljas vissa  företag som fått i uppdrag att tillhandahålla tjänster av  allmänt ekonomiskt intresse. Förordning (2024:137).
5 §
Stöd får lämnas för att renovera flerbostadshus i ett  bostadsområde med socioekonomiska utmaningar. Stödet ska avse  en byggnad som till övervägande del innehåller  bostadslägenheter som upplåts med hyresrätt.  Förordning (2017:897).
6 §
Stöd får inte lämnas för en renoveringsåtgärd som har  påbörjats innan ansökan om stöd enligt 18 § har inkommit till  länsstyrelsen.
En renoveringsåtgärd ska påbörjas inom sex månader från  beslutet om stöd.
En renoveringsåtgärd anses vara påbörjad när de egentliga  byggnadsarbetena har påbörjats. Förordning (2024:137).
7 §
Stöd lämnas till fastighetsägare, innehavare av tomträtt  och ägare av byggnad som tillhör någon annan än  fastighetsägaren.
Stöd får inte lämnas till företag i svårigheter, som  begreppet definieras i punkt 20 i Europeiska kommissionens  meddelande om riktlinjer för statligt stöd till undsättning  och omstrukturering av icke-finansiella företag i  svårigheter.
8 §
Stöd får inte lämnas för en renoveringsåtgärd som medför  att byggnadens installerade eleffekt för uppvärmning ökar  till mer än 10 W/m2 (Atemp).
9 §
Stöd får lämnas under förutsättning att stödmottagaren  förbinder sig att se till att den som utför arbetet eller  tillverkar byggelement är godkänd för F-skatt eller, i fråga  om utländska företagare eller företag, visar upp intyg eller  någon annan handling som visar att företagaren eller  företaget i sitt hemland genom registrering eller på annat  sätt genomgår motsvarande kontroll i fråga om skatter och  avgifter.
10 §
Stöd får lämnas under förutsättning att stödmottagaren  förbinder sig att tillhandahålla de renoverade och  energieffektiviserade lägenheterna som en tjänst av allmänt  ekonomiskt intresse med följande villkor:
1. bostadslägenheterna i byggnaden ska under tio år räknat  från det att ett beslut om utbetalning av stöd enligt 28 §  har fattats upplåtas med hyresrätt utan inskränkning i  besittningsskyddet eller med hyresavtal avseende kooperativ  hyresrätt eller som studentlägenheter,
2. stödmottagaren ska genomföra den hyresrabatt som följer av 
12 § under den tid som följer av den paragrafen, och
3. stödmottagaren ska under tio år räknat från det att ett  beslut om utbetalning av stöd enligt 28 § har fattats vid en  överlåtelse i överlåtelseavtalet ange att hyresbostäderna  tillhandahålls med stöd enligt denna förordning och att de  inte får användas för något annat ändamål eller upplåtas på  villkor som avviker från denna förordning eller ett beslut  som meddelats med stöd av förordningen, och att köparen vid  en eventuell framtida överlåtelse inom tioårsperioden ska  ange samma information.
Renoveringsstöd
11 §
Stödet uppgår till 20 procent av kostnaderna för att  genomföra renoveringsåtgärden, dock högst 1 000 kr per m2 
(Atemp) för den byggnad som renoveras.
12 §
Hyran för hyresgästerna i en byggnad som blir föremål  för en renoveringsåtgärd ska rabatteras. Rabatten ska  fördelas proportionellt mellan de renoverade  bostadslägenheterna och över tid under en period på sju år  efter att renoveringsåtgärden genomförts. Den sammanlagda  rabatten ska efter sjuårsperiodens utgång uppgå till det  nominella stödbelopp som beslutats enligt 28 §.
Rabatten ska beräknas som ett avdrag från den hyresnivå som  har bestämts i en förhandlingsöverenskommelse eller i ett  avtal eller som har fastställts vid en prövning enligt 12  kap. 55 § jordabalken.
Energieffektiviseringsstöd
13 §
Ett särskilt energieffektiviseringsstöd lämnas om  byggnadens energiprestanda till följd av renoveringsåtgärden  förbättras med mer än 20 procent, beräknat utifrån en  jämförelse av två energideklarationer enligt lagen (2006:985)  om energideklarationer för byggnader som görs före och efter  renoveringsåtgärden.
14 §
Stöd enligt 13 § beräknas endast på den del av  förbättringen av energiprestandan som överstiger 20 procent.
Om förbättringen motsvarar 50 procent eller lägre, är stödet 
3 kr per kWh/m2 (Atemp) och år, multiplicerat med byggnadens  area mätt som m2 (Atemp).
Om förbättringen överstiger 50 procent, är stödet 5 kr per  kWh/m2 (Atemp) och år, multiplicerat med byggnadens area mätt  som m2 (Atemp), med ett tillägg om 5 kr per kWh/m2 (Atemp)  och år på den del av förbättringen som överstiger 50  procent.
15 §
Stöd enligt 14 § får högst uppgå till 500 kr per m2 
(Atemp) för byggnaden och motsvara högst 5 procent av  kostnaderna för att genomföra renoveringsåtgärden.
Statligt stöd enligt Europeiska kommissionens beslut
16 §
Om stöd för renoveringsåtgärden lämnas i enlighet med  kommissionens beslut 2012/21/EU, ska stödbeloppen fastställas  i enlighet med artikel 5 i det beslutet. De stödbelopp och  stödnivåer som anges i 11, 14 och 15 §§ ska dock vara högsta  belopp och nivåer.
Prövningen av ett stödärende
17 §
Länsstyrelsen prövar frågor om stöd enligt denna  förordning.
18 §
En ansökan om stöd ska vara skriftlig och ges in till  länsstyrelsen i det län där fastigheten är belägen.
Ansökan om stöd ska avse en bestämd byggnad.
19 §
Ett beslut om stöd som grundar sig på kommissionens  förordning (EU) 2023/2832 får endast beviljas ett företag som  lämnat en skriftlig redogörelse för allt annat stöd av mindre  betydelse som företaget fått under en period av tre år.  Förordning (2024:137).
20 §
Ett beslut om stöd ska innehålla
1. uppgift om den byggnad som stödet lämnas för,
2. uppgift om stödnivå och det maximala stödbeloppet,
3. villkoren enligt 9 och 10 §§,
4. andra villkor som behövs för att tillgodose syftet med  stödet,
5. en upplysning om vilka uppgifter som stödmottagaren ska  lämna som underlag för utvärdering av stödet,
6. uppgift om den tidpunkt när renoveringsåtgärden senast ska  påbörjas,
7. uppgift om den tidpunkt, senast 2 år och 6 månader efter  stödbeslutet, när stödmottagaren senast ska ge in en  renoveringsrapport enligt 23 §,
8. uppgift om den tidpunkt när stödmottagaren senast ska ge in  en energieffektiviseringsrapport enligt 24 §, och
9. de uppgifter som följer av artikel 6.4 i kommissionens  förordning (EU) 2023/2832 eller av artikel 4 i kommissionens  beslut 2012/21/EU. Förordning (2024:137).
21 §
Har upphävts genom  förordning (2024:137).
Rapporter och anmälan
22 §
Om renoveringsåtgärden inte kan påbörjas eller en  renoveringsrapport inte kan ges in i enlighet med  stödbeslutet, ska stödmottagaren anmäla detta till  länsstyrelsen.
23 §
När renoveringsåtgärden har slutförts ska stödmottagaren  i en renoveringsrapport till länsstyrelsen redovisa vilken  åtgärd som genomförts, vilka kostnader som åtgärden medfört  och vilket resultat som uppnåtts. I rapporten ska det, om  åtgärden kräver slutbesked, finnas ett slutbesked enligt 
10 kap. 34 § plan- och bygglagen (2010:900) eller ett  interimistiskt slutbesked enligt 10 kap. 36 § samma lag.
I rapporten ska stödmottagaren också redogöra för  hyressättningen och hur rabatten enligt 12 § kommer att  genomföras.
För utbetalning under 2027, som är det sista året då det kan  finnas tillgängliga medel, ska renoveringsrapporten redovisas  senast den 1 september 2027. Förordning (2024:137).
24 §
Om stödmottagaren genomfört en renoveringsåtgärd som  medfört en förbättrad energiprestanda med åtminstone 
20 procent, ska en energieffektiviseringsrapport senast två år  efter att renoveringen slutförts ges in till länsstyrelsen.  Rapporten ska innehålla en energideklaration enligt lagen 
(2006:985) om energideklaration för byggnader som har  upprättats efter renoveringen.
För utbetalning under 2027, som är det sista året då det kan  finnas tillgängliga medel, ska energieffektiviseringsrapporten  ges in senast den 1 september 2027. Förordning (2024:137).
25 §
Stödmottagaren ska till länsstyrelsen ge in en anmälan  när den sjuårsperiod som framgår av 12 § har passerat.  Anmälan ska redogöra för hur hyresrabatten har genomförts.
Utbetalning av stödet
26 §
Stöd enligt denna förordning betalas ut av Boverket.
27 §
En första utbetalning med högst 75 procent av det  förväntade renoveringsstödet enligt 11 § ska ske i samband  med stödbeslutet.
28 §
När renoveringsåtgärden är slutförd och en  renoveringsrapport enligt 23 § har getts in ska länsstyrelsen  fatta ett utbetalningsbeslut varigenom renoveringsstödets  storlek slutligt bestäms enligt 11 eller 16 §.
Ett renoveringsstöd får dock aldrig bestämmas till ett belopp  som överskrider det belopp som sökanden ansökt om eller det  högre belopp som anges i beslutet om stöd enligt 20 § 2.
Länsstyrelsens utbetalningsbeslut i fråga om renoveringsstöd  ska fattas senast vid sådan tid att slutlig utbetalning av  stödet kan ske före utgången av 2027. Förordning (2024:137).
29 §
När en energieffektiviseringsrapport enligt 24 § har  getts in ska länsstyrelsen fatta ett utbetalningsbeslut och  bestämma energieffektiviseringsstödets storlek enligt 14 och 
15 §§ eller 16 §.
Ett energieffektiviseringsstöd får dock aldrig bestämmas till  ett belopp som överskrider det belopp som sökanden ansökt om  eller det högre belopp som anges i beslutet om stöd enligt 
20 § 2.
Länsstyrelsens utbetalningsbeslut i fråga om  energieffektiviseringsstöd ska fattas senast vid sådan tid att  slutlig utbetalning av stödet kan ske före utgången av 2027.
Förordning (2024:137).
30 §
Länsstyrelsen ska besluta att det beviljade stödet helt  eller delvis inte ska betalas ut om
1. den som har ansökt om stöd genom att lämna oriktiga  uppgifter eller på något annat sätt har förorsakat att stödet  beviljats felaktigt eller med för högt belopp,
2. stödet av något annat skäl har beviljats felaktigt eller  med för högt belopp,
3. stödet helt eller delvis inte har utnyttjats eller inte  har använts för den renovering som angetts i ansökan om  stöd,
4. mottagaren inte har gett in en sådan renoveringsrapport  respektive energieffektiviseringsrapport som avses i 23 och 
24 §§, eller
5. villkoren för stödet i något annat avseende inte har  följts.
31 §
Stödet ska betalas ut till den som vid tidpunkten för  länsstyrelsens utbetalningsbeslut är antecknad som lagfaren  ägare eller tomträttshavare eller ägare av byggnad som inte  tillhör fastighetsägaren i fastighetsregistret.
32 §
Ett stöd enligt denna förordning får inte betalas ut  till ett företag som är föremål för betalningskrav på grund  av ett beslut av Europeiska kommissionen som förklarar ett  stöd olagligt och oförenligt med den inre marknaden.
Uppföljning
33 §
Länsstyrelsen ska efter att stödet betalats ut följa upp  att åtagandena enligt 10 § samt övriga villkor som angetts i  stödbeslutet efterföljs.
34 §
Boverket ska följa upp att syftet med stödet tillgodoses  och varje år i samband med sin årsredovisning till regeringen  rapportera hur medlen använts och vilka resultat som  uppnåtts.
Boverket ska senast den sista januari vartannat år, med  början år 2017, lämna de uppgifter till regeringen som behövs  för att rapporteringsskyldigheten enligt artikel 9 i  kommissionens beslut 2012/21/EU ska kunna fullgöras.
Återbetalning
35 §
En stödmottagare är återbetalningsskyldig om någon av de  grunder som anges i 30 § 1-5 föreligger.
På det belopp som en stödmottagare är återbetalningsskyldig  för ska ränta enligt räntelagen (1975:635) betalas.
36 §
Om en stödmottagare är återbetalningsskyldig enligt 35 
§, ska länsstyrelsen besluta att helt eller delvis kräva  tillbaka stödet tillsammans med ränta enligt 35 §.
Om det finns särskilda skäl för det, får länsstyrelsen sätta  ned kravet på återbetalning och ränta.
37 §
Har upphävts genom  förordning (2024:137).
Bemyndigande
38 §
Boverket får meddela föreskrifter om verkställigheten av  denna förordning.
Överklagande
39 §
Länsstyrelsens beslut enligt denna förordning får  överklagas till Boverket.
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut av  Boverket än beslut i ett överklagat ärende om att inte betala  ut stöd enligt 28-30 och 32 §§ får dock inte överklagas.
Förordning (2018:863).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.