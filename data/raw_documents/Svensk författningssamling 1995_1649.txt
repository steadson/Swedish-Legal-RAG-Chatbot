Title: Lag (1995:1649) om byggande av järnväg
SFS Number: Svensk författningssamling 1995:1649
URL: https://www.riksdagen.se/sv/dokument-och-lagar/dokument/svensk-forfattningssamling/lag-19951649-om-byggande-av-jarnvag_sfs-1995-1649/
Source Link: http://rkrattsbaser.gov.se/sfst?bet=1995:1649
Amendment Register Link: http://rkrattsbaser.gov.se/sfsr?bet=1995:1649
Ministry/Authority: Landsbygds- och infrastrukturdepartementet RSIB TP
Issued: 1995-12-21
Metadata: {"Utfärdad": "1995-12-21", "Ändrad": "t.o.m. SFS 2025:777"}

==================================================

Lag (1995:1649) om byggande av järnväg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1995:1649
Departement/myndighet
:   
Landsbygds- och infrastrukturdepartementet RSIB TP
Utfärdad
:   
1995-12-21
Ändrad
:   
t.o.m. SFS 2025:777
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Järnvägsplan m.m.
3 kap. Tillfälligt ianspråktagande av mark, m. m.
4 kap. Inlösen och ersättning
5 kap. Överklagande m. m.
Övergångsbestämmelser
1 kap. Allmänna bestämmelser
1 §
Med järnväg avses i denna lag spåranläggning för järnvägstrafik. Till en spåranläggning hör spår och de övriga fasta anordningar som behövs för spårens bestånd, drift eller brukande, signal- och säkerhetsanläggningar i övrigt, trafikledningsanläggningar samt anordningar för elförsörjning av trafiken.
Vad som föreskrivs om järnväg tillämpas också på tunnelbana och spårväg. Om en tunnelbana eller en spårväg byggs med stöd av en detaljplan enligt plan- och bygglagen (2010:900) behöver dock bestämmelserna i denna lag inte tillämpas.
Lag (2012:440)
.
1 a §
För vissa frågor om järnvägssystem finns särskilda  bestämmelser i järnvägstekniklagen (2022:366),  järnvägssäkerhetslagen (2022:367) och lagen (2022:368) om  nationella järnvägssystem.
Lag (2022:373)
.
2 §
Med byggande av järnväg avses att anlägga en ny järnväg och att bygga om en järnväg.
En åtgärd på en befintlig järnväg ska inte anses vara byggande av järnväg om
1. åtgärden medför endast marginell ytterligare påverkan på omgivningen, och
2. berörda fastighetsägare eller innehavare av särskild rätt skriftligen medgett att mark eller annat utrymme får tas i anspråk.
Lag (2012:440)
.
3 §
Vid planläggning av järnväg och vid prövning av  ärenden om byggande av järnväg ska 2-4 kap. och 5 kap. 3-5 §§  miljöbalken tillämpas. Fastställande av järnvägsplan enligt  denna lag ska då jämställas med meddelande av tillstånd  enligt miljöbalken. Prövningsmyndigheten ska tillämpa det som  sägs om mark- och miljödomstolens handläggning i 22 kap. 13 §  miljöbalken.
Vid planläggning, byggande och underhåll av järnväg ska  hänsyn tas till både enskilda intressen och allmänna  intressen såsom miljöskydd, naturvård och kulturmiljö. En  estetisk utformning ska eftersträvas.
Lag (2018:1417)
.
4 §
När en järnväg byggs ska den ges ett sådant läge och utformas så att ändamålet med järnvägen uppnås med minsta intrång och olägenhet utan oskälig kostnad. Hänsyn ska tas till stads- och landskapsbilden och till natur- och kulturvärden.
Om en järnvägsplan medför att mark eller annat utrymme eller särskild rätt till mark eller annat utrymme kan komma att tas i anspråk enligt 4 kap. 1 §, ska planen utformas så att de fördelar som kan uppnås med den överväger de olägenheter som planen orsakar enskilda.
Lag (2012:440)
.
4 a §
Planläggning och annan prövning enligt denna lag som  avser användning av ett mark- eller vattenområde som också  har prövats eller ska prövas enligt annan lag, ska samordnas  med den planläggningen och prövningen, om det lämpligen kan  ske.
Bestämmelser om planer och annat underlag finns i 3 kap. 
11-12 §§ och 5 kap. 15 § miljöbalken.
Lag (2017:963)
.
5 §
Inom område som omfattas av detaljplan eller områdesbestämmelser får en järnväg inte byggas i strid mot planen eller bestämmelserna.
Om syftet med planen eller bestämmelserna inte motverkas, får dock mindre avvikelser göras.
En järnväg får inte byggas så att syftet med skyddsföreskrifter eller andra särskilda bestämmelser för användning av bebyggelse, mark eller vatten motverkas. Om det finns särskilda skäl får regeringen, eller den myndighet som regeringen bestämmer, medge undantag från sådana bestämmelser.
6 §
Om en fastighet har upplåtits med tomträtt, skall vad som i denna lag är föreskrivet om fastighetsägaren eller fastigheten tillämpas på tomträttshavaren eller tomträtten.
7 §
I denna lag förstås med särskild rätt till fastighet nyttjanderätt, servitut och rätt till elektrisk kraft samt liknande rätt.
8 §
När den verksamhet som har bedrivits på järnväg upphör är verksamhetsutövaren skyldig att ta bort anläggningar och vidta andra åtgärder för återställning av berörda områden i den omfattning det behövs för att förebygga störningar eller olägenheter i framtiden.
Lag (1998:850)
.
2 kap. Järnvägsplan m.m.
När en järnvägsplan ska upprättas
1 §
Den som avser att bygga en järnväg ska upprätta en järnvägsplan.
En järnvägsplan behöver dock inte upprättas för industrispår eller hamnspår som ska anläggas uteslutande på egen fastighet.
En järnvägsplan får upprättas för att stänga av en plankorsning, även om åtgärden inte är byggande av järnväg.
Om en järnväg behöver anläggas eller byggas om på grund av ett vägprojekt, får järnvägen i stället regleras i en vägplan enligt 20 b § andra stycket väglagen (1971:948). I så fall ska 2-17 §§ inte tillämpas. Vid tillämpningen av övriga bestämmelser i denna lag ska vägplanen, när det gäller järnvägen, likställas med en järnvägsplan.
Lag (2012:440)
.
Samråd
2 §
Den som avser att bygga en järnväg ska under arbetet med  att upprätta en järnvägsplan samråda med länsstyrelsen,  berörda kommuner och de enskilda som särskilt berörs. Om  järnvägsplanen har betydelse för kollektivtrafiken, ska  samråd även ske med berörda regionala  kollektivtrafikmyndigheter. Samrådet ska avse järnvägens  lokalisering, utformning och miljöpåverkan.
Om järnvägen kan antas medföra en betydande miljöpåverkan  ska
1. samråd också ske med de övriga statliga myndigheter samt  den allmänhet och de organisationer som kan antas bli  berörda, och
2. samrådet även avse innehåll i och utformning av sådan  miljökonsekvensbeskrivning som ska finnas tillsammans med  järnvägsplanen.
Länsstyrelsen ska verka för att miljökonsekvensbeskrivningen  får den omfattning och detaljeringsgrad som behövs för  prövningen av järnvägsplanen. Om den som avser att bygga en  järnväg begär det, ska länsstyrelsen redovisa sin bedömning i  frågan. Länsstyrelsens redovisning är inte bindande.
Under samrådet får berörd kommun medge att undantag görs från  krav på bygglov för upplag, materialgårdar, murar, plank och  transformatorstationer.
Lag (2017:963)
.
3 §
Samrådet ska inledas så tidigt som möjligt och anpassas efter behovet i det enskilda fallet.
Den som avser att bygga järnvägen ska ta fram underlag för samrådet och göra det tillgängligt samt ge de enskilda som kan antas bli särskilt berörda möjlighet att yttra sig.
Lag (2012:440)
.
4 §
Länsstyrelsen ska under samrådet i ett särskilt beslut  avgöra om projektet kan antas medföra en betydande  miljöpåverkan. I beslutet ska redovisas de omständigheter som  talar för eller emot att projektet kan antas medföra en  betydande miljöpåverkan.
Prövningen ska göras av den länsstyrelse inom vars område  projektet huvudsakligen ska utföras efter samråd med övriga  berörda länsstyrelser. Länsstyrelsen får inte besluta i  ärendet innan den som avser att bygga järnvägen har gett de  enskilda som kan antas bli särskilt berörda möjlighet att  yttra sig enligt 3 § andra stycket.
Regeringen får meddela föreskrifter om att vissa slags projekt  enligt denna lag ska antas medföra en betydande miljöpåverkan.
Lag (2025:777)
.
4 a §
Länsstyrelsen ska göra ett beslut enligt 4 § första  stycket tillgängligt för allmänheten. Detta gäller dock inte  om
1. beslutet gäller ett projekt som enbart avser  totalförsvaret, och
2. ett tillgängliggörande bedöms påverka totalförsvaret  negativt.
Lag (2025:777)
.
5 §
Samrådsförfarandet får förenklas om
1. järnvägsplanen enbart gäller ändring av planen för ett järnvägsbygge som ännu inte är färdigställt, och
2. ändringen inte kan antas medföra en betydande miljöpåverkan.
Ägare till fastigheter som helt eller delvis kan komma att tas i anspråk ska dock alltid ges tillfälle att yttra sig. Detsamma gäller berörda innehavare av särskild rätt till sådana fastigheter.
Lag (2012:440)
.
6 §
Samråd om en järnvägs lokalisering och utformning i detalj behöver inte ske om
1. järnvägsplanen enbart gäller åtgärder som också har prövats eller ska prövas genom detaljplan enligt plan- och bygglagen
(2010:900),
2. utredningen i detaljplaneärendet är tillräcklig och aktuell för järnvägsplanen, och
3. samråd i detaljplaneärendet sker eller har skett med alla dem som ska omfattas av samråd enligt 2 § första och andra styckena.
Om samrådet i detaljplaneärendet är avslutat och samråd inte har skett med alla enligt första stycket 3, är det tillräckligt att samråd sker med dem som inte har omfattats av samrådet.
Lag (2012:440)
.
7 §
Om ett projekt kan antas medföra en betydande  miljöpåverkan i ett annat land ska 6 kap. 33 § miljöbalken  och föreskrifter som har meddelats i anslutning till den  bestämmelsen tillämpas.
Lag (2017:963)
.
Tillåtlighetsprövning
8 §
Om ett projekt ska tillåtlighetsprövas enligt 17 kap. 3 §  miljöbalken, ska den som avser att bygga järnvägen överlämna  ärendet till regeringen med eget yttrande. Ärendet ska  överlämnas när den som avser att bygga järnvägen har tagit  ställning till vilka alternativ som är rimliga och rangordnat  dessa.
Ärendet ska innehålla en miljökonsekvensbeskrivning och det  övriga underlag som behövs för tillåtlighetsprövningen. När  underlaget tas fram ska förfarandet för järnvägsplan i 2-4, 7  och 12 §§ tillämpas.
Miljökonsekvensbeskrivningen ska uppfylla kraven i 6 kap. 35  och 37 §§ miljöbalken och föreskrifter som har meddelats i  anslutning till dessa bestämmelser och godkännas av berörda  länsstyrelser innan ärendet kungörs.
Lag (2017:963)
.
Järnvägsplanens innehåll och underlag till planen
9 §
Järnvägsplanen ska innehålla en karta över det område som planen omfattar. Kartan ska visa järnvägens sträckning och huvudsakliga utformning samt den mark eller det utrymme och de särskilda rättigheter som behöver tas i anspråk för järnvägen och för att bygga järnvägen.
Planen ska också innehålla uppgifter om
1. skyddsåtgärder och försiktighetsmått som ska vidtas för att förebygga störningar och andra olägenheter från trafiken eller anläggningen,
2. verksamheter eller åtgärder som enligt bestämmelser i miljöbalken ska undantas från förbud eller skyldigheter enligt balken, och
3. åtgärder som undantas från krav på bygglov för upplag, materialgårdar, murar, plank och transformatorstationer med stöd av ett medgivande från berörd kommun.
Tillsammans med planen ska följande underlag finnas:
1. en redovisning av motiven till valet av lokalisering och utformning av järnvägen,
2. en sammanställning av de synpunkter som kommit fram under samrådet och uppgift om hur synpunkterna har beaktats
(samrådsredogörelse),
3. en miljökonsekvensbeskrivning eller, om ett järnvägsprojekt inte kan antas medföra en betydande miljöpåverkan, uppgifter om verksamhetens förutsebara påverkan på människors hälsa och på miljön, och
4. de övriga uppgifter som behövs för att genomföra projektet.
Lag (2012:440)
.
10 §
En miljökonsekvensbeskrivning ska uppfylla kraven i 6  kap. 35 och 37 §§ miljöbalken och föreskrifter som har  meddelats i anslutning till dessa bestämmelser.
Miljökonsekvensbeskrivningen ska godkännas av berörda  länsstyrelser innan den kungörs enligt 12 §.
Lag (2017:963)
.
11 §
Det behövs ingen miljökonsekvensbeskrivning som är särskilt upprättad för järnvägsplanen om
1. järnvägsplanen enbart gäller åtgärder som också har prövats eller ska prövas genom detaljplan enligt plan- och bygglagen
(2010:900), och
2. miljökonsekvensbeskrivningen i detaljplaneärendet tas in i järnvägsärendet och är aktuell och tillräcklig för det ärendet.
Lag (2012:440)
.
Kungörande och granskning
12 §
Den som avser att bygga en järnväg ska kungöra förslaget  till järnvägsplan och underlaget till denna och låta det  granskas. Om en miljökonsekvensbeskrivning har upprättats,  ska denna kungöras och hållas tillgänglig för allmänheten  enligt 6 kap. 39 § första stycket samt 40 och 41 §§  miljöbalken och föreskrifter som har meddelats i anslutning  till dessa bestämmelser.
Om förslaget enbart gäller åtgärder som också har prövats  eller ska prövas genom detaljplan enligt plan- och bygglagen 
(2010:900), får kungörandet samordnas med det kungörande som  ska ske i detaljplaneärendet.
Lag (2017:963)
.
13 §
Trots vad som anges i 12 § behöver ett förslag till järnvägsplan som enbart gäller ändring av planen för ett järnvägsbygge som ännu inte är färdigställt, bara kungöras och granskas om
1. ändringen kan antas medföra en betydande miljöpåverkan, eller
2. någon annans fastighet eller del av fastighet behöver tas i anspråk eller en särskild rätt till en sådan fastighet behöver upphävas eller begränsas och åtgärden inte skriftligen medgetts av berörda fastighetsägare och innehavare av särskild rätt.
Lag (2012:440)
.
14 §
Trots vad som anges i 12 § behöver ett förslag till järnvägsplan inte kungöras om förslaget
1. inte är av stor vikt eller har principiell betydelse,
2. inte kan antas medföra en betydande miljöpåverkan, och
3. saknar intresse för allmänheten.
Den som avser att bygga järnvägen ska då i stället ge länsstyrelsen, berörda kommuner och de enskilda som särskilt berörs tillfälle att godkänna förslaget eller att inom tre veckor granska det och lämna synpunkter. Granskningstiden får göras kortare, om alla berörda är överens om det.
Lag (2012:440)
.
Fastställelse av en järnvägsplan
15 §
Trafikverket prövar frågan om att fastställa en  järnvägsplan efter samråd med berörda länsstyrelser.
Trafikverket ska överlämna frågan om att fastställa planen  till regeringen för prövning om Trafikverket och en  länsstyrelse har olika uppfattning.
När frågan om att fastställa planen avgörs ska
1. en identifiering, beskrivning och samlad bedömning av  miljöeffekterna göras om planen avser ett projekt som kan  antas medföra en betydande miljöpåverkan, och
2. innehållet i en miljökonsekvensbeskrivning och resultatet  av samråd och yttranden beaktas.
Ett beslut att fastställa planen ska kungöras. Om samråd har  skett med en ansvarig myndighet i ett annat land enligt 6  kap. 33 § miljöbalken, ska den ansvariga myndigheten i det  landet informeras.
Lag (2017:963)
.
När beslut om att fastställa en järnvägsplan upphör att gälla
16 §
Ett beslut att fastställa en järnvägsplan upphör att gälla fem år efter det år då beslutet fick laga kraft om inte järnvägsbygget har påbörjats.
Om det finns synnerliga skäl får giltighetstiden förlängas med högst två år.
Ett beslut att förlänga giltighetstiden ska kungöras.
Lag (2012:440)
.
17 §
Ett beslut att fastställa en järnvägsplan ska upphävas, helt eller delvis, om förhållandena efter beslutet har ändrats så att förutsättningarna för att fastställa planen inte längre är uppfyllda.
Ett beslut att upphäva en järnvägsplan ska kungöras.
Lag (2012:440)
.
Avvikelse från järnvägsplanen
18 §
När en järnväg byggs får endast oväsentliga avvikelser göras från järnvägsplanen. Om en sådan avvikelse görs i fråga om den mark eller det utrymme som enligt planen ska tas i anspråk för järnvägen, ska det omedelbart antecknas i ett tillägg till planen.
Lag (2012:440)
.
Gemensam planering av järnvägar och vägar
19 §
En järnvägsplan och en vägplan enligt väglagen (1971:948)
får upprättas i ett gemensamt förfarande och fastställas genom ett beslut.
Byggande av allmän väg som behövs på grund av det järnvägsprojekt som en järnvägsplan avser får regleras i järnvägsplanen.
Lag (2012:440)
.
Väghållning för enskild väg
20 §
Om byggande av en järnväg eller avstängning av en plankorsning medför att en enskild väg behöver byggas eller att ändrade förhållanden uppstår som väsentligt påverkar väghållningen för en sådan väg, ska den som bygger järnvägen eller järnvägens infrastrukturförvaltare vid behov begära förrättning enligt anläggningslagen (1973:1149) för att ordna väghållningen för den enskilda vägen.
Lag (2012:440)
.
Bemyndigande
21 §
Regeringen får meddela föreskrifter om
1. samråd enligt 2-6 §§, och
2. järnvägsplan enligt 9-11 §§.
Lag (2012:440)
.
3 kap. Tillfälligt ianspråktagande av mark, m. m.
1 §
Trafikverket, och efter tillstånd av länsstyrelsen annan som avser att bygga en järnväg, har rätt att få tillträde till en fastighet för att verkställa mätning eller stakning, undersökning av grund eller annan förberedande åtgärd för byggande av järnvägen. Den som avser att bygga järnvägen ska underrätta fastighetsägaren om beräknad tidpunkt för tillträde.
I en trädgård, park eller liknande plantering får träd eller buskar inte skadas eller fällas utan fastighetsägarens samtycke. Även i övrigt ska skada så långt möjligt undvikas.
Polismyndigheten ska lämna den hjälp som behövs för att åtgärderna ska kunna genomföras.
Lag (2012:440)
.
2 §
På den järnvägsmark som anges i en fastställd järnvägsplan får inte utan tillstånd av Trafikverket uppföras byggnader, göras tillbyggnader, utföras andra anläggningar eller vidtas andra åtgärder som väsentligt kan försvåra områdets användning för järnvägsändamål. Förbudet gäller från det att beslut att fastställa järnvägsplanen meddelas och upphör att gälla om beslut meddelas att upphäva fastställelsebeslutet eller om planen annars upphör att gälla.
Förbudet är inte tillämpligt i fråga om åtgärder som lagligen har påbörjats innan förbudet började gälla.
Om åtgärder vidtagits i strid med första stycket, får Trafikverket vidta de åtgärder som behövs för rättelse.
Polismyndigheten ska lämna det biträde som behövs för att rättelse ska kunna ske.
Vad som sägs i denna paragraf om järnvägsmark gäller även annat utrymme avsett för järnväg.
Lag (2010:93)
.
3 §
Om mark eller annat utrymme i närheten av järnvägsmarken i en fastställd järnvägsplan har avsatts för upplag eller liknande ändamål i samband med byggandet av järnvägen, får marken eller utrymmet tas i anspråk med nyttjanderätt i enlighet med vad som anges i planen.
Lag (2012:440)
.
3 a §
Länsstyrelsen får besluta att nyttjanderätt till mark eller annat utrymme ska upplåtas för tillfällig järnväg om
1. en järnväg inte kan användas utan risk för olyckshändelse på grund av pågående arbete, jordras, översvämning eller av annan orsak, och
2. järnvägens infrastrukturförvaltare begär det.
Nyttjanderätten ska upplåtas för den tid en tillfällig järnväg behövs till följd av hindret.
Lag (2012:440)
.
4 §
Om träd eller buskar intill mark eller annat utrymme som ska användas för järnväg medför olägenheter för trafik- eller driftsäkerheten på järnvägen, får länsstyrelsen besluta att de ska avlägsnas eller beskäras genom järnvägens infrastrukturförvaltares försorg. I samband med beslutet får länsstyrelsen meddela de villkor som behövs.
Lag (2012:440)
.
4 kap. Inlösen och ersättning
1 §
Den som i enlighet med en gällande järnvägsplan skall bygga en järnväg som tillgodoser ett allmänt transportbehov får lösa sådan mark eller sådant utrymme som enligt planen inte endast tillfälligt skall användas för järnvägsändamål.
Besväras sådan mark eller sådant utrymme som får lösas enligt första stycket av särskild rätt, får rättigheten lösas.
Lag (2005:944)
.
2 §
Om fastighetsägaren begär det, skall den som i enlighet med en gällande järnvägsplan skall bygga en sådan järnväg som avses i 1 § lösa sådan mark eller sådant utrymme som enligt planen inte endast tillfälligt skall användas för järnvägsändamål.
Lag (2005:944)
.
2 a §
En fastighet eller del av fastighet ska på fastighetsägarens begäran lösas in även om det ännu inte finns någon gällande järnvägsplan om
1. det är sannolikt att fastigheten kommer att behövas för järnvägsändamål, och
2. det finns synnerliga skäl för att få fastigheten eller del av denna inlöst.
Lag (2012:440)
.
3 §
Om tillstånd enligt 3 kap. 2 § vägrats, är fastighetsägaren och innehavare av särskild rätt till fastigheten berättigade till ersättning av den som avser att bygga järnvägen för den skada de lider på grund av att pågående markanvändning avsevärt försvåras inom berörd del av fastigheten.
4 §
Den som avser att bygga en järnväg ska ersätta skador till följd av åtgärder som avses i 3 kap. 1 § och skador till följd av att mark eller annat utrymme tagits i anspråk enligt 3 kap.
3 eller 3 a §. Järnvägens infrastrukturförvaltare ska ersätta skador till följd av åtgärder som avses i 3 kap. 4 §.
Lag (2012:440)
.
5 §
I mål om inlösen och ersättning ska expropriationslagen
(1972:719) tillämpas, i den mån avvikande bestämmelser inte meddelas i denna lag. Om en talan i ett mål som väckts av en fastighetsägare eller den som innehar särskild rätt till en fastighet ogillas, tillämpas bestämmelserna i 15 kap. 8 §
plan- och bygglagen (2010:900) i fråga om rättegångskostnaderna.
Lag (2010:915)
.
6 §
Talan om inlösen får väckas även om beslutet att fastställa järnvägsplanen inte har vunnit laga kraft.
5 kap. Överklagande m. m.
1 §
Trafikverkets beslut får överklagas hos regeringen. Beslut enligt 3 kap. 2 § överklagas dock hos allmän förvaltningsdomstol.
Prövningstillstånd krävs vid överklagande till kammarrätten.
Lag (2010:93)
.
1 a §
Trafikverkets beslut i fråga om fastställelse av en järnvägsplan får överklagas av en sådan ideell förening eller annan juridisk person som avses i 16 kap. 13 § miljöbalken.
Lag (2010:892)
.
2 §
Länsstyrelsens beslut enligt 2 kap. 4 § första stycket och 
3 kap. 3 a § får överklagas till regeringen. Länsstyrelsens  beslut enligt 2 kap. 4 § första stycket får inte överklagas  särskilt.
Länsstyrelsens beslut enligt 2 kap. 8 § tredje stycket eller 
10 § andra stycket får inte överklagas.
Andra beslut av länsstyrelsen får överklagas till allmän  förvaltnings-domstol. Prövningstillstånd krävs vid  överklagande till kammarrätt.
Lag (2025:777)
.
3 §
Trafikverket och kommuner får överklaga länsstyrelsens  beslut. Kommuner, regionala kollektivtrafikmyndigheter enligt  lagen (2010:1065) om kollektivtrafik och de regioner som avses  i 7 kap. plan- och bygglagen (2010:900) får överklaga  Trafikverkets beslut.
Lag (2019:894)
.
4 §
I ett beslut om tillstånd får förordnas att beslutet skall gälla omedelbart.
Övergångsbestämmelser
1995:1649
Denna lag träder i kraft den 1 februari 1996.
Lagen gäller inte för byggande av sådan delsträcka av en järnväg för vilken mark- eller byggnadsarbete påbörjats före ikraftträdandet eller för vilken ansökan om expropriationstillstånd inkommit senast fyra månader före ikraftträdandet. Om en järnväg inte kan delas upp i delsträckor, gäller vad nu sagts för hela järnvägen.
1998:850
1. Denna lag träder i kraft den 1 januari 1999.
2. Skyldigheten att vidta återställningsåtgärder enligt 1 kap.
8 § gäller även då järnvägen har tillkommit före denna lags ikraftträdande.
3. Ett ärende skall handläggas och bedömas enligt äldre bestämmelser, om det i ärendet ingår en miljökonsekvensbeskrivning som vid denna lags ikraftträdande har överlämnats till länsstyrelsen för godkännande enligt 2 kap. 4 §. Bestämmelserna om miljökvalitetsnormer i miljöbalken skall dock tillämpas omedelbart.
2010:829
1. Denna lag träder i kraft den 1 augusti 2010.
2. Äldre föreskrifter gäller fortfarande för ersättning enligt
a) 4 kap. 1 och 2 §§, om talan om inlösen har väckts före ikraftträdandet, och
b) 4 kap. 3 och 4 §§, om beslutet enligt 3 kap. 1, 2, 3 eller 4 § har meddelats före ikraftträdandet.
3. I de fall som avses i 2 ska hänvisningarna till expropriationslagen (1972:719) avse den lagens lydelse vid utgången av juli 2010.
2012:440
1. Denna lag träder i kraft den 1 januari 2013.
2. Äldre föreskrifter gäller fortfarande för planärenden som vid ikraftträdandet innehåller en miljökonsekvensbeskrivning för en järnvägsplan som har överlämnats till länsstyrelsen för godkännande enligt 2 kap. 2 § i dess äldre lydelse.
3. Äldre föreskrifter i 3 kap. 1 och 3 §§ gäller fortfarande för en järnvägsplan som har fastställts före den 1 januari 2013.
4. Bestämmelsen i 2 kap. 16 § andra stycket tillämpas inte på en järnvägsplan som har fastställts före den 1 januari 2013.
2017:963
1. Denna lag träder i kraft den 1 januari 2018.
2. Äldre föreskrifter gäller fortfarande för handläggningen  och bedömningen av ärenden i vilka det ingår en  miljökonsekvensbeskrivning som vid lagens ikraftträdande har  överlämnats till länsstyrelsen för godkännande enligt 2 kap. 
8 § tredje stycket eller 2 kap. 10 § andra stycket.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.