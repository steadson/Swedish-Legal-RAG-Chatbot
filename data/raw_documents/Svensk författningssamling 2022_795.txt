Title: Växtskyddsförordning (2022:795)
SFS Number: Svensk författningssamling 2022:795
URL: https://www.riksdagen.se/sv/dokument-och-lagar/dokument/svensk-forfattningssamling/vaxtskyddsforordning-2022795_sfs-2022-795/
Source Link: http://rkrattsbaser.gov.se/sfst?bet=2022:795
Amendment Register Link: http://rkrattsbaser.gov.se/sfsr?bet=2022:795
Ministry/Authority: Landsbygds- och infrastrukturdepartementet RSL
Issued: 2022-06-07
Metadata: {"Utfärdad": "2022-06-07", "Ändrad": "t.o.m. SFS 2025:28"}

==================================================

Växtskyddsförordning (2022:795)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:795
Departement/myndighet
:   
Landsbygds- och infrastrukturdepartementet RSL
Utfärdad
:   
2022-06-07
Ändrad
:   
t.o.m. SFS 2025:28
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 kap. Inledande bestämmelser
1 §
Denna förordning innehåller kompletterande bestämmelser  till växtskyddslagen (2022:725).
Förordningen är meddelad med stöd av
- 5 § växtskyddslagen i fråga om 2 kap. 1 §,
- 6 § växtskyddslagen i fråga om 2 kap. 2 §,
- 7 § växtskyddslagen i fråga om 2 kap. 3 och 4 §§,
- 8 § växtskyddslagen i fråga om 3 kap. 1 och 2 §§,
- 9 § växtskyddslagen i fråga om 3 kap. 3 §,
- 17 § växtskyddslagen i fråga om 5 kap. 9 §,
- 26 § växtskyddslagen i fråga om 7 kap. 1-4 §§,
- 31 § växtskyddslagen i fråga om 8 kap. 3 §,
- 33 § växtskyddslagen i fråga om 8 kap. 2 §, 12 § andra  stycket, 16 § första stycket 2-5 och andra stycket,
- 8 kap. 11 § regeringsformen i fråga om 4 kap. 2 § tredje  stycket, 5 kap. 10 §, 8 kap. 16 § första stycket 1 och 9 kap. 
1 §,
- 8 kap. 7 § regeringsformen i fråga om övriga bestämmelser.
2 §
I denna förordning betyder
- berörd skogspotential: alla träd av berört eller berörda  trädslag på produktiv skogsmark inom den zon där  bekämpningsåtgärder har utförts, och
- produktiv skogsmark: samma sak som i skogsvårdslagen 
(1979:429).
Ord och uttryck i denna förordning har i övrigt samma  betydelse som i växtskyddslagen (2022:725).
Förordning (2022:1366).
2 kap. Bemyndiganden i fråga om förbud och åtgärder som avser  växtskadegörare
Bemyndiganden i fråga om karantänskadegörare
1 §
Statens jordbruksverk (Jordbruksverket) får meddela  föreskrifter om förbud, begränsningar eller åtgärder som  behövs för att förhindra introduktion, etablering och  spridning av karantänskadegörare.
Jordbruksverket får också, utöver vad som följer av de EU-
bestämmelser som växtskyddslagen (2022:725) kompletterar, i  det enskilda fallet besluta om sådana förbud, begränsningar  eller åtgärder som avses i första stycket.
Av 5 § tredje stycket växtskyddslagen framgår att sådana  föreskrifter och beslut som avser införsel till eller  förflyttning inom Sverige ska vara tidsbegränsade om inte  något annat följer med anledning av Sveriges medlemskap i  Europeiska unionen.
Om det är nödvändigt för att utrota eller innesluta  karantänskadegörare får Jordbruksverket självt vidta åtgärder  som följer av ett sådant beslut som avses i andra stycket.
Bemyndiganden i fråga om reglerade EU-icke-karantänskadegörare
2 §
Jordbruksverket får meddela föreskrifter om förbud,  begränsningar eller åtgärder vid yrkesmässig odling av växter  för plantering för att begränsa förekomsten av reglerade EU-
icke-karantänskadegörare på sådana växter.
Jordbruksverket får också i det enskilda fallet besluta om  sådana förbud, begränsningar eller åtgärder som avses i första  stycket.
Bemyndiganden i fråga om andra växtskadegörare för skydd av  skog
3 §
Skogsstyrelsen får meddela föreskrifter om förbud,  begränsningar eller åtgärder för att begränsa förekomsten av
1. större märgborre (Tomicus piniperda, Linnaeus [BLASPI]),
2. åttatandad barkborre, även kallad granbarkborre, (Ips  typographus, Linnaeus [IPSXTY]),
3. sextandad barkborre (Pityogenes chalcographus, Linnaeus 
[PITYCH]), och
4. almsjukesvamp (Ophiostoma novo-ulmi, Braiser [OPHSNU]) på  Gotland.
Sådana föreskrifter får avse den som
1. äger trädbevuxen mark eller bedriver skogsbruk, eller
2. lagrar virke.
Skogsstyrelsen får också i det enskilda fallet besluta om  sådana förbud, begränsningar eller åtgärder som avses i första  stycket. Beslutet får riktas mot den som omfattas av andra  stycket.
Av 7 § fjärde stycket växtskyddslagen (2022:725) framgår att  sådana föreskrifter och beslut inte får förbjuda eller  begränsa införsel till Sverige från ett land utanför  Europeiska unionen eller en annan medlemsstat inom unionen.
Förordning (2025:28).
4 §
Föreskrifter enligt 3 § får inte strida mot 7 kap. 11 §  andra stycket miljöbalken eller mot föreskrifter som har  meddelats med stöd av 7 eller 8 kap. samma balk eller med stöd  av annan lag.
3 kap. Andra bemyndiganden
Bemyndiganden i fråga om egenkontroll, dokumentation,  uppgiftslämnande och anmälan
1 §
Jordbruksverket får meddela föreskrifter om
1. skyldighet för den som yrkesmässigt odlar, handlar med  eller på annat sätt yrkesmässigt hanterar växter,  växtprodukter eller andra föremål att
a) utöva en egenkontroll av verksamheten som är lämplig  utifrån verksamhetens art,
b) dokumentera uppgifter som har betydelse för risken för  spridning av andra växtskadegörare än sådana som avses i 2  kap. 3 § första stycket,
c) lämna uppgifter om sin verksamhet till en  kontrollmyndighet, ett organ med delegerade uppgifter, en  fysisk person som har delegerats vissa uppgifter eller en  fristående officiell växtskyddsinspektör,
2. skyldighet för den som icke yrkesmässigt odlar, handlar med  eller på annat sätt hanterar växter, växtprodukter eller andra  föremål att dokumentera uppgifter som har betydelse för risken  för spridning av karantänskadegörare,
3. skyldighet för den som förflyttar eller på annat sätt  hanterar växtskadegörare att till en kontrollmyndighet, ett  organ med delegerade uppgifter, en fysisk person som har  delegerats vissa uppgifter eller en fristående officiell  växtskyddsinspektör lämna uppgifter som har betydelse för  risken för spridning av andra växtskadegörare än sådana som  avses i 2 kap. 3 § första stycket,
4. skyldighet för den som odlar, handlar med eller på annat  sätt hanterar växter, växtprodukter eller andra föremål att  till en kontrollmyndighet, ett organ med delegerade uppgifter,  en fysisk person som har delegerats vissa uppgifter eller en  fristående officiell växtskyddsinspektör lämna uppgifter som  har betydelse för risken för spridning av andra  växtskadegörare än sådana som avses i 2 kap. 3 § första  stycket, och
5. skyldighet för den som till Sverige för in växter,  växtprodukter, andra föremål eller växtskadegörare från ett  land utanför Europeiska unionen eller en annan medlemsstat  inom unionen att anmäla införseln.
2 §
Skogsstyrelsen får meddela föreskrifter om skyldighet för  den som bedriver skogsbruk eller yrkesmässigt lagrar virke
1. att dokumentera uppgifter som har betydelse för risken för  spridning av sådana växtskadegörare som avses i 2 kap. 3 §  första stycket, och
2. att till Skogsstyrelsen lämna uppgifter som har betydelse  för risken för spridning av sådana växtskadegörare som avses i 
2 kap. 3 § första stycket.
Bemyndigande i fråga om sundhetsintyg
3 §
Jordbruksverket får meddela föreskrifter om andra  sundhetsintyg än de som är reglerade i Europaparlamentets och  rådets förordning (EU) 2016/2031 av den 26 oktober 2016 om  skyddsåtgärder mot växtskadegörare, ändring av  Europaparlamentets och rådets förordningar (EU) nr 228/2013, 
(EU) nr 652/2014 och (EU) nr 1143/2014 samt om upphävande av  rådets direktiv 69/464/EEG, 74/647/EEG, 93/85/EEG, 98/57/EG, 
2000/29/EG, 2006/91/EG och 2007/33/EG.
4 kap. Registrering och anmälan
Ansökan om registrering
1 §
En ansökan om registrering och uppdatering av registrerade  uppgifter enligt artikel 66 i förordning (EU) 2016/2031 ska  lämnas till Jordbruksverket.
Anmälningsskyldighet
2 §
En anmälan enligt artiklarna 14, 15 och 33 i förordning 
(EU) 2016/2031 ska göras till Jordbruksverket eller  länsstyrelsen.
Om en anmälan har kommit in till länsstyrelsen ska myndigheten  genast sända den vidare till Jordbruksverket.
Jordbruksverket får meddela föreskrifter om undantag från  skyldigheten i förordning (EU) 2016/2031 att anmäla misstänkt  eller konstaterad förekomst av karantänskadegörare.
5 kap. Offentlig kontroll och andra myndighetsuppgifter
Kontrollmyndigheter
1 §
Jordbruksverket är behörig myndighet att utöva offentlig  kontroll om inget annat följer av 2 eller 3 §.
2 §
Skogsstyrelsen är behörig myndighet att utöva offentlig  kontroll när det gäller sådana växtskadegörare som avses i 
2 kap. 3 § första stycket.
3 §
Tullverket ska övervaka att det inte förs in växter,  växtprodukter, andra föremål eller växtskadegörare i strid mot  förbud mot eller villkor för införsel i EU-bestämmelser som  växtskyddslagen (2022:725) kompletterar eller i föreskrifter  eller beslut som har meddelats med stöd av växtskyddslagen.
Av 5 kap. 3 § andra stycket tullförordningen (2016:287)  framgår att järnvägsföretag och postföretag utövar viss  kontroll av varor för Tullverkets räkning.
4 §
Jordbruksverket får meddela föreskrifter eller i det  enskilda fallet besluta att länsstyrelsen ska utföra offentlig  kontroll och annan offentlig verksamhet när det gäller  växtskadegörarna
1. Clavibacter sepedonicus, [Spieckermann & Kottho] Nouioui et  al. [CORBSE],
2. Ralstonia solanacearum, (Smith) Yabuuchi et al. Emend.  Safni et al. [RALSSL], och
3. Synchytrium endobioticum, [Schilb.] Percival [SYNCEN].
Jordbruksverket får när det gäller de växtskadegörare som  avses i första stycket även meddela föreskrifter om att  länsstyrelsen ska dokumentera vissa uppgifter, föra  förteckningar och lämna uppgifter till Jordbruksverket.
Behörig myndighet att utföra annan offentlig verksamhet
5 §
Den myndighet som är behörig att utöva offentlig kontroll  är också behörig myndighet att utföra annan offentlig  verksamhet som hänger samman med kontrollen, om inget annat  framgår av denna förordning.
Samordnande myndighet
6 §
Jordbruksverket samordnar övriga kontrollmyndigheters  verksamhet och lämnar råd och hjälp i denna verksamhet, utom  när det gäller verksamhet i fråga om skadegörare som avses i 
2 kap. 3 § första stycket.
I uppgiften att samordna övriga kontrollmyndigheters  verksamhet ingår att samordna samarbetet och kontakterna med  kommissionen och övriga medlemsstater när det gäller offentlig  kontroll och annan offentlig verksamhet enligt artikel 4.2 i  Europaparlamentets och rådets förordning (EU) 2017/625 av den 
15 mars 2017 om offentlig kontroll och annan offentlig  verksamhet för att säkerställa tillämpningen av livsmedels-  och foderlagstiftningen och av bestämmelser om djurs hälsa och  djurskydd, växtskydd och växtskyddsmedel samt om ändring av  Europaparlamentets och rådets förordningar (EG) nr 999/2001, 
(EG) nr 396/2005, (EG) nr 1069/2009, (EG) nr 1107/2009, (EU)  nr 1151/2012, (EU) nr 652/2014, (EU) 2016/429 och (EU) 
2016/2031, rådets förordningar (EG) nr 1/2005 och (EG) nr 
1099/2009 och rådets direktiv 98/58/EG, 1999/74/EG, 
2007/43/EG, 2008/119/EG och 2008/120/EG och om upphävande av  Europaparlamentets och rådets förordningar (EG) nr 854/2004  och (EG) nr 882/2004, rådets direktiv 89/608/EEG, 89/662/EEG, 
90/425/EEG, 91/496/EEG, 96/23/EG, 96/93/EG och 97/78/EG samt  rådets beslut 92/438/EEG (förordningen om offentlig kontroll).
Övriga myndighetsuppgifter enligt EU-bestämmelserna
7 §
Jordbruksverket ska, utöver de uppgifter som omfattas av 
1-6 §§, utföra övriga uppgifter som en behörig myndighet har  enligt de EU-bestämmelser som växtskyddslagen (2022:725)  kompletterar.
8 §
Jordbruksverket ska utföra de uppgifter som en medlemsstat  ska utföra när det gäller att
1. pröva frågor om tillstånd enligt artiklarna 8, 46, 48, 56, 
58 och 60 i förordning (EU) 2016/2031,
2. inventera karantänskadegörare enligt artiklarna 22-24 i  förordning (EU) 2016/2031,
3. upprätta och uppdatera beredskaps- och handlingsplaner för  prioriterade karantänskadegörare och organisera och utföra  simuleringsövningar för sådana skadegörare enligt  artiklarna 25-27 i förordning (EU) 2016/2031,
4. utse karantänstationer och inneslutningsanläggningar enligt  artikel 60 i förordning (EU) 2016/2031,
5. utse nationellt referenslaboratorium enligt artikel 100 i  förordning (EU) 2017/625 och utföra de övriga uppgifter som en  medlemsstat har enligt artikeln, och
6. anmäla och lämna uppgifter och rapporter till EU-
kommissionen, andra medlemsstater och tredjeländer enligt  förordning (EU) 2016/2031.
Bemyndiganden i fråga om offentlig kontroll och annan  offentlig verksamhet
9 §
Jordbruksverket får meddela föreskrifter om
1. hur ett organ med delegerade uppgifter, en fysisk person  som har delegerats vissa uppgifter eller en fristående  officiell växtskyddsinspektör ska bedriva offentlig kontroll  och annan offentlig verksamhet, och
2. skyldighet för ett organ med delegerade uppgifter, en  fysisk person som har delegerats vissa uppgifter eller en  fristående officiell växtskyddsinspektör att
a) lämna information till Jordbruksverket, och
b) lämna information och ge in handlingar till den myndighet  som har delegerat uppgiften eller utsett inspektören.
10 §
Jordbruksverket får meddela föreskrifter om hur  länsstyrelsen ska bedriva offentlig kontroll och annan  offentlig verksamhet.
6 kap. Rapporteringssystem för överträdelser
1 §
En kontrollmyndighet ska ha ett ändamålsenligt  rapporteringssystem för den som vill anmäla överträdelser av  förordning (EU) 2017/625.
7 kap. Avgifter
Växtskyddsavgift
1 §
En växtskyddsavgift ska tas ut för offentlig kontroll och  annan offentlig verksamhet som gäller varor enligt  artikel 47.1 c-f i förordning (EU) 2017/625. Avgiften ska  betalas av den som är skyldig att betala tull för en vara  eller skulle ha varit det om varan varit tullbelagd. Avgiften  ska tas ut av Tullverket i de fall en tulldeklaration lämnas  in för varan. I andra fall ska avgiften tas ut av  Jordbruksverket.
Ytterligare avgifter
2 §
Jordbruksverket får meddela föreskrifter om skyldighet att  betala ytterligare avgifter för offentlig kontroll och annan  offentlig verksamhet.
Beräkning av avgifter
3 §
Växtskyddsavgift och andra avgifter för offentlig kontroll  och annan offentlig verksamhet ska beräknas på grundval av den  allmänna principen om tillräckliga finansiella resurser i  artikel 78.1 i förordning (EU) 2017/625.
I artiklarna 81 och 82 i förordning (EU) 2017/625 finns  bestämmelser om hur avgiften för offentlig kontroll för  verksamheter som omfattas av artiklarna 79.1 a och 79.2 i  samma förordning ska beräknas. Artiklarna 81 och 82 ska även  tillämpas vid beräkningen av avgift för annan offentlig  verksamhet som hänger samman med sådan kontroll.
Jordbruksverket får meddela ytterligare föreskrifter om hur  växtskyddsavgift enligt 1 § och andra avgifter för offentlig  kontroll och annan offentlig verksamhet enligt 2 § ska  beräknas.
Innan Jordbruksverket meddelar föreskrifter enligt tredje  stycket ska verket ha gett Ekonomistyrningsverket tillfälle  att yttra sig. Innan Jordbruksverket meddelar sådana  föreskrifter som avser växtskyddsavgift ska Jordbruksverket ha  gett Tullverket tillfälle att yttra sig.
4 §
Om det finns särskilda skäl får kontrollmyndigheten eller  den behöriga myndigheten sätta ned avgiftsbeloppet helt eller  delvis.
Kontrollmyndigheten får även, i det fall som anges i  artikel 79.4 i förordning (EU) 2017/625, besluta att en avgift  i det enskilda fallet inte ska tas ut om beloppet är så lågt  att ett uttag skulle vara oekonomiskt med hänsyn till  kostnaderna för uttaget och de totala förväntade inkomsterna  från avgiften.
8 kap. Ersättning vid utrotning eller inneslutning av  karantänskadegörare
Grundläggande villkor för statligt stöd
1 §
Ersättning som utgör statligt stöd till företag får endast  lämnas i enlighet med
1. kapitel I och artikel 26 i kommissionens förordning (EU) 
2022/2472 av den 14 december 2022 genom vilken vissa  kategorier av stöd inom jordbruks- och skogsbrukssektorn och i  landsbygdsområden förklaras förenliga med den inre marknaden  enligt artiklarna 107 och 108 i fördraget om Europeiska  unionens funktionssätt (EUT L 327, 21.12.2022, s. 1),
2. kommissionens beslut den 4 juli 2022 i ärende  SA.102031 (2022/N), om ersättningen lämnas till företag inom  skogsbrukssektorn, och
3. kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse,  om ersättningen lämnas till andra företag.  Förordning (2024:447).
Förlorat värde
2 §
Ersättning enligt 1 § 1 och 3 för förlorat värde enligt 
27 § 2 växtskyddslagen (2022:725) får lämnas med högst det  marknadsvärde som de växter, växtprodukter eller andra föremål  som är föremål för bekämpningsåtgärder hade vid tidpunkten  omedelbart före angreppet eller påverkan.
Vid värdering av förlorat värde på träd i skogsmark ska  Skogsstyrelsen ges tillfälle att yttra sig.
Förordning (2022:1366).
Ersättning till företag inom skogsbrukssektorn
2 a §
Ersättning enligt 1 § 2 får endast lämnas om  skadeangreppet eller bekämpningsåtgärderna har orsakat  förstörelse av minst 20 procent av den berörda  skogspotentialen. Förordning (2022:1366).
2 b §
För ersättning enligt 1 § 2 för förlorat värde enligt 
27 § 2 växtskyddslagen (2022:725) gäller som villkor för  ersättningen att 5-6 b §§ skogsvårdslagen (1979:429), 2-6 §§  skogsvårdsförordningen (1993:1096) och Skogsstyrelsens  föreskrifter meddelade med stöd av 7 § och 8 § första  stycket 1 skogsvårdsförordningen följs.
Vid värdering av förlorat värde på träd i skogsmark ska  Skogsstyrelsen ges tillfälle att yttra sig.
Förordning (2022:1366).
Beslutande myndighet
3 §
Frågor om ersättning enligt växtskyddslagen (2022:725)  prövas av Jordbruksverket.
Ansökan om ersättning
4 §
En ansökan om ersättning ska vara skriftlig och ges in  till Jordbruksverket.
Krav på offentliggörande
5 §
Om uppgifter om ett stöd enligt 1 § ska offentliggöras  enligt artikel 9 i förordning (EU) 2022/2472 eller  kommissionens beslut i ärende SA.102031 (2022/N) får  ersättning endast beviljas om den sökande samtycker till  offentliggörandet. Förordning (2023:388).
Stöd av mindre betydelse
6 §
En ansökan som avser stöd som lämnas enligt 1 § 3 ska  innehålla en redogörelse för
1. allt annat stöd av mindre betydelse som företaget fått  under den senaste treårsperioden, och
2. allt annat stöd som företaget tidigare ansökt om eller  beviljats och som avser samma stödberättigande kostnader som  ansökan omfattar. Förordning (2024:447).
7 §
Innan ersättning enligt 1 § 3 beviljas ska Jordbruksverket  genomföra den kontroll och lämna de upplysningar till sökanden  som följer av artiklarna 6.4 och 7.4 i förordning (EU) 
2023/2831. Förordning (2024:447).
8 §
Har upphävts genom förordning (2024:447).
Företag i svårigheter
9 §
I artikel 1.5 i förordning (EU) 2022/2472 finns  bestämmelser om när ersättning enligt 1 § 1 får lämnas till  ett företag i svårigheter.
Ersättning som lämnas med stöd av 1 § 2 får lämnas till ett  företag i svårigheter endast om svårigheterna har orsakats av  växtskadegöraren.
Ett företag ska anses vara i svårigheter om det är fråga om  någon av de omständigheter som anges i artikel 2.18 i  kommissionens förordning (EU) nr 651/2014 av den 17 juni 2014  genom vilken vissa kategorier av stöd förklaras förenliga med  den inre marknaden enligt artiklarna 107 och 108 i fördraget.
Förordning (2023:388).
Företag som tagit emot stöd som förklarats olagligt
10 §
Ersättning enligt denna förordning får inte lämnas till  ett företag som är föremål för oreglerat betalningskrav på  grund av ett beslut av Europeiska kommissionen som förklarat  ett stöd olagligt och oförenligt med den inre marknaden.
Hinder mot att betala ut ersättning
11 §
Jordbruksverket ska besluta att en ersättning helt eller  delvis inte ska betalas ut om
1. den som har ansökt om eller beviljats stöd genom att lämna  oriktiga uppgifter har förorsakat att stödet beviljats  felaktigt eller med för högt belopp,
2. ersättningen av något annat skäl har beviljats felaktigt  eller med för högt belopp och mottagaren borde ha insett  detta, eller
3. ett villkor för ersättningen enligt Europeiska unionens  regler om statligt stöd inte har följts.
Återbetalning och återkrav
12 §
Den som tagit emot ersättning är återbetalningsskyldig om  någon av grunderna i 11 § 1, 2 eller 3 är uppfyllda.
Ränta enligt räntelagen (1975:635) ska betalas på det belopp  som en mottagare är återbetalningsskyldig för.
13 §
Om den som tagit emot ersättning är återbetalningsskyldig  enligt 12 §, ska Jordbruksverket besluta att helt eller delvis  kräva tillbaka ersättningen tillsammans med ränta. Kravet  eller räntan får helt eller delvis sättas ned om det finns  särskilda skäl.
Bevakning av statens rätt
14 §
Jordbruksverket ska vid domstolar och myndigheter och i  övrigt bevaka statens rätt mot mottagare av ersättning enligt  denna förordning.
Offentliggörande, rapportering och registerföring
15 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
15 a §
Om stöd lämnas i enlighet med förordning (EU) 2023/2831  ska Jordbruksverket i tio år från det att stödet beslutades  bevara de uppgifter som behövs för att kunna fastställa att de  villkor som följer av förordningen är uppfyllda.  Förordning (2024:447).
Bemyndiganden i fråga om ersättning
16 §
Jordbruksverket får meddela föreskrifter om
1. vad ansökan ska innehålla och när en sådan ansökan senast  ska ges in,
2. beräkningen av förlorat värde enligt 27 § 2 växtskyddslagen 
(2022:725) för växter, växtprodukter eller andra föremål,
3. att ett visst högsta värde ska läggas till grund för  ersättning för sådan förlust som anges i 27 § 2  växtskyddslagen,
4. vilken typ av produktionsbortfall som ska berättiga till  ersättning, och
5. i vilka fall ersättning inte ska beviljas om en växtsort  har odlats som inte är resistent mot en viss växtskadegörare.
När beräkningen enligt första stycket 2 avser förlorat värde  på träd i skogsmark ska Skogsstyrelsen ges tillfälle att yttra  sig innan föreskrifter meddelas.
9 kap. Övriga bestämmelser
Bemyndigande att meddela verkställighetsföreskrifter
1 §
Jordbruksverket får meddela föreskrifter om  verkställigheten av de EU-bestämmelser som växtskyddslagen 
(2022:725) kompletterar.
Överklagande
2 §
Bestämmelser om överklagande finns i 51-53 §§  växtskyddslagen (2022:725) och i 40 § förvaltningslagen 
(2017:900).
Övergångsbestämmelser
2023:388
1. Denna förordning träder i kraft den 15 juli 2023.
2. För stöd som har beviljats före ikraftträdandet gäller 
8 kap. 5 § i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.