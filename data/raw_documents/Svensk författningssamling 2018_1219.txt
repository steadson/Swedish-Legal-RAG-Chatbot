Title: Lag (2018:1219) om försäkringsdistribution
SFS Number: Svensk författningssamling 2018:1219
URL: https://www.riksdagen.se/sv/dokument-och-lagar/dokument/svensk-forfattningssamling/lag-20181219-om-forsakringsdistribution_sfs-2018-1219/
Source Link: http://rkrattsbaser.gov.se/sfst?bet=2018:1219
Amendment Register Link: http://rkrattsbaser.gov.se/sfsr?bet=2018:1219
Ministry/Authority: Finansdepartementet FMA FPM
Issued: 2018-06-20
Metadata: {"Utfärdad": "2018-06-20", "Ändrad": "t.o.m. SFS 2024:1290"}

==================================================

Lag (2018:1219) om försäkringsdistribution
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1219
Departement/myndighet
:   
Finansdepartementet FMA FPM
Utfärdad
:   
2018-06-20
Ändrad
:   
t.o.m. SFS 2024:1290
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Tillämpningsområde och uttryck i lagen
2 kap. Tillstånd och registrering samt vissa bestämmelser för  försäkringsföretag
3 kap. Verksamhet över gränserna
4 kap. Regler för verksamheten
5 kap. Informationskrav och prövning av kundens krav och  behov Allmän information till kunden
6 kap. Ytterligare krav vid distribution av  försäkringsbaserade investeringsprodukter
7 kap. Ytterligare krav vid distribution av vissa  pensionsförsäkringar
8 kap. Tillsyn
9 kap. Ingripanden
Övergångsbestämmelser
1 kap. Tillämpningsområde och uttryck i lagen
Lagens tillämpningsområde
1 §
Denna lag innehåller bestämmelser om  försäkringsdistribution som gäller för försäkringsförmedlare  och försäkringsföretag.
Med försäkringsdistribution avses verksamhet som består i  att
1. ge råd om eller föreslå försäkringsavtal eller utföra  annat förberedande arbete innan ett försäkringsavtal ingås,
2. ingå ett försäkringsavtal, eller
3. bistå vid förvaltning eller fullgörande av ett  försäkringsavtal.
1 a §
I 1 kap. 16 § lagen (2019:742) om tjänstepensionsföretag  och 8 kap. 6 § lagen (1998:293) om utländska  försäkringsgivares och tjänstepensionsinstituts verksamhet i  Sverige finns bestämmelser om att denna lag gäller för  tjänstepensionsföretag och utländska tjänstepensionsinstitut.
Lag (2019:773)
.
2 §
Med försäkringsdistribution avses inte verksamhet som  bara består i att
1. hänvisa någon till en försäkringsdistributör eller en  försäkringsdistributör till en presumtiv kund,
2. lämna allmän information om försäkring till någon, eller
3. inom ramen för en annan yrkesverksamhet i enskilda fall  lämna information eller ge råd om försäkring till någon.
Med försäkringsdistribution avses inte heller att  yrkesmässigt handlägga, värdera eller reglera  försäkringsfall.
3 §
Bestämmelserna om försäkringsdistribution i denna lag  gäller även vid distribution av återförsäkring, om inte annat  anges.
4 §
Bestämmelserna om försäkringsförmedlare i denna lag  gäller även anknuten försäkringsförmedlare, sidoverksam  försäkringsförmedlare och anknuten sidoverksam  försäkringsförmedlare, om inte annat anges.
5 §
För utländska försäkringsdistributörers verksamhet i  Sverige gäller bestämmelserna i denna lag i tillämpliga  delar. För filialer till utländska försäkringsförmedlare, som  är ett avdelningskontor med självständig förvaltning, gäller  i övrigt lagen (1992:160) om utländska filialer m.m.
Undantag från lagens tillämpningsområde
6 §
Lagen är inte tillämplig på en sidoverksam  försäkringsförmedlares försäkringsdistribution, om
1. den distribuerade försäkringen kompletterar en vara eller  tjänst och försäkringen täcker risken för
a) förlust av varan eller funktionsfel i eller skada på  varan,
b) att tjänsten inte kunnat utnyttjas, eller
c) skada på eller förlust av bagage och andra risker i  samband med resa, och
2. den årliga premien för den distribuerade försäkringen inte  överstiger ett värde motsvarande 600 euro, beräknat  proportionellt på årsbasis, eller
3. premien för den distribuerade försäkringen inte överstiger  ett värde motsvarande 200 euro per person, i de fall  försäkringen kompletterar en tjänst och den tjänstens  varaktighet inte är längre än tre månader.
6 a §
Lagen är inte tillämplig på försäkringsföreningar som  har beviljats undantag enligt 1 kap. 19 d §  försäkringsrörelselagen (2010:2043).
Lag (2020:662)
.
7 §
En försäkringsdistributör ska, när distributionen sker  via en sidoverksam försäkringsförmedlare som undantagits från  tillämpningen av denna lag enligt 6 §, säkerställa att
1. information tillhandahålls kunden innan försäkringsavtalet  ingås, med uppgifter om försäkringsdistributörens identitet  och adress och om de förfaranden som avses i 4 kap. 15 § och  som gör det möjligt för kunder och andra berörda parter att  anmäla klagomål,
2. det införts ändamålsenliga och proportionerliga system som  är förenliga med 4 kap. 1 §, 3 § första stycket, 5 och 13 §§  samt 5 kap. 14, 18 och 19 §§ och som beaktar kundens krav och  behov innan avtalsförslaget läggs fram, och
3. det produktfaktablad som avses i 5 kap. 13 § lämnas till  kunden innan försäkringsavtalet ingås.
Avtalsvillkor som avviker från lagen
8 §
Avtalsvillkor som avviker från 4 kap. 1 och 16 §§ får  inte åberopas mot kunden eller någon som härleder sin rätt  från kunden, i annat fall än när distributionen avser  återförsäkring eller försäkring mot stora risker.
Bestämmelserna i 6 kap. 4-6, 10-12, 14 och 15 §§ om  information som ska lämnas vid distribution av  försäkringsbaserade investeringsprodukter behöver inte  tillämpas, om en försäkringsdistributör och en professionell  kund har kommit överens om det. Efter en sådan  överenskommelse behöver inte heller 6 kap. 10 och 13-15 §§  tillämpas enligt 7 kap. 1 § vid distribution av vissa  pensionsförsäkringar.
Uttryck i lagen
9 §
I denna lag betyder
1. anknuten försäkringsförmedlare: en försäkringsförmedlare  som har träffat avtal med ett eller flera försäkringsföretag  om att distribuera försäkringsprodukter, om dessa produkter  inte konkurrerar med varandra och avtalet innebär att  försäkringsföretaget är ansvarigt för ren förmögenhetsskada  enligt 4 kap. 16 §,
2. anknuten sidoverksam försäkringsförmedlare: en sidoverksam  försäkringsförmedlare som har träffat avtal med ett eller  flera försäkringsföretag eller försäkringsförmedlare om att  distribuera sådana försäkringsprodukter som anges i 20 b och  c, om avtalet innebär att försäkringsföretaget eller  försäkringsförmedlaren är ansvarig för ren förmögenhetsskada  enligt 4 kap. 16 §,
3. behörig myndighet: en utländsk myndighet eller annat  utländskt organ som har behörighet att besluta om tillstånd  för eller registrering av försäkringsförmedlare eller att  utöva tillsyn över försäkringsförmedlare,
4. EES: Europeiska ekonomiska samarbetsområdet,
5. EES-försäkringsförmedlare: en utländsk  försäkringsförmedlare vars hemland är ett annat land inom EES  och som omfattas av försäkringsdistributionsdirektivet,
6. ersättning: en provision, avgift eller annan betalning,  inbegripet en ekonomisk ersättning av något slag eller  eventuell annan finansiell eller icke-finansiell förmån eller  ett incitament, som erbjuds eller betalas ut med avseende på  försäkringsdistribution,
7. filial: en försäkringsförmedlares agentur eller filial som  ligger i ett annat land inom EES än hemlandet,
8. försäkringsbaserad investeringsprodukt: en försäkring med  ett förfallo- eller återköpsvärde som helt eller delvis är  direkt eller indirekt exponerat mot marknadsvolatilitet, med  undantag för
a) skadeförsäkring,
b) livförsäkring där ersättning enligt avtalet endast betalas  ut vid dödsfall eller vid invaliditet till följd av skada,  sjukdom eller funktionsnedsättning, och
c) pensionsförsäkring,
9. försäkringsdistributionsdirektivet: Europaparlamentets och  rådets direktiv (EU) 2016/97 av den 20 januari 2016 om  försäkringsdistribution, i lydelsen enligt Europaparlamentets  och rådets direktiv (EU) 2018/411,
10. försäkringsdistributör: en försäkringsförmedlare eller ett  försäkringsföretag,
11. försäkringsförmedlare: en fysisk eller juridisk person,  med undantag för försäkringsföretag eller deras anställda, som  mot ersättning bedriver försäkringsdistribution,
12. försäkringsförmedlare från tredjeland: en  försäkringsförmedlare vars hemland inte omfattas av  försäkringsdistributionsdirektivet,
13. hemland:
a) om försäkringsförmedlaren är en fysisk person, det land där  förmedlaren har sin hemvist,
b) om försäkringsförmedlaren är en juridisk person, det land  där förmedlarens säte ligger, eller, om förmedlaren enligt  nationell rätt inte har något säte, det land där förmedlarens  huvudkontor ligger,
14. kvalificerat innehav: ett direkt eller indirekt ägande i  ett företag, om innehavet representerar tio procent eller mer  av kapitalet eller av samtliga röster eller annars möjliggör  ett väsentligt inflytande över ledningen av företaget,
15. nära förbindelser: det som avses i 1 kap. 14 §  försäkringsrörelselagen (2010:2043), med den skillnaden att  det som anges där om försäkringsföretag i stället ska avse  försäkringsförmedlare,
16. pensionsförsäkring: försäkringsavtal som har som främsta  syfte att ge inkomst vid pensionering och som berättigar den  försäkrade till vissa ersättningar,
17. professionell kund: en kund som avses i 1 kap. 4 b § lagen 
(2007:528) om värdepappersmarknaden,
18. rådgivning grundad på en opartisk och personlig analys:  sådan rådgivning som avses i 4 kap. 2 §,
19. rådgivning: tillhandahållande av en personlig  rekommendation till en kund, antingen på kundens begäran eller  på initiativ av försäkringsdistributören, i fråga om ett eller  flera försäkringsavtal,
20. sidoverksam försäkringsförmedlare: en  försäkringsförmedlare - utom kreditinstitut och  värdepappersföretag enligt definitionen i artikel 4.1.1 och 
4.1.2 i Europaparlamentets och rådets förordning (EU)  nr 575/2013 av den 26 juni 2013 om tillsynskrav för  kreditinstitut och om ändring av förordning (EU) nr 648/2012 -  som bedriver försäkringsdistribution som sidoverksamhet, under  förutsättning att samtliga följande villkor är uppfyllda:
a) den har inte försäkringsdistribution som huvudsaklig  yrkesverksamhet,
b) den distribuerar bara vissa försäkringsprodukter som  kompletterar en vara eller en tjänst, och
c) de berörda försäkringsprodukterna omfattar inte  livförsäkring eller ansvarsförsäkring, utom när sådant skydd  kompletterar den vara eller tjänst som förmedlaren bedriver  som huvudsaklig yrkesverksamhet,
21. skadeförsäkring: en försäkring som är hänförlig till någon  av de försäkringsklasser som anges i 2 kap. 11 §  försäkringsrörelselagen,
22. stora risker: det som avses i 3 kap. 16 § andra och tredje  styckena försäkringsrörelselagen,
23. tjänstepensionsförsäkring: en livförsäkring som har  samband med yrkesutövning och där utbetalning av  försäkringsbelopp (engångsbelopp eller periodiska  utbetalningar) beror av att en eller flera personer uppnår  eller förväntas uppnå en viss ålder samt försäkringar som  meddelas som tillägg till sådana försäkringar,
24. svensk fysisk person och svensk juridisk person: en fysisk  eller juridisk person vars hemland är Sverige,
25. varaktigt medium: ett medel som
a) gör det möjligt för kunden att bevara information som  riktas till kunden personligen, på ett sätt som är  tillgängligt för användning i framtiden under en tid som är  lämplig med hänsyn till vad som är avsikten med informationen,  och
b) tillåter oförändrad återgivning av den bevarade  informationen, och
26. värdland: det land inom EES där en försäkringsförmedlare  har en permanent närvaro eller ett etableringsställe eller  tillhandahåller tjänster, och som inte är förmedlarens  hemland.
Lag (2021:499)
.
2 kap. Tillstånd och registrering samt vissa bestämmelser för  försäkringsföretag
Tillstånds- och registreringsplikt
1 §
En svensk försäkringsförmedlare får, med de undantag  som föreskrivs i detta kapitel, bedriva  försäkringsdistribution endast efter tillstånd av  Finansinspektionen.
Beslut i fråga om tillstånd ska fattas inom tre månader från  det att en fullständig ansökan om tillstånd togs emot.
I 3 kap. finns kompletterande bestämmelser om underrättelse  till Finansinspektionen om den svenska försäkringsförmedlaren  ska bedriva verksamhet utomlands. I det kapitlet finns också  bestämmelser om utländska försäkringsförmedlares verksamhet i  Sverige.
1 a §
I Europaparlamentets och rådets förordning (EU) 
2019/1238 av den 20 juni 2019 om en paneuropeisk privat  pensionsprodukt (PEPP-produkt) finns bestämmelser om att en  försäkringsförmedlare som har tillstånd enligt 1 § får  distribuera PEPP-produkter.
Lag (2022:1762)
.
2 §
Tillstånd för att bedriva försäkringsdistribution får  avse
1. alla slag av försäkringar,
2. bara livförsäkringar, eller
3. bara skadeförsäkringar.
Tillståndet får begränsas till att avse en eller flera  försäkringsklasser eller grupper av försäkringar som avses i 
2 kap. 11-13 §§ försäkringsrörelselagen (2010:2043) och i  föreskrifter som har meddelats med stöd av 2 kap. 19 § 2  samma lag.
3 §
Den som har fått tillstånd enligt 1 § att bedriva  försäkringsdistribution ska senast sex månader efter det att  tillstånd beviljades anmäla sig för registrering hos  Bolagsverket.
Om anmälan för registrering inte görs inom denna tid eller om  Bolagsverket genom beslut som har fått laga kraft avskrivit  en sådan anmälan eller vägrat registrering, upphör  tillståndet att gälla.
Verksamheten får inte påbörjas förrän registrering har  skett.
4 §
För en anknuten sidoverksam försäkringsförmedlare  gäller i stället för det som anges i 1-3 §§ att det  försäkringsföretag eller den andra försäkringsförmedlare som  förmedlaren har ingått avtal med om att distribuera dess  försäkringsprodukter ska anmäla förmedlaren för registrering  hos Bolagsverket.
Innan anmälan görs, ska anmälaren kontrollera att förmedlaren  uppfyller kraven i 7 § första stycket 1-4 och 7 eller 8 §  första stycket 1 och 3-5 och andra stycket. Kravet på att de  personer som avses i 8 § första stycket 3 även i övrigt ska  vara lämpliga för att ingå i ledningen behöver dock inte  kontrolleras. Anmälaren ska, genom att begära att ett utdrag  ur det register som förs enligt lagen (1998:620) om  belastningsregister visas upp, kontrollera att kraven i 7 §  första stycket 2 eller 8 § första stycket 3 i detta avseende  är uppfyllda.
I en anmälan om registrering ska det anges om distributionen  av försäkringsprodukter ska avse alla slag av försäkringar,  bara livförsäkringar eller bara skadeförsäkringar eller om  den ska begränsas till att avse en eller flera  försäkringsklasser eller sådana grupper av försäkringsklasser  som avses i 2 kap. 11-13 §§ försäkringsrörelselagen 
(2010:2043) och i föreskrifter som har meddelats med stöd av 
2 kap. 19 § 2 samma lag.
Första-tredje styckena gäller även anknutna  försäkringsförmedlare som endast avser att distribuera andra  försäkringar än försäkringsbaserade investeringsprodukter  eller sådana pensionsförsäkringar som avses i 7 kap. 1 §.
Verksamheten får inte påbörjas förrän registrering har  skett.
5 §
En sammanslutning av försäkringsföretag eller  försäkringsförmedlare får anmäla en anknuten sidoverksam  försäkringsförmedlare för registrering hos Bolagsverket. I  sådana fall gäller 4 §.
6 §
Anställda hos ett försäkringsföretag eller hos en  sådan försäkringsförmedlare som är juridisk person behöver  inte ha tillstånd enligt denna lag.
Förutsättningar för tillstånd för en fysisk person
7 §
Tillstånd för en svensk fysisk person att bedriva  försäkringsdistribution får ges bara om den fysiska  personen 1. inte är underårig, försatt i konkurs, har  näringsförbud eller förvaltare enligt 11 kap. 7 §  föräldrabalken,
2. inte förekommer i det register som förs enligt lagen 
(1998:620) om belastningsregister avseende vissa allvarliga  förmögenhetsbrott eller viss allvarlig ekonomisk brottslighet  och har visat skötsamhet i ekonomiska angelägenheter,
3. har lämplig kunskap och kompetens för den verksamhet som  ska bedrivas,
4. uppfyller kraven på fortlöpande fortbildning och  yrkesutveckling,
5. omfattas av en försäkring för skadeståndsskyldighet som  kan uppkomma om han eller hon åsidosätter sina  skyldigheter,
6. även i övrigt är lämplig att bedriva  verksamheten, och
7. inte har eller kan väntas komma att få sådana nära  förbindelser med någon annan som hindrar en effektiv tillsyn  över den fysiska personen.
Första stycket 5 gäller inte för anknutna  försäkringsförmedlare som avser att distribuera  försäkringsbaserade investeringsprodukter eller sådana  pensionsförsäkringar som anges i 7 kap. 1 §.
Förutsättningar för tillstånd för en juridisk person
8 §
Tillstånd för en svensk juridisk person att bedriva  försäkringsdistribution får ges bara om
1. den juridiska personen inte är i konkurs eller  likvidation,
2. den juridiska personen omfattas av en försäkring för  skadeståndsskyldighet som kan uppkomma om den åsidosätter  sina skyldigheter,
3. den som ska ingå i den juridiska personens ledning eller  vara ersättare för denne uppfyller kraven i 7 § första  stycket 2 samt har tillräcklig insikt och erfarenhet för att  delta i ledningen av en juridisk person som bedriver  försäkringsdistribution och även i övrigt är lämplig att ingå  i ledningen,
4. anställda som direkt deltar i distributionen av  försäkringar för den juridiska personens räkning uppfyller  kraven i 7 § första stycket 1-4, och
5. den juridiska personen inte har eller kan väntas komma att  få sådana nära förbindelser med någon annan som hindrar en  effektiv tillsyn över den juridiska personen.
Den juridiska personen ska kontrollera att förutsättningarna  enligt första stycket 4 är uppfyllda. I samband med detta ska  den juridiska personen begära att ett utdrag ur det register  som förs enligt lagen (1998:620) om belastningsregister visas  upp för att kontrollera att kraven i 7 § första stycket 2 i  detta avseende är uppfyllda.
Första stycket 2 gäller inte för anknutna  försäkringsförmedlare som avser att distribuera  försäkringsbaserade investeringsprodukter eller sådana  pensionsförsäkringar som anges i 7 kap. 1 §.
Vissa bestämmelser om försäkringsföretag
9 §
Ett försäkringsföretag ska kontrollera att anställda  som direkt deltar i distributionen av försäkringar för  företagets räkning uppfyller kraven i 7 § första stycket 1-4.  Vid den kontrollen ska 8 § andra stycket tillämpas.
10 §
Ett försäkringsföretag som bedriver  försäkringsdistribution ska kontrollera att den som ingår i  ledningen för företaget eller är ersättare för denne  uppfyller kraven i 8 § första stycket 3.
Bemyndiganden
11 §
Regeringen får meddela föreskrifter om
1. vilka allvarliga förmögenhetsbrott och vilken allvarlig  ekonomisk brottslighet som avses i 7 § första stycket 2,  och
2. om hur registerkontrollen enligt 4, 5 och 7-10 §§ ska  gå till.
12 §
Regeringen eller den myndighet som regeringen  bestämmer får meddela föreskrifter om
1. vad en ansökan om tillstånd enligt 1 § och en anmälan om  registrering enligt 4 eller 5 § ska innehålla,
2. vad en anmälare enligt 4 eller 5 § ska iaktta vid  kontrollen av anknutna sidoverksamma försäkringsförmedlare  eller anknutna försäkringsförmedlare vid anmälan av dessa  förmedlare för registrering hos Bolagsverket.
3. vad som avses med skötsamhet i ekonomiska angelägenheter  enligt 7 § första stycket 2,
4. vilken kunskap och kompetens samt fortlöpande fortbildning  och yrkesutveckling som krävs enligt 7 § första stycket 3 och 
4 och 8 § första stycket 4,
5. sådan försäkring för skadeståndsskyldighet som avses i 7 §  första stycket 5 och 8 § första stycket 2,
6. vad som avses med i övrigt lämplig när det gäller att  bedriva verksamheten enligt 7 § första stycket 6 och att ingå  i ledningen enligt 8 § första stycket 3,
7. vilken insikt och erfarenhet som krävs enligt 8 § första  stycket 3,
8. vilka som ska anses ingå i den juridiska personens ledning  eller vara ersättare för någon av dem enligt 8 § första  stycket 3, och
9. vad den juridiska personen i övrigt ska iaktta enligt 8 §  andra stycket i samband med kontroll av anställda.
3 kap. Verksamhet över gränserna
Utländska försäkringsförmedlares verksamhet i Sverige
EES-försäkringsförmedlare
1 §
En EES-försäkringsförmedlare får bedriva  försäkringsdistribution
1. genom att erbjuda och tillhandahålla tjänster i Sverige  utan att inrätta en filial eller en permanent närvaro här för  tid från det att Finansinspektionen från en behörig myndighet  i försäkringsförmedlarens hemland har tagit emot en  underrättelse om förmedlarens avsikt att bedriva  försäkringsdistribution genom att erbjuda och tillhandahålla  tjänster i Sverige utan att inrätta filial eller en permanent  närvaro här, och
2. från en filial eller en permanent närvaro i Sverige för  tid från och med en månad efter det att Finansinspektionen  från en behörig myndighet i försäkringsförmedlarens hemland  har tagit emot en underrättelse om förmedlarens avsikt att  bedriva försäkringsdistribution från filial eller en  permanent närvaro i Sverige, eller tidigare om  Finansinspektionen tillåter det.
Finansinspektionen ska genom den behöriga myndigheten i  hemlandet upplysa försäkringsförmedlaren om de bestämmelser  som gäller för verksamheten här i landet.
När Finansinspektionen har tagit emot en underrättelse enligt  första stycket, ska inspektionen snarast bekräfta det till  den behöriga myndigheten i hemlandet.
2 §
En underrättelse enligt 1 § första stycket ska  innehålla uppgift om
1. förmedlarens identitet, adress och person- eller  organisationsnummer,
2. kategori av förmedlare och, i förekommande fall, namn på  det eller de försäkringsföretag som representeras, och
3. inom vilka försäkringsklasser förmedlaren avser att  bedriva försäkringsdistribution.
En underrättelse enligt 1 § första stycket 2 ska därutöver  innehålla uppgift om
1. den adress i Sverige där dokument kan beställas, och
2. namn på den person som ska ansvara för ledningen av  filialen eller den permanenta närvaron.
Försäkringsförmedlare från tredjeland
3 §
En försäkringsförmedlare från tredjeland får efter  tillstånd av Finansinspektionen bedriva  försäkringsdistribution från en filial eller en permanent  närvaro i Sverige.
Tillstånd får ges bara om
1. försäkringsförmedlaren i sitt hemland står under  betryggande tillsyn av en behörig myndighet och den  myndigheten har medgett att förmedlaren etablerar sig i  Sverige, och
2. det finns skäl att anta att försäkringsförmedlaren  uppfyller kraven i 2 kap. 7 eller 8 §.
4 §
Tillstånd enligt 3 § får avse
1. alla slag av försäkringar,
2. bara livförsäkringar, eller
3. bara skadeförsäkringar.
Tillståndet får begränsas till att avse en eller flera  försäkringsklasser eller grupper av försäkringsklasser som  avses i 2 kap. 11-13 §§ försäkringsrörelselagen (2010:2043)  och i föreskrifter som har meddelats med stöd av 2 kap. 19 § 
2 samma lag.
5 §
Den som har fått tillstånd enligt 3 § att bedriva  försäkringsdistribution ska senast sex månader efter det att  tillstånd beviljades anmäla sig för registrering hos  Bolagsverket.
Om anmälan för registrering inte görs inom denna tid eller om  Bolagsverket genom beslut som har fått laga kraft avskrivit  en sådan anmälan eller vägrat registrering, upphör  tillståndet att gälla.
Verksamheten får inte påbörjas förrän registrering har  skett.
Svenska försäkringsförmedlares verksamhet utomlands
6 §
Om en svensk försäkringsförmedlare avser att bedriva  försäkringsdistribution i ett annat land inom EES utan att  inrätta en filial eller en permanent närvaro där, ska  förmedlaren underrätta Finansinspektionen innan verksamheten  påbörjas. Underrättelsen ska innehålla uppgift om
1. förmedlarens identitet, adress och person- eller  organisationsnummer,
2. det eller de länder inom EES som försäkringsförmedlaren  avser att bedriva verksamhet i,
3. kategori av förmedlare och, i förekommande fall, namn på  det eller de försäkringsföretag som representeras, och
4. inom vilka försäkringsklasser förmedlaren avser att  bedriva försäkringsdistribution.
Finansinspektionen ska inom en månad från det att  underrättelsen togs emot lämna över den till behörig  myndighet i det land där verksamheten ska bedrivas.
Finansinspektionen ska skriftligen underrätta  försäkringsförmedlaren när den behöriga myndigheten i  värdlandet har bekräftat mottagandet av underrättelsen.  Inspektionen ska även informera försäkringsförmedlaren om de  bestämmelser som gäller för verksamheten i värdlandet och att  verksamheten måste vara förenlig med dessa.
7 §
Om en svensk försäkringsförmedlare avser att inrätta  en filial eller en permanent närvaro i ett annat land inom  EES för att bedriva försäkringsdistribution, ska förmedlaren  underrätta Finansinspektionen innan verksamheten påbörjas.
Underrättelsen enligt första stycket ska innehålla uppgift  om
1. förmedlarens identitet, adress och person- eller  organisationsnummer,
2. det eller de länder inom EES som försäkringsförmedlaren  avser att bedriva verksamhet i,
3. kategori av förmedlare och i förekommande fall namn på det  eller de försäkringsföretag som representeras,
4. inom vilka försäkringsklasser förmedlaren avser att  bedriva försäkringsdistribution,
5. den adress i värdlandet där dokument kan beställas, och
6. namn på den person som ska ansvara för ledningen av  filialen eller den permanenta närvaron.
8 §
Om Finansinspektionen i sådana fall som avses i 7 §  anser att det inte finns skäl att ifrågasätta  försäkringsförmedlarens organisatoriska struktur eller  ekonomiska situation utifrån den planerade  distributionsverksamheten, ska inspektionen inom en månad  från det att underrättelsen togs emot lämna över den till  behörig myndighet i det land där filialen eller den  permanenta närvaron ska inrättas.
Finansinspektionen ska skriftligen underrätta  försäkringsförmedlaren när den behöriga myndigheten i  värdlandet har bekräftat mottagandet av underrättelsen. När  Finansinspektionen underrättats av den behöriga myndigheten i  värdlandet om de bestämmelser som gäller för verksamheten i  det landet, ska inspektionen i sin tur underrätta  försäkringsförmedlaren om dessa.
Om Finansinspektionen anser att det inte finns  förutsättningar för att lämna över underrättelsen enligt  första stycket, ska inspektionen meddela beslut om det inom  en månad från det att underrättelsen togs emot.
9 §
Om en försäkringsförmedlare avser att ändra något som  angetts i underrättelsen enligt 6 eller 7 § när det gäller  förmedlarens avsikt att bedriva försäkringsdistribution efter  det att verksamheten har inletts, ska förmedlaren skriftligen  underrätta Finansinspektionen om detta senast en månad innan  ändringen genomförs.
Finansinspektionen ska informera den behöriga myndigheten i  värdlandet om ändringen skyndsamt och senast en månad från  den dag underrättelsen togs emot.
10 §
Om en försäkringsförmedlare har underrättat  Finansinspektionen enligt 6 § första stycket, 7 § första  stycket eller 9 § första stycket, ska inspektionen anmäla  detta till Bolagsverket.
I de fall som avses i 6 § första stycket och 7 § första  stycket ska anmälan göras när Finansinspektionen lämnar över  underrättelsen till den behöriga myndigheten i det land där  filialen eller den permanenta närvaron ska inrättas eller  verksamheten ska bedrivas.
I de fall som avses i 9 § första stycket ska anmälan göras  när Finansinspektionen har tagit emot underrättelsen om  ändring.
Bemyndigande
11 §
Regeringen eller den myndighet som regeringen  bestämmer får meddela föreskrifter om vad en ansökan om  tillstånd enligt 3 § ska innehålla.
4 kap. Regler för verksamheten
Grundläggande krav vid försäkringsdistribution
1 §
En försäkringsdistributör ska bedriva sin verksamhet  enligt god försäkringsdistributionssed och med tillbörlig  omsorg ta till vara kundens intressen.  Försäkringsdistributören ska handla hederligt, rättvist och  professionellt.
Försäkringsdistributören ska anpassa sin rådgivning efter  kundens önskemål och behov samt endast rekommendera lösningar  som är lämpliga för kunden. Försäkringsdistributören ska  avråda en kund som är en fysisk person som handlar  huvudsakligen för ändamål som faller utanför  näringsverksamhet från att vidta åtgärder som inte kan anses  lämpliga med hänsyn till kundens behov, ekonomiska  förhållanden eller andra omständigheter.
Villkor för försäkringsförmedlares rådgivning grundad på en  opartisk och personlig analys
2 §
Om en försäkringsförmedlare har informerat kunden  enligt 5 kap. 6 § första stycket 1 om att den tillhandahåller  rådgivning grundad på en opartisk och personlig analys, ska  förmedlaren lämna rådgivningen efter en analys av ett  tillräckligt stort antal försäkringsavtal på marknaden, vilka  ska vara tillräckligt diversifierade med avseende på typ och  produktleverantörer för att säkerställa att kundens mål på  lämpligt sätt kan tillgodoses.
En analys enligt första stycket får inte omfatta  försäkringsprodukter som helt eller delvis utvecklats av  försäkringsförmedlaren själv, av företag som  försäkringsförmedlaren har nära förbindelser med eller av  andra företag som förmedlaren har ett sådant rättsligt eller  ekonomiskt förhållande till att det finns risk för att  rådgivningen inte grundar sig på en opartisk och personlig  analys.
Ersättningar från någon annan än kunden
3 §
En försäkringsdistributör får inte ta emot ersättning  i samband med försäkringsdistributionen från någon annan än  kunden, om ersättningen kan motverka att distributören  uppfyller kraven i 1 §.
För en försäkringsförmedlare som lämnar rådgivning om  försäkring grundad på en opartisk och personlig analys enligt 
2 § gäller utöver första stycket även att förmedlaren inte  får ta emot och behålla ersättning i samband med  försäkringsdistributionen från någon annan än kunden.
Andra stycket gäller inte mindre icke-monetära förmåner som  försäkringsförmedlaren har informerat kunden om och som kan  höja kvaliteten på tjänsten till kunden och som är av en  sådan omfattning och art att de inte kan anses hindra  förmedlaren från att uppfylla sina skyldigheter enligt 1 §.
Förbud mot marknadsföring av andra finansiella tjänster och  produkter
4 §
En försäkringsförmedlare får inte i samband med  försäkringsdistribution marknadsföra andra finansiella  tjänster och produkter än sådana försäkringar som omfattas av  tillståndet enligt 2 kap. 1 § eller registreringen enligt 
2 kap. 4 eller 5 §.
Förbudet gäller inte om försäkringsförmedlaren enligt någon  annan författning har rätt att tillhandahålla andra  finansiella tjänster än de som omfattas av tillståndet eller  registreringen enligt denna lag.
Ersättningssystem
5 §
En försäkringsdistributörs system för ersättning till  anställda som är sysselsatta inom distributörens  försäkringsdistribution, inklusive till dem som direkt leder  eller ansvarar för detta arbete, ska vara uppbyggt på ett  sätt som inte motverkar försäkringsdistributörens förmåga att  uppfylla sina skyldigheter enligt 1 §.
Rutiner och riktlinjer för intern kontroll av kunskap och  kompetens
6 §
En försäkringsdistributör ska ha rutiner och  riktlinjer för intern kontroll av att den och dess anställda  uppfyller kraven i 2 kap. 7 § första stycket 1-4, 8 § första  stycket 1, 3 och 4 samt 9 och 10 §§. Försäkringsdistributören  ska inrätta, upprätthålla och uppdatera register för  dokumentation av de åtgärder som den vidtar för att uppfylla  kraven.
En försäkringsdistributör ska utse en eller flera personer  som ansvarar för att distributören fullgör de skyldigheter  som anges i första stycket. På begäran av Finansinspektionen  ska försäkringsdistributören lämna inspektionen uppgift om  namnet på den eller de personerna.
Intern process för produktgodkännande
7 §
En försäkringsdistributör som utvecklar  försäkringsprodukter för distribution till kunder ska  fastställa, tillämpa och löpande se över en process för  godkännande av de försäkringsprodukter som den utvecklar.  Processen ska även avse betydande förändringar av befintliga  försäkringsprodukter.
En försäkringsprodukt eller en betydande förändring av en  försäkringsprodukt ska godkännas enligt den process som avses  i första stycket innan den marknadsförs eller distribueras  till kunder (produktgodkännande).
8 §
I processen för produktgodkännande ska det anges en  fastställd målgrupp av slutkunder för varje  försäkringsprodukt. I processen ska alla relevanta risker för  målgruppen bedömas och det ska prövas om den avsedda  strategin för distribution av försäkringsprodukten är lämplig  för målgruppen.
Försäkringsdistributören ska vidta alla rimliga åtgärder för  att de försäkringsprodukter som den utvecklar distribueras  till målgruppen.
9§ En försäkringsdistributör ska i processen för  produktgodkännande regelbundet se över de  försäkringsprodukter som den erbjuder eller marknadsför.
Försäkringsdistributören ska vid översynen
1. beakta vilka händelser som skulle kunna väsentligt påverka  riskerna för målgruppen, och
2. bedöma om försäkringsprodukten fortfarande motsvarar  målgruppens behov och om den avsedda distributionsstrategin  fortfarande är lämplig.
10 §
Processen för produktgodkännande enligt 7-9 §§ ska  vara proportionerlig och ändamålsenlig i förhållande till de  försäkringsprodukter som ska distribueras.
11 §
Försäkringsdistributören ska lämna tillräcklig  information om sina försäkringsprodukter och om processen för  produktgodkännande till de övriga försäkringsdistributörer  som ska distribuera produkterna.
En försäkringsdistributör som distribuerar  försäkringsprodukter som distributören inte själv utvecklar  ska ha rutiner för att få tillgång till sådan information. En  sådan försäkringsdistributör ska skaffa sig god kännedom om  de distribuerade försäkringsprodukterna och om de målgrupper  som har fastställts.
12 §
Bestämmelserna i 7-11 §§ gäller inte vid distribution  av försäkringar mot stora risker.
Korsförsäljning och kopplingsförbehåll
13 §
När en försäkringsdistributör erbjuder en kund att  ingå ett försäkringsavtal tillsammans med en annan tjänst  eller en produkt (korsförsäljning) eller som ett villkor för  överenskommelsen (kopplingsförbehåll) och försäkringsavtalet  är av underordnad betydelse, ska distributören erbjuda kunden  att i stället köpa den andra tjänsten eller produkten utan  att ingå försäkringsavtalet.
Första stycket gäller inte om försäkringsavtalet erbjuds  tillsammans med
1. investeringstjänster eller investeringsverksamheter som  avses i 1 kap. 4 c § lagen (2007:528) om  värdepappersmarknaden, eller
2. betalkonto med grundläggande funktioner som avses i 
4 a kap. 1 § betaltjänstlagen (2010:751).
Tillgångar som tillhör kunden
14 §
Pengar och andra tillgångar som en  försäkringsförmedlare tar emot för en kunds räkning ska  hållas avskilda från förmedlarens egna tillgångar.
Klagomålshantering
15 §
En försäkringsdistributör ska se till att kunder och  andra som är berörda av försäkringsdistributionen på ett  lämpligt sätt kan anmäla klagomål mot distributören.  Förfarandet för hantering av anmälda klagomål ska vara  effektivt. Försäkringsdistributören ska besvara klagomålen  snarast möjligt.
Skadestånd
16 §
Om en försäkringsförmedlare uppsåtligen eller av  oaktsamhet åsidosätter sina skyldigheter enligt 1 §, ska  försäkringsförmedlaren ersätta ren förmögenhetsskada som på  grund av detta drabbar en kund, ett försäkringsföretag, ett  fondbolag, ett förvaltningsbolag, ett fondföretag, en  förvaltare av alternativa investeringsfonder eller någon som  härleder sin rätt från kunden.
Om ett försäkringsföretag uppsåtligen eller av oaktsamhet  åsidosätter sina skyldigheter enligt 1 §, ska  försäkringsföretaget ersätta ren förmögenhetsskada som på  grund av detta drabbar en kund eller någon som härleder sin  rätt från kunden.
17 §
Den som vill göra anspråk på skadestånd enligt 16 §  ska underrätta försäkringsdistributören inom skälig tid efter  det att han eller hon märkt eller borde ha märkt att skada  har uppkommit.
Om underrättelse inte görs inom skälig tid, faller rätten  till skadestånd enligt denna lag bort. Detsamma gäller om  talan inte väcks inom tio år från distributionstillfället.
Arbetsordning och instruktioner om arbetsfördelningen mellan  bolagsorganen
18 §
Skyldigheten enligt 8 kap. 46 a § aktiebolagslagen 
(2005:551) för styrelsen i ett publikt aktiebolag att årligen  fastställa en skriftlig arbetsordning för sitt arbete gäller  även för styrelsen i ett privat aktiebolag som har tillstånd  enligt 2 kap. 1 §. Detta gäller dock inte i fråga om bolag  som endast har en ledamot i styrelsen.
Skyldigheten enligt 8 kap. 46 b § aktiebolagslagen för  styrelsen i ett publikt aktiebolag att i skriftliga  instruktioner ange arbetsfördelningen mellan bolagsorganen  gäller även för styrelsen i ett privat aktiebolag som har  tillstånd enligt 2 kap. 1 §.
Styrelsens ordförande ska bevaka att styrelsen fullgör de  uppgifter som anges i denna paragraf.
Bemyndiganden
19 §
Regeringen eller den myndighet som regeringen  bestämmer får meddela föreskrifter om
1. vad en försäkringsdistributör ska iaktta för att uppfylla  kraven i 1 §,
2. villkor för rådgivning grundad på en opartisk och  personlig analys enligt 2 § och 3 § andra och tredje  styckena,
3. hur en ersättning som avses i 3 § första stycket ska vara  utformad för att inte motverka att en försäkringsdistributör  uppfyller kraven i 1 §,
4. en försäkringsdistributörs ersättningssystem enligt 5 §,
5. vad en försäkringsdistributör ska iaktta för att uppfylla  kraven på rutiner och riktlinjer i 6 § första stycket, och
6. vad en försäkringsdistributör ska iaktta enligt 15 § vid  hantering av klagomål.
5 kap. Informationskrav och prövning av kundens krav och  behov Allmän information till kunden
1 §
En försäkringsdistributör ska i god tid innan ett  försäkringsavtal ingås lämna information till kunden om
1. sin identitet och adress och om distributören är  försäkringsförmedlare eller försäkringsföretag,
2. den eller de myndigheter som utövar tillsyn över  försäkringsdistributören,
3. huruvida distributören tillhandahåller rådgivning om de  försäkringsprodukter som distributören distribuerar, och
4. de möjligheter som finns för kunden att framställa  klagomål mot distributören och få en tvist med distributören  prövad utanför domstol.
2 §
En försäkringsförmedlare ska i god tid innan ett  försäkringsavtal ingås informera kunden om
1. det register som förmedlaren är upptagen i och hur  registreringen kan kontrolleras,
2. ansvarsförsäkringen, och
3. huruvida förmedlaren agerar för kundens eller ett  försäkringsföretags räkning.
3 §
En sidoverksam försäkringsförmedlare ska i stället för  det som anges i 1 och 2 §§ i god tid innan ett  försäkringsavtal ingås lämna sådan information som avses i 
1 § 1, 2 och 4 samt 2 § 1 och 2. Detsamma gäller en anknuten  sidoverksam försäkringsförmedlare med undantag av information  som avses i 2 § 2.
4 §
En anknuten försäkringsförmedlare och en anknuten  sidoverksam försäkringsförmedlare ska i stället för det som  anges i 2 § 2 informera kunden om att den  försäkringsdistributör med vilken förmedlaren ingått avtal om  att distribuera dess försäkringsprodukter är ansvarig för ren  förmögenhetsskada enligt 4 kap. 16 §.
5 §
En försäkringsförmedlare ska i god tid innan ett  försäkringsavtal ingås lämna information till kunden om  huruvida förmedlaren har ett kvalificerat innehav i ett  försäkringsföretag eller om ett försäkringsföretag eller ett  moderbolag till ett försäkringsföretag har ett kvalificerat  innehav i försäkringsförmedlaren.
6 §
En försäkringsförmedlare ska i god tid innan ett  försäkringsavtal ingås lämna information till kunden om  huruvida förmedlaren
1. lämnar rådgivning som grundar sig på en opartisk och  personlig analys,
2. genom avtal är förpliktad att distribuera försäkringar  uteslutande för ett eller flera försäkringsföretags räkning,  och
3. distribuerar försäkringar från ett eller flera  försäkringsföretag i annat fall än som avses i 1 och 2.
Försäkringsförmedlaren ska, i de fall som avses i första  stycket 2 och 3, även ange namnet på försäkringsföretaget  eller försäkringsföretagen.
Pris- och ersättningsinformation
7 §
En försäkringsförmedlare ska i god tid innan ett  försäkringsavtal ingås lämna information till kunden om  vilken form av ersättning som förmedlaren får för  försäkringsavtalet, vem som betalar ersättningen och  storleken på ersättningen eller, om detta inte är möjligt,  grunderna för hur ersättningen bestäms.
8 §
En sidoverksam försäkringsförmedlare och en anknuten  sidoverksam försäkringsförmedlare ska i stället för det som  anges i 7 § i god tid innan ett försäkringsavtal ingås lämna  information till kunden om vilken form av ersättning som  förmedlaren får för försäkringsavtalet.
9 §
Ett försäkringsföretag ska i god tid innan ett  försäkringsavtal ingås lämna information till kunden om  vilken form av ersättning som företagets anställda får för  försäkringsavtalet.
Information vid förnyelse eller ändring av försäkringsavtal
10 §
Information som avses i 1-9 §§ ska lämnas till kunden  även vid förnyelse eller ändring av försäkringsavtalet, om  det behövs.
Informationskrav och uppföranderegler vid rådgivning och vid  försäljning utan rådgivning
11 §
En försäkringsdistributör ska innan ett  försäkringsavtal ingås
1. klargöra kundens krav och behov i fråga om  försäkringsskydd grundat på de uppgifter som kunden har  lämnat, och
2. ge kunden objektiv och tydlig information om  försäkringsprodukten.
Försäkringsdistributörens skyldigheter enligt första stycket  ska anpassas efter typen av kund och produktens  komplexitet.
12 §
En försäkringsdistributör som tillhandahåller kunden  rådgivning innan ett visst försäkringsavtal ingås ska ge  kunden en personlig rekommendation, med en förklaring av  varför en viss produkt bäst motsvarar kundens krav och behov.  Rådgivningen ska anpassas efter typen av kund och produktens  komplexitet.
Särskilt formkrav vid distribution av skadeförsäkring
13 §
Vid distribution av en skadeförsäkringsprodukt till  en enskild kund som är en fysisk person som handlar  huvudsakligen för ändamål som faller utanför  näringsverksamhet ska försäkringsdistributören i god tid  innan ett försäkringsavtal ingås ge kunden information om  försäkringsprodukten i form av ett standardiserat  produktfaktablad på papper eller annat varaktigt medium.  Försäkringsdistributören får tillsammans med  produktfaktabladet lämna annan information som distributören  är skyldig att lämna till kunden.
Produktfaktabladet ska vara upprättat av utvecklaren av  skadeförsäkringsprodukten.
Informationens form
14 §
All information, inklusive marknadsföringsmaterial,  som en försäkringsdistributör lämnar till kunder ska vara  rättvisande och får inte vara vilseledande.  Marknadsföringsmaterial ska alltid klart och tydligt kunna  identifieras som sådant.
Särskilda bestämmelser om en näringsidkares marknadsföring av  produkter och tjänster och vilken information som ska lämnas  till kunder finns i marknadsföringslagen (2008:486) och lagen 
(2005:59) om distansavtal och avtal utanför affärslokaler.
15 §
Information som avses i 1-12 §§ ska lämnas  avgiftsfritt till kunden i en pappershandling, på ett annat  varaktigt medium eller på en webbplats som är tillgänglig för  kunden. Informationen ska var klar och begriplig och lämnas  på svenska, på ett officiellt språk i det land inom EES där  risken är belägen eller där åtagandet görs eller på ett annat  språk som distributören och kunden kommer överens om.
Informationen får lämnas på ett annat varaktigt medium än  papper endast om
1. det kan anses lämpligt med hänsyn till  försäkringsdistributörens och kundens affärsförbindelser,  och
2. kunden uttryckligen har valt att få informationen på ett  annat varaktigt medium än papper.
Informationen får lämnas på en webbplats endast om
1. den tillställs kunden personligen, eller
2. följande villkor är uppfyllda:
a) det kan anses lämpligt med hänsyn till  försäkringsdistributörens och kundens affärsförbindelser,
b) kunden har godtagit att informationen lämnas på en  webbplats,
c) kunden på elektronisk väg har underrättats om adressen  till webbplatsen och den plats på webbplatsen där kunden kan  få tillträde till informationen, och
d) det är säkerställt att informationen är tillgänglig på  webbplatsen under en så lång period som kunden rimligen kan  förväntas behöva den.
Kunden har alltid rätt att på begäran få informationen  avgiftsfritt i en pappershandling.
Undantag för telefonförsäljning
16 §
När ett försäkringsavtal ingås per telefon tillämpas  inte 1-9, 11, 13 och 15 §§. Försäkringsdistributören ska dock  alltid upplysa kunden om vilken typ av information som finns  tillgänglig enligt detta kapitel innan ett avtal ingås på  sådant sätt. Kunden har alltid rätt att på begäran få den  informationen muntligen innan ett avtal ingås. Särskilda  bestämmelser om information som ska lämnas till en konsument  innan ett avtal ingås per telefon finns i 3 kap. lagen 
(2005:59) om distansavtal och avtal utanför affärslokaler.
Snarast efter det att ett försäkringsavtal har ingåtts per  telefon ska försäkringsdistributören lämna kunden den  information som avses i 1-9, 11 och 12 §§ på det sätt som  anges i 15 § och ett produktfaktablad enligt 13 §.
Särskilt informationskrav vid anslutning till obligatorisk  tjänstepensionsförsäkringsplan
17 §
Om en anställd ansluts till en obligatorisk  tjänstepensionsplan, ska de försäkringsföretag som omfattas  av planen säkerställa att information som avses i 1, 7 och 
9 §§ samt 11 § första stycket 2 lämnas till den anställde utan  dröjsmål efter anslutningen.
Särskilda informationskrav vid korsförsäljning och  kopplingsförbehåll
18 §
När ett försäkringsavtal erbjuds tillsammans med en  annan, underordnad tjänst eller produkt som inte är en  försäkring ska försäkringsdistributören informera kunden om  huruvida det är möjligt att köpa de olika delarna separat. Om  detta är möjligt ska distributören ge kunden en adekvat  beskrivning av delarna samt lämna uppgifter om kostnader och  avgifter för varje del.
19 §
Om risken eller försäkringsskyddet i ett sådant avtal  som erbjuds en kund enligt 18 § skiljer sig från risken eller  försäkringsskyddet när de olika delarna köps separat, ska  försäkringsdistributören ge kunden en adekvat beskrivning av  hur förhållandet mellan delarna förändrar risken eller  försäkringsskyddet.
Skyldighet att vidarebefordra information
20 §
En försäkringsförmedlare ska till kunden  vidarebefordra sådan information om försäkringsavtalet som  ett försäkringsföretag är skyldigt att lämna till en  försäkringstagare.
Dokumentationsskyldighet
21 §
En försäkringsdistributör ska dokumentera vad som  förekommit vid distributionstillfället och lämna  dokumentationen till kunden.
Undantag från informationsplikten
22 §
Bestämmelserna i 1-13 och 21 §§ gäller inte vid  distribution av försäkringar mot stora risker eller  återförsäkring.
Sanktioner vid utebliven information
23 §
Om information inte tillhandahålls i enlighet med 
1-19 §§ ska även marknadsföringslagen (2008:486) tillämpas,  med undantag av bestämmelserna i 29-36 §§ om  marknadsstörningsavgift. Sådan information ska anses vara  väsentlig enligt 10 § tredje stycket marknadsföringslagen.
Bemyndiganden
24 §
Regeringen eller den myndighet som regeringen  bestämmer får meddela föreskrifter om
1. försäkringsdistributörers informationsskyldighet enligt 
1-9 §§,
2. villkor för lämnande av information på annat varaktigt  medium än papper eller på en webbplats enligt 15 §,
3. vad ett försäkringsföretag ska iaktta för att fullgöra  skyldigheten enligt 17 §,
4. vilka informationskrav som ska gälla vid korsförsäljning  enligt 18 och 19 §§, och
5. vad en försäkringsdistributör ska iaktta när det gäller  dokumentation av försäkringsdistributionen och utlämnande av  sådan dokumentation enligt 21 §.
6 kap. Ytterligare krav vid distribution av  försäkringsbaserade investeringsprodukter
Tillämpningsområdet för ytterligare krav
1 §
Detta kapitel gäller när försäkringsdistribution avser  försäkringsbaserade investeringsprodukter. Bestämmelserna  gäller utöver det som anges i 4 och 5 kap.
Försäkringsbaserade investeringsprodukter får inte  distribueras av sidoverksamma försäkringsförmedlare eller  anknutna sidoverksamma försäkringsförmedlare.
Hållbarhetsrelaterade upplysningar
1 a §
I Europaparlamentets och rådets förordning (EU) 
2019/2088 av den 27 november 2019 om hållbarhetsrelaterade  upplysningar som ska lämnas inom den finansiella  tjänstesektorn finns bestämmelser som, utöver bestämmelserna i  denna lag, gäller för rådgivning om försäkringsbaserade  investeringsprodukter.
Lag (2021:108)
.
1 b §
Bestämmelserna i Europaparlamentets och rådets  förordning (EU) 2019/2088 ska även gälla för  försäkringsförmedlare som har färre än tre anställda.
Lag (2021:108)
.
Förebyggande av intressekonflikter
2 §
En försäkringsdistributör ska fastställa och tillämpa  effektiva organisatoriska och administrativa förfaranden så  att alla rimliga åtgärder vidtas för att förhindra att  kundernas intressen påverkas negativt av  intressekonflikter.
Hantering av intressekonflikter
3 §
En försäkringsdistributör ska vidta alla lämpliga  åtgärder för att identifiera, förhindra och hantera de  intressekonflikter som kan uppkomma mellan distributören, en  anknuten försäkringsförmedlare eller någon närstående person  till dem och en kund eller mellan kunder i samband med  försäkringsdistribution och tillhandahållande av  sidotjänster, inklusive intressekonflikter som orsakas av  ersättningar eller förmåner från någon annan än kunden,  distributörens eget ersättningssystem eller andra  incitament.
Om de förfaranden som en försäkringsdistributör har  fastställt och tillämpar enligt 2 § och de åtgärder som  vidtagits enligt första stycket inte räcker för att förhindra  att kundernas intressen kan komma att påverkas negativt, ska  distributören informera kunden om arten av eller källan till  intressekonflikten i god tid innan ett försäkringsavtal  ingås.
Informationen enligt andra stycket ska lämnas på ett  varaktigt medium och vara tillräckligt tydlig och detaljerad  med hänsyn till typen av kund, för att kunden ska kunna fatta  ett välgrundat beslut när det gäller den  försäkringsdistribution där intressekonflikten uppstår.
Information till kunder
Information om försäkringsdistributionen och om risker
4 §
En försäkringsdistributör ska förse kunden med lämplig  och lättbegriplig information enligt 5 och 6 §§ i god tid  innan ett avtal ingås.
Informationen ska ge kunden rimliga möjligheter att förstå  arten av och vilka risker som är förknippade med den  försäkringsdistribution och de försäkringsbaserade  investeringsprodukter som försäkringsdistributören  erbjuder.
Informationen får lämnas i standardiserad form.
Information vid alla typer av försäkringsdistribution
5 §
En försäkringsdistributör ska förse kunden med  information om
1. försäkringsbaserade investeringsprodukter och föreslagna  placeringsstrategier, inbegripet vägledning om och varningar  för de risker som är förknippade med investeringar i  försäkringarna eller placeringsstrategierna, och
2. alla kostnader och avgifter förknippade med distributionen  av den försäkringsbaserade investeringsprodukten, inbegripet  kostnaderna för eventuell rådgivning och kostnaderna för den  försäkringsbaserade investeringsprodukt som rekommenderas  eller marknadsförs till kunden samt hur kunden får betala  kostnader och avgifter, inbegripet eventuella betalningar  från tredjepart.
Informationen om kostnader och avgifter, inbegripet kostnader  och avgifter som har samband med distributionen av den  försäkringsbaserade investeringsprodukten, som inte orsakas  av förekomsten av underliggande marknadsrisk, ska räknas  samman så att kunden kan förstå den totala kostnaden liksom  den kumulativa effekten på investeringens avkastning. Om  kunden begär det, ska en uppdelning per post göras.  Informationen ska i förekommande fall ges till kunden  regelbundet, åtminstone årligen, under investeringens  varaktighet.
Ytterligare information till kunden när rådgivning  tillhandahålls
6 §
En försäkringsdistributör som tillhandahåller  rådgivning ska, utöver vad som följer av 5 §, informera  kunden om följande:
1. om rådgivningen tillhandahålls grundad på en opartisk och  personlig analys eller inte,
2. om rådgivningen är baserad på en allmän eller mer  begränsad analys av olika försäkringsbaserade  investeringsprodukter, och särskilt om urvalet omfattar eller  är begränsat till försäkringar helt eller delvis utvecklade  av försäkringsdistributören, företag som distributören har  nära förbindelser med eller andra företag som distributören  har ett sådant rättsligt eller ekonomiskt förhållande till  att det kan försämra förutsättningarna för distributören att  tillvarata kundens intressen, och
3. om försäkringsdistributören regelbundet kommer att bedöma  lämpligheten av de försäkringsbaserade investeringsprodukter  som den rekommenderar kunden.
Sanktioner vid utebliven information
7 §
Om information inte tillhandahålls i enlighet med 
4-6 §§ ska även marknadsföringslagen (2008:486) tillämpas, med  undantag av bestämmelserna i 29-36 §§ om  marknadsstörningsavgift. Sådan information ska anses vara  väsentlig enligt 10 § tredje stycket marknadsföringslagen.
Ersättningar till och från tredjepart
8 §
En försäkringsdistributör får i samband med  distribution av försäkringsbaserade investeringsprodukter  eller sidotjänster erbjuda eller ta emot ersättning från  någon annan än kunden bara om
1. ersättningen inte har någon negativ inverkan på  distributionstjänsten eller försäkringsprodukten, och
2. den inte försämrar försäkringsdistributörens  förutsättningar att uppfylla sina skyldigheter att agera  hederligt, rättvist och professionellt i enlighet med kundens  bästa intresse.
9 §
En försäkringsdistributör får i samband med  distribution av försäkringsbaserade investeringsprodukter  eller sidotjänster inte erbjuda eller ta emot ersättning från  någon annan än kunden om ersättningen
1. till väsentlig del avser tjänster som ännu inte utförts,
2. till sin storlek baseras på premiebetalningar som ännu  inte betalats, eller
3. är av sådan storlek att den står i uppenbart  missförhållande till de tjänster som utförs.
Krav på lämplighetsbedömning när rådgivning tillhandahålls
10 §
En försäkringsdistributör ska när den tillhandahåller  rådgivning om en försäkringsbaserad investeringsprodukt  inhämta nödvändiga uppgifter från kunden om dennes kunskaper  om och erfarenheter av den specifika typen av produkt eller  tjänst samt om dennes ekonomiska situation och mål med  investeringen, så att distributören kan rekommendera kunden  de försäkringsbaserade investeringsprodukter som är lämpliga  för denne.
De uppgifter om kundens ekonomiska situation och  investeringsmål som inhämtas ska kunna ligga till grund för  försäkringsdistributörens bedömning av kundens risktolerans  och möjlighet att klara av förluster.
Om en försäkringsdistributör tillhandahåller rådgivning om en  försäkringsbaserad investeringsprodukt tillsammans med  investeringsrådgivning enligt 1 kap. 4 c § lagen (2007:528)  om värdepappersmarknaden, ska distributören bedöma  lämpligheten av överenskommelsen eller paketet som helhet.
Krav på passandebedömning när rådgivning inte  tillhandahålls
11 §
En försäkringsdistributör ska, när  den tillhandahåller någon annan försäkringsdistribution än  sådan som avses i 10 §, begära att kunden lämnar uppgifter om  sina kunskaper och erfarenheter av den erbjudna eller  efterfrågade typen av produkt eller tjänst, så att  distributören kan bedöma om den passar kunden. Om en tjänst  avser en kombination av tjänster eller produkter ska  bedömningen avse överenskommelsen eller paketet som helhet.
Om försäkringsdistributören anser att tjänsten eller  produkten inte passar kunden, ska distributören varna kunden  för det.
Om en kund inte lämnar uppgifter eller lämnar ofullständiga  uppgifter, ska försäkringsdistributören varna kunden att  distributören inte kan avgöra om produkten passar kunden.
Varning enligt andra och tredje styckena får lämnas i  standardiserad form.
Undantag från krav på passandebedömning
12 §
En försäkringsdistributör får tillhandahålla annan  försäkringsdistribution än sådan som avses i 10 § utan att  uppfylla kraven i 11 §, om
1. distributionen avser någon av följande försäkringsbaserade  investeringsprodukter:
a) försäkringsavtal som endast ger investeringsexponering mot  sådana finansiella instrument som avses i 9 kap. 25 § första  stycket 1 lagen (2007:528) om värdepappersmarknaden och som  inte innehåller en struktur som gör det svårt för kunden att  förstå den risk som avtalet är förenad med, eller
b) andra okomplicerade försäkringsbaserade  investeringsprodukter,
2. försäkringsdistributionen tillhandahålls på kundens  initiativ, och
3. försäkringsdistributören har informerat kunden klart och  tydligt om att distributören inte kommer att bedöma om den  erbjudna eller tillhandahållna försäkringsbaserade  investeringsprodukten eller den tillhandahållna eller  erbjudna försäkringsdistributionen passar kunden.
Information enligt första stycket 3 får lämnas i  standardiserad form.
Om en kredit beviljas i samband med försäkringsdistributionen  för att kunden, genom försäkringsdistributören, ska kunna  genomföra en disposition i ett eller flera försäkringsavtal,  ska distributören uppfylla kraven i 11 §.
Dokumentation och rapportering till kunder
13 §
En försäkringsdistributör ska dokumentera vad  distributören och en kund har kommit överens om när det  gäller parternas rättigheter och skyldigheter samt övriga  villkor för de tjänster som distributören ska utföra åt  kunden.
14 §
En försäkringsdistributör ska på ett varaktigt medium  lämna en tillfredsställande rapportering till kunden om de  tjänster som distributören har utfört åt kunden.  Rapporteringen ska, i förekommande fall, lämnas regelbundet  och innehålla meddelanden och uppgifter om kostnaderna för de  dispositioner och tjänster som har utförts för kundens  räkning.
15 §
En försäkringsdistributör som tillhandahåller  rådgivning ska på ett varaktigt medium lämna kunden en  tillfredsställande dokumentation som specificerar vilket råd  kunden har fått och hur rådet motsvarar kundens preferenser,  mål och andra egenskaper (lämplighetsförklaring).  Dokumentationen ska lämnas innan ett avtal ingås, om inte  villkoren i andra stycket är uppfyllda.
Om ett avtal ingås med hjälp av en teknik för  distanskommunikation som hindrar att dokumentationen lämnas i  förväg får försäkringsdistributören lämna  lämplighetsförklaringen efter det att avtalet har ingåtts,  om
1. kunden har godtagit att få lämplighetsförklaringen utan  onödigt dröjsmål efter det att avtalet ingåtts, och
2. försäkringsdistributören har erbjudit kunden möjligheten  att senarelägga ingåendet av avtalet så att kunden först kan  få lämplighetsförklaringen.
Om en försäkringsdistributör har informerat kunden om att  distributören kommer att utföra en regelbunden  lämplighetsbedömning, ska den regelbundna rapporteringen  innehålla en uppdaterad förklaring till hur den  försäkringsbaserade investeringsprodukten motsvarar kundens  preferenser, mål och andra egenskaper.
Bemyndiganden
16 §
Regeringen eller den myndighet som regeringen  bestämmer får meddela föreskrifter om
1. vilken information som en försäkringsdistributör ska lämna  till kunden enligt 4-6 §§,
2. vilka uppgifter en försäkringsdistributör ska lämna till  kunden om ersättningar och förmåner som distributören  erbjuder eller tar emot av någon annan än kunden enligt 8 och 
9 §§, och
3. kriterierna för att bedöma vilka ersättningar och förmåner  en försäkringsdistributör får erbjuda eller ta emot av någon  annan än kunden enligt 9 §.
7 kap. Ytterligare krav vid distribution av vissa  pensionsförsäkringar
Tillämpningsområdet för ytterligare krav
1 §
En försäkringsdistributör som bedriver  försäkringsdistribution som avser pensionsförsäkringar som  har ett förfallo- eller återköpsvärde som helt eller delvis  är direkt eller indirekt exponerat mot marknadsvolatilitet,  ska i den verksamheten tillämpa 6 kap. 2, 3, 8-10 och 
13-15 §§. Bestämmelsen gäller utöver det som anges i 4 och 5 kap.
Pensionsförsäkringar som avses i första stycket får inte  distribueras av sidoverksamma försäkringsförmedlare eller  anknutna sidoverksamma försäkringsförmedlare.
Bemyndiganden
2 §
Regeringen eller den myndighet som regeringen  bestämmer får meddela föreskrifter om distribution av  pensionsförsäkringar som omfattas av 1 § avseende
1. vilka åtgärder en försäkringsdistributör rimligen kan  förväntas genomföra och dokumentera enligt 6 kap. 2 och 3 §§  för att förebygga, identifiera, hantera och informera om  intressekonflikter när de bedriver försäkringsdistribution,
2. lämpliga kriterier för bestämning av vilka typer av  intressekonflikter som riskerar att negativt påverka kundens  intressen som avses i 6 kap. 3 §,
3. kriterierna för att bedöma vilka ersättningar och förmåner  en försäkringsdistributör får lämna till eller ta emot av  någon annan än kunden samt vilka uppgifter som ska lämnas  till kunden om ersättningar och förmåner som distributören  lämnar till eller tar emot av någon annan än kunden enligt 
6 kap. 8 och 9 §§,
4. vad en försäkringsdistributör ska iaktta vid inhämtande av  uppgifter och prövning enligt 6 kap. 10 §,
5. dokumentation och rapportering till kunden enligt 6 kap. 
13-15 §§, och
6. undantag från de skyldigheter som anges i 1 §.
8 kap. Tillsyn
Registreringsmyndighet
1 §
Bolagsverket är registreringsmyndighet för svenska  försäkringsförmedlare och för försäkringsförmedlare från  tredjeland som avses i 3 kap. 3 §. Hos verket förs register  över försäkringsförmedlare, där de uppgifter som enligt lag  eller andra författningar ska tas in i register skrivs in.
För registrering av filialer till EES-försäkringsförmedlare  eller försäkringsförmedlare från tredjeland, som är ett  avdelningskontor med självständig förvaltning, gäller lagen 
(1992:160) om utländska filialer m.m.
2 §
Om en sökande vid anmälan för registrering av  försäkringsförmedlarverksamhet inte har följt vad som är  föreskrivet om anmälan eller om det finns något annat hinder  för registrering, ska Bolagsverket förelägga sökanden att  inom en viss tid yttra sig eller göra rättelse. Om  föreläggandet inte följs, ska anmälan avskrivas. En  upplysning om denna påföljd ska tas in i föreläggandet. Om  det fortfarande finns hinder för registrering även efter det  att yttrande har lämnats, ska sökanden ges tillfälle att  yttra sig över hindret. Finns hindret ändå kvar, ska  registrering vägras om det inte finns anledning att besluta  om ett nytt föreläggande.
Tillsynen och dess omfattning
3 §
Finansinspektionen har tillsyn över att den som i  Sverige bedriver försäkringsdistribution följer denna lag och  andra författningar som reglerar försäkringsdistributörens  verksamhet.
För EES-försäkringsförmedlare och försäkringsförmedlare från  tredjeland omfattar tillsynen att verksamheten bedrivs enligt  denna lag och andra författningar som reglerar verksamheten i  Sverige.
Finansinspektionen har därutöver tillsyn över svenska  försäkringsförmedlare som bedriver försäkringsdistribution i  ett annat land inom EES enligt 3 kap. 6 eller 7 §.
4 §
Om Finansinspektionen enligt en överenskommelse med en  behörig myndighet i ett annat land inom EES har tagit över  ansvaret för tillsynen över en EES-försäkringsförmedlare som  har sitt huvudsakliga verksamhetsställe i Sverige, ska  Finansinspektionen ha tillsyn över den förmedlarens  verksamhet som bedrivs i Sverige.
Om Finansinspektionen ingår en överenskommelse enligt första  stycket eller en överenskommelse om att en behörig myndighet  i ett annat land inom EES ska ha tillsyn över en svensk  försäkringsförmedlare som har sitt huvudsakliga  verksamhetsställe i det landet, ska Finansinspektionen  därefter fatta ett beslut i enlighet med överenskommelsen.
Finansinspektionen ska underrätta den berörda  försäkringsförmedlaren och Europeiska försäkrings- och  tjänstepensionsmyndigheten om inspektionen ingår en  internationell överenskommelse om överföring av  tillsynsansvar.
Upplysningar och undersökningar
5 §
Försäkringsdistributörer, EES-försäkringsförmedlare  och försäkringsförmedlare från tredjeland som bedriver  verksamhet i Sverige är skyldiga att till Finansinspektionen  lämna de upplysningar om sin verksamhet och därmed  sammanhängande frågor som inspektionen begär.
Finansinspektionen får när den anser att det är nödvändigt  genomföra en undersökning hos en försäkringsdistributör,  EES-försäkringsförmedlare som bedriver verksamhet i Sverige  enligt 3 kap. 1 § första stycket 2 eller  försäkringsförmedlare från tredjeland.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter  om att vissa uppgifter som enligt första stycket ska lämnas  till Finansinspektionen i stället ska lämnas till Statistiska  centralbyrån.
6 §
Om en svensk försäkringsförmedlare får kännedom om att  aktier eller andelar i företaget har förvärvats eller  avyttrats på ett sådant sätt att innehavet utgör eller upphör  att vara ett kvalificerat innehav, ska förmedlaren snarast  möjligt anmäla förvärvet eller avyttringen till  Finansinspektionen.
Om en svensk försäkringsförmedlare i annat fall får kännedom  om att den har nära förbindelser med någon annan, ska  förmedlaren snarast möjligt anmäla det till  Finansinspektionen.
Om en anknuten sidoverksam försäkringsförmedlare eller en  anknuten försäkringsförmedlare som inte förmedlar  försäkringsbaserade investeringsprodukter eller sådana  pensionsförsäkringar som avses i 7 kap. 1 § har nära  förbindelser med någon annan gäller i stället för första och  andra styckena att det ska anmälas till Finansinspektionen  enligt fjärde stycket.
Den försäkringsförmedlare som har anmält en annan  försäkringsförmedlare eller det försäkringsföretag som har  anmält en försäkringsförmedlare för registrering hos  Bolagsverket ska göra anmälan enligt tredje stycket snarast  möjligt från det att förmedlaren eller företaget får kännedom  om den nära förbindelsen.
Internationellt samarbete
7 §
Finansinspektionen ska, i den utsträckning som följer av  Sveriges medlemskap i Europeiska unionen, i sin  tillsynsverksamhet samarbeta och utbyta information med
- andra behöriga myndigheter,
- Europeiska kommissionen,
- Europeiska försäkrings- och tjänstepensionsmyndigheten, och
- Europeiska centralbanken.
Lag (2019:737)
.
Tystnadsplikt
8 §
Den som är eller har varit knuten till en  försäkringsdistributör som anställd eller uppdragstagare får  inte obehörigen röja en uppgift i en anmälan eller en utsaga  om en misstänkt överträdelse av en bestämmelse som gäller för  verksamheten, om uppgiften kan avslöja anmälarens eller den  utpekade personens identitet.
I det allmännas verksamhet tillämpas i stället bestämmelserna  i offentlighets- och sekretesslagen (2009:400).
Revisor
9 §
Om en svensk försäkringsförmedlare enligt lag ska utse  revisor, får Finansinspektionen förordna en revisor att med  övriga revisorer delta i revisionen av  försäkringsförmedlaren. Inspektionen får när som helst  återkalla ett sådant förordnande och utse en ny revisor.
Revisorn har rätt till skäligt arvode av  försäkringsförmedlaren för sitt arbete. Arvodets storlek  bestäms av Finansinspektionen.
Avgifter till Finansinspektionen
10 §
Försäkringsdistributörer, EES-försäkringsförmedlare  som bedriver verksamhet i Sverige enligt 3 kap. 1 § första  stycket 2 och försäkringsförmedlare från tredjeland som har  inrättat filial i Sverige ska med årliga avgifter bekosta  Finansinspektionens verksamhet med anknytning till denna lag  samt Statistiska centralbyråns verksamhet enligt lagen 
(2014:484) om en databas för övervakning av och tillsyn över  finansmarknaderna.
Finansinspektionen får även ta ut avgifter från  EES-försäkringsförmedlare som omfattas av en överenskommelse  enligt 4 § första stycket.
Finansinspektionen får ta ut avgifter för prövning av  ansökningar och anmälningar enligt denna lag.
Bemyndiganden
11 §
Regeringen får meddela föreskrifter om sådana  avgifter som avses i 10 §.
12 §
Regeringen eller den myndighet som regeringen  bestämmer får meddela föreskrifter om vilka upplysningar en  försäkringsdistributör, en EES-försäkringsförmedlare eller en  försäkringsförmedlare från tredjeland, ska lämna enligt 5 §  till Finansinspektionen samt när och hur upplysningarna ska  lämnas.
9 kap. Ingripanden
Ingripande mot försäkringsdistributörer och vissa fysiska  personer
1 §
Om en svensk försäkringsdistributör har åsidosatt sina  skyldigheter enligt denna lag eller annan författning som  reglerar försäkringsdistributörens verksamhet, ska  Finansinspektionen ingripa.
Finansinspektionen ska då besluta ett föreläggande om att  göra rättelse inom en viss tid, ett förbud att verkställa ett  beslut eller en anmärkning. Om en försäkringsförmedlares  överträdelse är allvarlig, ska tillståndet återkallas eller,  om det är tillräckligt, varning meddelas.
Om en svensk försäkringsförmedlare bedriver  försäkringsdistribution i ett annat land inom EES enligt 
3 kap. 6 eller 7 § och har åsidosatt sina skyldigheter enligt  lag eller annan författning som reglerar  försäkringsförmedlarens verksamhet i det landet ska  Finansinspektionen, efter underrättelse från den behöriga  myndigheten där, ingripa mot förmedlaren på ett sätt som  anges i andra stycket. Finansinspektionen ska underrätta den  behöriga myndigheten i det landet om vilka åtgärder som har  vidtagits.
Om en svensk försäkringsförmedlare har sitt huvudsakliga  verksamhetsställe i ett annat land inom EES och omfattas av  en överenskommelse om att den behöriga myndigheten i det  landet ska ha tillsyn över förmedlaren får Finansinspektionen  ingripa mot förmedlaren när det gäller en överträdelse som  denne har gjort sig skyldig till i sin verksamhet i det  landet endast genom att utfärda en anmärkning, meddela en  varning eller återkalla tillståndet.
2 §
Finansinspektionen ska ingripa mot någon som ingår i en  svensk försäkringsförmedlares styrelse, är dess verkställande  direktör eller på motsvarande sätt företräder  försäkringsförmedlaren, eller är ersättare för någon av dem,  om försäkringsförmedlaren
1. bedriver försäkringsdistribution i Sverige och inte  uppfyller kraven på tillstånd eller registrering i 2 kap.,
2. har fått tillstånd att bedriva försäkringsdistribution  genom att lämna falska uppgifter eller på annat otillbörligt  sätt,
3. för distribution av försäkringar använder någon som inte  har rätt att bedriva försäkringsdistribution eller att  distribuera sådana försäkringar som distributionen avser,
4. har åsidosatt sina skyldigheter enligt någon av 4 kap. 1-3, 
5-11 eller 13 §§, 5 kap. 1-8, 10-16 eller 18-21 §§, 6 kap. 1-6  eller 8-15 §§ eller 7 kap. 1 §,
5. har befunnits ansvarig för en överträdelse av lagen 
(2017:630) om åtgärder mot penningtvätt och finansiering av  terrorism eller föreskrifter som meddelats med stöd av den  lagen, eller
6. har åsidosatt sina skyldigheter enligt någon av  artiklarna 5-10,  
11.1-11.10, 12-14, 16.1, 16.2, 17, 18.1, 18.2, 19.1, 19.3, 
19.4, 23-25,  
26.1-26.8, 27, 28.1-28.8, 29, 30.1-30.4, 31.12 eller 45 i  Europaparlamentets och rådets förordning (EU) 2022/2554 av den 
14 december 2022 om digital operativ motståndskraft för  finanssektorn och om ändring av förordningarna (EG) nr 
1060/2009, (EU) nr 648/2012, (EU) nr 600/2014, (EU) nr 
909/2014 och (EU) 2016/1011.
Ingripande får ske genom en eller båda av följande sanktioner:
1. beslut att personen i fråga under en viss tid, dock lägst  tre och högst tio år, inte får upprätthålla en funktion som  avses i första stycket hos en försäkringsdistributör, eller
2. beslut om sanktionsavgift.
Lag (2024:1290)
.
3 §
Finansinspektionen ska ingripa mot någon som ingår i  ett svenskt försäkringsföretags styrelse, är dess  verkställande direktör eller är ersättare för någon av dem,  om försäkringsföretaget
1. för distribution av försäkringar använder någon som inte  har rätt att bedriva försäkringsdistribution eller att  distribuera sådana försäkringar som distributionen avser,
2. har åsidosatt sina skyldigheter enligt någon av 2 kap. 
9 eller 10 §, 4 kap. 1, 3, 5-11 eller 13 §§, 5 kap. 1, 9-19  eller 21 §§, 6 kap. 1-6 eller
8-15 §§ eller 7 kap. 1 §.
Ett ingripande sker genom ett beslut om
1. att personen i fråga under en viss tid, dock lägst tre år  och högst tio år, inte får upprätthålla en funktion som avses  i första stycket hos en försäkringsdistributör, eller
2. sanktionsavgift.
4 §
Ett ingripande enligt 2 § första stycket 1-5 eller 3 § får  ske bara om överträdelsen är allvarlig, upprepad eller  systematisk och den fysiska personen i fråga uppsåtligen eller  av grov oaktsamhet orsakat överträdelsen.
Ett ingripande enligt 2 § första stycket 6 får ske bara om  överträdelsen är allvarlig och den fysiska personen i fråga  uppsåtligen eller av grov oaktsamhet orsakat överträdelsen.
Lag (2024:1290)
.
5 §
Vid val av ingripande ska Finansinspektionen ta hänsyn  till hur allvarlig överträdelsen är och hur länge den har  pågått. Särskild hänsyn ska tas till skador som har uppstått  och graden av ansvar.
Finansinspektionen får avstå från ingripande om
1. en överträdelse är ringa eller ursäktlig,
2. försäkringsdistributören gör rättelse eller, i fall som  avses i 2 eller 3 §, den fysiska personen i  försäkringsdistributörens ledning verkat för att  distributören gör rättelse, eller
3. någon annan myndighet har vidtagit åtgärder mot  försäkringsdistributören eller den fysiska personen i  försäkringsdistributörens ledning och dessa åtgärder bedöms  tillräckliga.
6 §
När ett beslut om ingripande ska fattas ska det i  försvårande riktning beaktas om försäkringsdistributören  tidigare har begått en överträdelse eller, i fall som avses i 
2 eller 3 §, om den fysiska personen i  försäkringsdistributörens ledning tidigare orsakat en sådan  överträdelse.
I förmildrande riktning ska det beaktas om
1. försäkringsdistributören eller den fysiska personen i  distributörens ledning i väsentlig utsträckning genom ett  aktivt samarbete har underlättat Finansinspektionens  utredning, och
2. distributören snabbt har upphört med överträdelsen, eller  den fysiska personen i distributörens ledning snabbt verkat  för att överträdelsen ska upphöra, sedan den anmälts till  eller påtalats av Finansinspektionen.
7 §
Finansinspektionen ska besluta att återkalla en svensk  försäkringsförmedlares tillstånd om förmedlaren
1. inte inom ett år från det att tillstånd beviljades har  börjat bedriva sådan verksamhet som tillståndet avser,
2. har förklarat sig avstå från tillståndet, eller
3. under en sammanhängande tid av sex månader inte har  bedrivit sådan verksamhet som tillståndet avser.
Om en försäkringsförmedlares tillstånd ska återkallas på  grund av sådana omständigheter som avses i första stycket 
2 eller 3, får Finansinspektionen, innan tillståndet  återkallas, först pröva om det finns skäl att ingripa mot  försäkringsförmedlaren enligt detta kapitel och, om det finns  sådana skäl, besluta om ett ingripande.
I de fall som avses i första stycket 1 och 3 får i stället  varning meddelas, om det är tillräckligt.
8 §
Om någon som ingår i en svensk försäkringsförmedlares  styrelse eller är dess verkställande direktör inte uppfyller  de krav som anges i 2 kap. 8 § första stycket 3, ska  Finansinspektionen återkalla försäkringsförmedlarens  tillstånd. Det får dock ske bara om inspektionen först har  beslutat att anmärka på att personen ingår i styrelsen eller  är verkställande direktör och han eller hon, sedan en av  inspektionen bestämd tid om högst tre månader har förflutit  efter det att anmärkningen gjordes, fortfarande finns kvar i  styrelsen eller som verkställande direktör.
I stället för att återkalla tillståndet får  Finansinspektionen besluta att en styrelseledamot eller  verkställande direktör inte längre får kvarstå i sin  befattning. Finansinspektionen får då förordna en ersättare.  Ersättarens uppdrag gäller till dess försäkringsförmedlaren  har utsett en ny styrelseledamot eller verkställande  direktör.
9 §
När det gäller anknutna sidoverksamma  försäkringsförmedlare och anknutna försäkringsförmedlare som  inte distribuerar försäkringsbaserade investeringsprodukter  eller sådana pensionsförsäkringar som avses i 7 kap. 1 § ska  det som anges i 1, 7 och 8 §§ om återkallelse av tillstånd i  stället avse återkallelse av registrering.
10 §
Ett beslut om återkallelse av försäkringsförmedlares  tillstånd får förenas med förbud att fortsätta  verksamheten.
11 §
Om Finansinspektionen har beslutat att återkalla  tillståndet eller registreringen för en  försäkringsförmedlare, ska inspektionen snarast underrätta  Bolagsverket om detta.
12 §
Om Finansinspektionen har beslutat att återkalla  tillståndet för en försäkringsförmedlare som har underrättat  inspektionen enligt 3 kap. 6 § första stycket eller 7 §  första stycket och inspektionen har lämnat över  underrättelsen till den behöriga myndigheten i det land där  filialen ska inrättas eller verksamheten ska bedrivas, ska  inspektionen underrätta den behöriga myndigheten om  återkallelsen.
När det gäller anknutna sidoverksamma försäkringsförmedlare  eller anknutna försäkringsförmedlare som inte distribuerar  försäkringsbaserade investeringsprodukter eller sådana  pensionsförsäkringar som avses i 7 kap. 1 § ska det som anges  i första stycket om Finansinspektionens beslut om  återkallelse av tillstånd i stället avse inspektionens  återkallelse av registrering.
Första och andra styckena gäller också om Finansinspektionen,  i stället för att återkalla tillståndet eller registreringen,  har meddelat en varning.
Sanktionsavgift
13 §
Om en svensk försäkringsdistributör, en  EES-försäkringsförmedlare som omfattas av en sådan  överenskommelse som avses i 8 kap. 4 § första stycket eller  en försäkringsförmedlare från tredjeland har meddelats beslut  om anmärkning eller varning, får Finansinspektionen besluta  om sanktionsavgift.
14 §
För juridiska personer ska sanktionsavgiften uppgå  till lägst 5 000 kronor och som högst fastställas till det  högsta av
1. tio procent av omsättningen närmast föregående  räkenskapsår för en försäkringsdistributör, en  EES-försäkringsförmedlare som omfattas av en överenskommelse  enligt 8 kap. 4 § första stycket eller en  försäkringsförmedlare från tredjeland eller, i förekommande  fall, motsvarande omsättning på koncernnivå,
2. två gånger den vinst som gjorts till följd av  regelöverträdelsen, om beloppet går att fastställa, eller
3. ett belopp som per den 23 februari 2016 i kronor  motsvarade fem miljoner euro.
Om överträdelsen har skett under det första verksamhetsåret  eller om uppgifter om omsättningen annars saknas eller är  bristfälliga, får omsättningen uppskattas.
Avgiften får inte vara så stor att försäkringsförmedlaren  eller försäkringsföretaget därefter inte uppfyller kraven i 
6 kap. 1 § lagen (2004:297) om bank- och finansieringsrörelse, 
8 kap. 3 § lagen (2007:528) om värdepappersmarknaden eller 
4 kap. 1 § försäkringsrörelselagen (2010:2043).
Avgiften tillfaller staten.
15 §
Vid ingripande mot en försäkringsförmedlare som är en  fysisk person och vid ingripande enligt 2, 3, 30 eller 31 §  ska sanktionsavgiften som högst fastställas till det högsta  av
1. två gånger den vinst som den fysiska personen gjort till  följd av regelöverträdelsen, om beloppet går att fastställa,  eller
2. ett belopp som per den 23 februari 2016 i kronor  motsvarade 700 000 euro.
Vid överträdelser av lagen (2017:630) om åtgärder mot  penningtvätt och finansiering av terrorism och föreskrifter  som meddelats med stöd av den lagen kan sanktionsavgiften, i  stället för vad som anges i första stycket 2, bestämmas till  högst ett belopp som per den 25 juni 2015 i kronor motsvarade  fem miljoner euro.
Avgiften tillfaller staten.
16 §
När sanktionsavgiftens storlek fastställs, ska  särskild hänsyn tas till sådana omständigheter som anges i 
5 § första stycket och 6 § samt till den fysiska eller  juridiska personens finansiella ställning och, om det går att  fastställa, den vinst som gjorts till följd av  regelöverträdelsen.
Sanktionsföreläggande
17 §
Frågor om ingripanden mot fysiska personer enligt 
2 §, 3 §, 30 § tredje stycket och 31 § andra stycket prövas  av Finansinspektionen genom sanktionsföreläggande.
Ett sanktionsföreläggande innebär att den fysiska personen  föreläggs att inom en viss tid godkänna en sanktion som är  bestämd till tid eller belopp.
När föreläggandet har godkänts, gäller det som ett  domstolsavgörande som har fått laga kraft. Ett godkännande  som görs efter den tid som angetts i föreläggandet är utan  verkan.
18 §
Ett sanktionsföreläggande ska innehålla uppgift om
1. den fysiska person som föreläggandet avser,
2. överträdelsen och de omständigheter som behövs för att  känneteckna den,
3. de bestämmelser som är tillämpliga på överträdelsen, och
4. den sanktion som föreläggs personen.
Föreläggandet ska också innehålla en upplysning om att  ansökan om sanktion kan komma att ges in till domstol, om  föreläggandet inte godkänns inom den tid som  Finansinspektionen anger.
19 §
Om ett sanktionsföreläggande inte har godkänts inom  angiven tid, får Finansinspektionen ansöka hos allmän  förvaltningsdomstol om att sanktion ska beslutas. En sådan  ansökan ska göras hos den förvaltningsrätt som är behörig att  pröva ett överklagande av Finansinspektionens beslut om  ingripande mot försäkringsdistributören för samma  överträdelse.
Prövningstillstånd krävs vid överklagande till  kammarrätten.
20 §
Ett sanktionsföreläggande enligt 17 § är utan verkan, om  det inte har delgetts den som det riktas mot inom två år från  den tidpunkt då överträdelsen ägde rum. I ett sådant fall får  inte heller någon sanktion enligt 19 § första stycket  beslutas.
Lag (2023:832)
.
Förseningsavgift
21 §
Om en svensk försäkringsdistributör, en  EES-försäkringsförmedlare eller en försäkringsförmedlare från  tredjeland inte i tid lämnar de upplysningar som krävs enligt  föreskrifter som har meddelats med stöd av 8 kap. 12 §, får  Finansinspektionen besluta att denne ska betala en  förseningsavgift med högst 100 000 kronor.
Avgiften tillfaller staten.
Verkställighet och beslut om sanktionsavgift eller  förseningsavgift
22 §
Sanktionsavgiften eller förseningsavgiften ska  betalas till Finansinspektionen inom trettio dagar efter det  att beslutet om den har fått laga kraft eller  sanktionsföreläggandet godkänts eller den längre tid som  anges i beslutet eller föreläggandet.
23 §
Finansinspektionens beslut om sanktionsavgift eller  förseningsavgift får verkställas utan föregående dom eller  utslag om avgiften inte har betalats inom den tid som anges i 
22 §.
24 §
Om sanktionsavgiften eller förseningsavgiften inte  betalas inom den tid som anges i 22 §, ska Finansinspektionen  lämna den obetalda avgiften för indrivning. Bestämmelser om  indrivning finns i lagen (1993:891) om indrivning av statliga  fordringar m.m.
25 §
En sanktionsavgift eller förseningsavgift som har  beslutats faller bort i den utsträckning verkställighet inte  har skett inom fem år från det att beslutet fick laga kraft  eller sanktionsföreläggandet godkändes.
Föreläggande mot försäkringsdistributörer som använder sig av  obehöriga försäkringsförmedlare
26 §
Om en försäkringsdistributör för  försäkringsdistribution använder någon som inte är berättigad  att bedriva försäkringsdistribution, ska Finansinspektionen  förelägga försäkringsdistributören att upphöra med detta.  Detsamma gäller om en försäkringsdistributör använder någon  som inte är berättigad att distribuera sådana försäkringar  som distributionen avser.
Ingripande mot EES-försäkringsförmedlare
27 §
Om en EES-försäkringsförmedlare som bedriver  verksamhet i Sverige enligt 3 kap. 1 § första stycket 2 har  åsidosatt sina skyldigheter enligt 4-7 kap. eller  föreskrifter som har meddelats med stöd av 4 kap. 19 §, 
5 kap. 24 §, 6 kap. 16 § eller 7 kap. 2 §, får  Finansinspektionen ingripa.
Finansinspektionen får förelägga EES-försäkringsförmedlaren  att göra rättelse.
Om rättelse inte sker, får Finansinspektionen förbjuda  EES-försäkringsförmedlaren att bedriva  försäkringsdistribution här i landet.
Finansinspektionen ska underrätta den behöriga myndigheten i
EES-försäkringsförmedlarens hemland, Europeiska kommissionen  och Europeiska försäkrings- och tjänstepensionsmyndigheten om  åtgärder som har vidtagits med stöd av denna bestämmelse.
28 §
Om en EES-försäkringsförmedlare som bedriver  verksamhet i Sverige enligt 3 kap. 1 § första stycket 2 på  annat sätt än som anges i 27 § har åsidosatt sina  skyldigheter enligt denna lag eller annan författning som  reglerar förmedlarens verksamhet här i landet, får  Finansinspektionen begära att den behöriga myndigheten i  EES-försäkringsförmedlarens hemland ska vidta åtgärder mot  förmedlaren.
Finansinspektionen får också hänskjuta ärendet till  Europeiska försäkrings- och tjänstepensionsmyndigheten i  enlighet med artikel 19 i Europaparlamentets och rådets  förordning (EU) nr 1094/2010 av den 24 november 2010 om  inrättande av en europeisk tillsynsmyndighet (Europeiska  försäkrings- och tjänstepensionsmyndigheten), om ändring av  beslut nr 716/2009/EG och om upphävande av kommissionens  beslut 2009/79/EG.
Första och andra styckena gäller även i de fall en  EES-försäkringsförmedlare som bedriver verksamhet i Sverige  enligt 3 kap. 1 § första stycket 1 har åsidosatt sina  skyldigheter enligt denna lag eller enligt annan författning  som reglerar förmedlarens verksamhet här i landet.
29 §
Finansinspektionen får utöver vad som anges i 28 §  förelägga
EES-försäkringsförmedlaren att göra rättelse om
1. den behöriga myndigheten i förmedlarens hemland, efter en  begäran enligt 28 § första stycket, inte ingriper eller om  ingripandet visar sig vara otillräckligt,
2. förmedlaren har gjort sig skyldig till överträdelse av en  bestämmelse som enligt föreskrifter med stöd av 36 § ska  anses ha särskild betydelse för konsumentskyddet eller något  annat skyddat allmänintresse och ett omedelbart ingripande  krävs, eller
3. förmedlarens verksamhet allvarligt skadar konsumentskyddet  i allmänhet och förmedlarens hemland kan antas vara ett annat  land inom EES i syfte att kringgå regler som gäller för att  bedriva försäkringsdistribution här i landet.
Om rättelse inte sker, får Finansinspektionen förbjuda  EES-försäkringsförmedlaren att bedriva  försäkringsdistribution här i landet.
Finansinspektionen ska underrätta behörig myndighet i  EES-försäkringsförmedlarens hemland, Europeiska kommissionen  och Europeiska försäkrings- och tjänstepensionsmyndigheten om  åtgärder som har vidtagits med stöd av första stycket. Den  behöriga myndigheten i EES-försäkringsförmedlarens hemland  ska därutöver informeras innan åtgärder vidtas med stöd av  första stycket 1 eller 3.
Ingripande vid internationell överenskommelse om överföring  av tillsynsansvar
30 §
Om Finansinspektionen enligt en överenskommelse med  en behörig myndighet i ett annat land inom EES har tagit över  ansvaret för tillsynen över en EES-försäkringsförmedlare som  har sitt huvudsakliga verksamhetsställe i Sverige, får  inspektionen ingripa mot förmedlaren om denne i sin  verksamhet här i landet inte uppfyller kraven i 2 kap. 
7 eller 8 § eller har gjort sig skyldig till en överträdelse av  någon av bestämmelserna i 4-7 kap. eller föreskrifter som har  meddelats med stöd av 4 kap. 19 §, 5 kap. 24 §, 6 kap. 16 §  eller 7 kap. 2 §.
Finansinspektionen får då utfärda ett föreläggande att göra  rättelse, ett förbud att verkställa beslut eller en  anmärkning. Om överträdelsen är allvarlig får  Finansinspektionen förbjuda EES-försäkringsförmedlaren att  bedriva försäkringsdistribution här i landet eller, om det är  tillräckligt, meddela en varning.
Om verksamheten i Sverige bedrivs genom en filial, ska  Finansinspektionen ingripa mot filialens verkställande  direktör med tillämpning av 2 och 4 §§.
Ingripande mot försäkringsförmedlare från tredjeland
31 §
Om en försäkringsförmedlare från tredjeland bedriver  försäkringsdistribution i Sverige, ska 1 och 7 §§ tillämpas  på verksamheten här i landet.
Finansinspektionen ska ingripa mot filialens verkställande  direktör med tillämpning av 2 och 4 §§.
Finansinspektionen ska underrätta behörig myndighet i  hemlandet om åtgärder som har vidtagits med stöd av denna  paragraf.
Ingripande mot den som saknar tillstånd eller registrering
32 §
Om någon bedriver försäkringsdistribution i Sverige  utan att vara berättigad till det, ska Finansinspektionen  förelägga denne att upphöra med verksamheten. Detsamma gäller  om en försäkringsdistributör distribuerar försäkringar av ett  slag som denne inte är berättigad att distribuera.
Är det osäkert om verksamheten omfattas av lagen, får  Finansinspektionen förelägga den som bedriver verksamheten  att lämna de upplysningar om verksamheten som behövs för att  bedöma om lagen är tillämplig.
Förbud mot att bedriva sidoverksamhet
33 §
Om det finns särskilda skäl får Finansinspektionen  förbjuda en försäkringsförmedlare att bedriva  sidoverksamhet.
Ingripande mot ägare
34 §
Om en svensk försäkringsförmedlare har nära  förbindelser med någon annan och det hindrar en effektiv  tillsyn över förmedlaren, får Finansinspektionen förelägga  innehavare av sådana aktier eller andelar i  försäkringsförmedlaren som medför att förbindelserna är nära,  att avyttra så stor del av aktierna eller andelarna att  hinder för tillsynen inte längre föreligger.
Vite
35 §
Finansinspektionen får förena ett beslut om  föreläggande enligt denna lag med vite.
Bemyndigande
36 §
Regeringen eller den myndighet som regeringen  bestämmer får meddela föreskrifter om vilka författningar som  enligt 29 § första stycket 2 ska anses ha särskild betydelse  för konsumentskyddet eller något annat skyddat  allmänintresse.
10 kap. Överklagande
Överklagande av Finansinspektionens beslut
1 §
Finansinspektionens beslut enligt 9 kap. 17 § och  beslut enligt 9 kap. 32 § andra stycket får inte  överklagas.
Andra beslut av Finansinspektionen enligt denna  lag får överklagas till allmän förvaltningsdomstol.
Prövningstillstånd krävs vid överklagande till  kammarrätten.
Finansinspektionen får bestämma att ett beslut  om förbud, föreläggande eller återkallelse ska gälla  omedelbart.
Överklagande av Bolagsverkets beslut
2 §
Bolagsverkets beslut att avskriva en anmälan eller att  vägra en registrering får överklagas till allmän  förvaltningsdomstol inom två månader från den dag då  klaganden fick del av beslutet.
Prövningstillstånd krävs vid överklagande till  kammarrätten.
Övergångsbestämmelser
2018:1219
1. Denna lag träder i kraft den 1 oktober 2018.
2. Bestämmelsen i 7 kap. 1 § ska dock vid distribution av  tjänstepensionsförsäkring tillämpas för tid från och med den 
1 oktober 2019.
3. Genom lagen upphävs lagen (2005:405) om  försäkringsförmedling.
4. Den upphävda lagen gäller dock fortfarande för
a) överträdelser som görs före den 1 oktober 2018,
b) överklagande av beslut som har meddelats före den 
1 oktober 2018, och
c) handläggning av överklaganden av beslut som har meddelats  före den 1 oktober 2018.
5. Denna lag tillämpas inte på
a) avtal om försäkringsförmedling som har ingåtts före den 
1 oktober 2018 och som avser försäkringsavtal som har ingåtts  före det datumet, och
b) försäkringsavtal som har ingåtts före den 1 oktober 
2018.
Om en försäkringsdistributör godtar en förlängning av  ett sådant avtal som avses i b) eller vidtar en  försäkringsdistributionsåtgärd som är hänförlig till avtalet  efter den 1 oktober 2018, tillämpas dock denna lag.
6. Denna lag tillämpas första gången i förhållande till ett  land inom Europeiska ekonomiska samarbetsområdet som inte är  en medlemsstat i Europeiska unionen från den tidpunkt då  försäkringsdistributionsdirektivet införlivas i avtalet om  Europeiska ekonomiska samarbetsområdet
(EES-avtalet).
7. Ett tillstånd att utöva försäkringsförmedling enligt den  upphävda lagen gäller som ett tillstånd att bedriva  försäkringsdistribution som försäkringsförmedlare enligt  denna lag. En registrering som försäkringsförmedlare enligt  den upphävda lagen gäller som en registrering enligt denna  lag.
8. En försäkringsförmedlare som den 1 oktober 2018 har  tillstånd att utöva sidoverksamhet enligt 5 kap. 1 § den  upphävda lagen får utöva sådan sidoverksamhet, med undantag  för verksamhet som avser investeringsrådgivning om  premiepension, till och med den 1 januari 2019 eller, om en  ansökan om tillstånd att driva värdepappersrörelse enligt  lagen (2007:528) om värdepappersmarknaden har getts in till  Finansinspektionen före den tidpunkten, till dess ansökan  prövats slutligt.
9. En anknuten försäkringsförmedlare enligt 1 kap. 10 § 1 a  den upphävda lagen som den 1 oktober 2018 distribuerar  försäkringsbaserade investeringsprodukter eller  pensionsförsäkringar som avses i 7 kap. 1 § denna lag får  bedriva verksamheten utan tillstånd till och med den 1 juli 
2019 eller, om ansökan om tillstånd att bedriva  försäkringsdistribution som anknuten försäkringsförmedlare  har getts in till Finansinspektionen före den tidpunkten,  till dess ansökan prövats slutligt.
För övriga sådana anknutna försäkringsförmedlare som avses i 
1 kap. 10 § 1 a den upphävda lagen gäller en registrering som  anknuten försäkringsförmedlare som en registrering som  anknuten försäkringsförmedlare enligt denna lag.
10. En registrering som anknuten försäkringsförmedlare enligt 
1 kap. 10 § 1 b den upphävda lagen gäller som en registrering  som anknuten sidoverksam försäkringsförmedlare enligt denna  lag.
11. En underrättelse från en utländsk försäkringsförmedlare  från ett annat land inom EES enligt 3 kap. 1 § den upphävda  lagen om att bedriva verksamhet i Sverige gäller som en  underrättelse enligt 3 kap. 1 § denna lag.
12. En försäkringsförmedlare som den 1 oktober 2018 har  tillstånd eller registrering att utöva försäkringsförmedling  enligt den upphävda lagen ska senast den 23 februari 2019  uppfylla kompetenskraven i 2 kap. 7 § första stycket 3 och 4  och 8 § första stycket 3 och 4 denna lag samt i föreskrifter  som har meddelats med stöd av 2 kap. 12 § 4 och 7 denna  lag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.