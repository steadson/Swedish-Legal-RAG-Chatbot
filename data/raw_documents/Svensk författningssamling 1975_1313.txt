Title: Terrängkörningslag (1975:1313)
SFS Number: Svensk författningssamling 1975:1313
URL: https://www.riksdagen.se/sv/dokument-och-lagar/dokument/svensk-forfattningssamling/terrangkorningslag-19751313_sfs-1975-1313/
Source Link: http://rkrattsbaser.gov.se/sfst?bet=1975:1313
Amendment Register Link: http://rkrattsbaser.gov.se/sfsr?bet=1975:1313
Ministry/Authority: Klimat- och näringslivsdepartementet
Issued: 1975-12-15
Metadata: {"Utfärdad": "1975-12-15", "Ändrad": "t.o.m. SFS 2018:436"}

==================================================

Terrängkörningslag (1975:1313)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1975:1313
Departement/myndighet
:   
Klimat- och näringslivsdepartementet
Utfärdad
:   
1975-12-15
Ändrad
:   
t.o.m. SFS 2018:436
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Körning i terräng med motordrivet fordon för annat ändamål än jordbruk eller skogsbruk är förbjuden i hela landet
1. på barmark,
2. på snötäckt skogsmark med plant- eller ungskog, om det inte är uppenbart att körningen kan ske utan risk för skada på skogen,
3. på snötäckt jordbruksmark, om det inte är uppenbart att körningen kan ske utan risk för skada på marken.
Inom de delar av fjällområdet som regeringen bestämmer är körning i terräng med motordrivet fordon förbjuden även på annan mark än som anges i första stycket.
Lag (1996:1551)
.
2 §
Regeringen eller den myndighet som regeringen bestämmer får meddela föreskrifter om undantag från förbud eller i särskilt fall medge undantag från förbud eller föreskrifter enligt 1 § i fråga om körning i räddningstjänst eller viss näringsutövning eller när det annars finns särskilda skäl.
För områden som avses i 1 § andra stycket får regeringen föreskriva att sådana föreskrifter eller beslut om undantag får meddelas om det finns synnerliga skäl.
Lag (1996:1551)
.
3 §
Regeringen eller den myndighet eller kommun som  regeringen bestämmer får meddela föreskrifter om förbud mot  eller begränsningar för sådan körning i terräng med  motordrivet fordon inom visst område som i annat fall än som  avses i 1 § kan medföra olägenhet från naturvårdssynpunkt  eller annan allmän synpunkt.
Sådana föreskrifter får inte innebära något onödigt hinder  för körning som är till nytta för ortsbefolkningen eller som  behövs för yrkesutövning eller annat nyttigt ändamål.
Lag (2018:436)
.
3 a §
För tillsyn över att bestämmelserna i denna lag efterlevs inom de delar av fjällområdet som avses i 1 § andra stycket får regeringen eller den myndighet som regeringen bestämmer utse naturvårdsvakter.
En naturvårdsvakt får avvisa den som utan att ha rätt till det kör i terräng med motordrivet fordon inom ett område som sägs i första stycket.
Lag (1991:642)
.
4 §
Den som med uppsåt eller av oaktsamhet bryter mot någon  av bestämmelserna i 1 § första stycket 1-3 eller mot förbud  eller föreskrift som har meddelats med stöd av lagen döms  till böter. Om gärningen är ringa, ska det inte dömas till  ansvar.
Till ansvar enligt första stycket döms det inte om gärningen  är belagd med strängare straff i brottsbalken.
Lag (2017:444)
.
Övergångsbestämmelser
1975:1313
Denna lag träder i kraft den 1 januari 1976.
Beslut om förbud eller föreskrift eller om undantag därifrån som har meddelats med stöd av lagen (1972:606) om körning i terräng med motordrivet fordon skall, om beslutet ej avser körning på barmark, anses meddelat med stöd av denna lag och skall äga fortsatt giltighet i den mån ej regeringen eller myndighet som regeringen bestämmer förordnar annat.
1996:1551
Denna lag träder i kraft den 1 januari 1997. Beslut om undantag från förbud enligt denna lag som meddelats före den 1 januari 1997 gäller till den 1 juli 1997 om inte annat förordnas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.