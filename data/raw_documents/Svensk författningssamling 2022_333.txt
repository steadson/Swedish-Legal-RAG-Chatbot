Title: Lag (2022:333) om energimätning i byggnader
SFS Number: Svensk författningssamling 2022:333
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022333-om-energimatning-i-byggnader_sfs-2022-333/
Source Link: http://rkrattsbaser.gov.se/sfst?bet=2022:333
Amendment Register Link: http://rkrattsbaser.gov.se/sfsr?bet=2022:333
Ministry/Authority: Klimat- och näringslivsdepartementet RSE
Issued: 2022-04-28
Metadata: {"Utfärdad": "2022-04-28"}

==================================================

Lag (2022:333) om energimätning i byggnader
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:333
Departement/myndighet
:   
Klimat- och näringslivsdepartementet RSE
Utfärdad
:   
2022-04-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Denna lag innehåller bestämmelser om energimätning i  lägenheter och information om energianvändning.
Individuell mätning av el
2 §
Den som för egen räkning uppför eller låter uppföra en  byggnad eller utför eller låter utföra en ombyggnad av en  byggnad ska se till att elanvändningen i varje lägenhet kan  mätas.
Regeringen eller den myndighet som regeringen bestämmer får  meddela föreskrifter om undantag från skyldigheterna i första  stycket.
Individuell mätning av värme och tappvarmvatten för  hushållsbruk
3 §
Den som äger ett flerbostadshus eller en byggnad som  innehåller både bostäder och lokaler som försörjs med värme  från en central källa eller från ett system för fjärrvärme ska  se till att den energi som används för uppvärmning i varje  lägenhet kan mätas.
Den som äger ett flerbostadshus eller en byggnad som  innehåller både bostäder och lokaler som försörjs med  tappvarmvatten för hushållsbruk från en central källa eller  från ett system för fjärrvärme ska se till att det  tappvarmvatten för hushållsbruk som används i varje lägenhet  kan mätas.
Första och andra styckena gäller endast om det är tekniskt  genomförbart och proportionellt i förhållande till möjliga  energibesparingar att installera system för individuell  mätning.
4 §
Den som för egen räkning uppför eller låter uppföra ett  flerbostadshus eller en byggnad som innehåller både bostäder  och lokaler som försörjs med tappvarmvatten för hushållsbruk  från en central källa eller från ett system för fjärrvärme ska  se till att det tappvarmvatten för hushållsbruk som används i  varje bostadslägenhet kan mätas.
5 §
Regeringen eller den myndighet som regeringen bestämmer  får meddela föreskrifter om
1. i vilka fall det är tekniskt genomförbart och  proportionellt i förhållande till möjliga energibesparingar  att installera system för individuell mätning enligt 3 §,
2. vilka mätmetoder som ska tillämpas vid mätning enligt 3 §  första stycket, och
3. de funktionskrav som mätsystem och mätutrustning enligt 3  och 4 §§ ska uppfylla och undantag från dessa krav.
Avläsning av mätsystem och tillhandahållande av information
6 §
Den som äger en byggnad där system för individuell mätning  har installerats enligt 3 eller 4 § ska
1. se till att mängden energi som används för uppvärmning och  mängden tappvarmvatten för hushållsbruk till varje lägenhet  läses av, och
2. säkerställa att varje lägenhetsinnehavare får  faktureringsinformation och information om energianvändning  och att informationen, på begäran, lämnas till ett företag som  lägenhetsinnehavaren har utsett.
Regeringen eller den myndighet som regeringen bestämmer får  meddela ytterligare föreskrifter om tillhandahållande av  information enligt första stycket 2 och om undantag från dessa  krav.
Regeringen eller den myndighet som regeringen bestämmer får  meddela föreskrifter om fakturering och kostnadsfördelning.
7 §
Den som äger en byggnad där system för individuell mätning  har installerats enligt 3 eller 4 § får inte ta ut någon  avgift för att tillhandahålla lägenhetsinnehavare fakturor,  faktureringsinformation eller information om energianvändning.
Tredimensionella fastigheter
8 §
Om en samfällighetsförening ansvarar för el-, värme- eller  tappvarmvattensystemet i en byggnad som består av  tredimensionella fastigheter, ska det som sägs i denna lag om  ägaren till en byggnad i stället tillämpas på föreningen.
Tillsyn
9 §
Byggnadsnämnden och den eller de statliga myndigheter som  regeringen bestämmer (tillsynsmyndigheten) ska utöva tillsyn  över att denna lag och föreskrifter som har meddelats i  anslutning till lagen följs.
Regeringen får meddela föreskrifter om tillsynen enligt första  stycket.
10 §
Om ett system för individuell mätning ska installeras,  ska tillsynsmyndigheten lämna de upplysningar som behövs för  att de skyldigheter som anges i denna lag och i föreskrifter  som har meddelats i anslutning till lagen ska kunna följas.  Tillsynsmyndigheten ska bestämma vilka handlingar som ska  lämnas till myndigheten.
11 §
Den som har en skyldighet enligt denna lag eller  föreskrifter som har meddelats i anslutning till lagen ska  lämna tillsynsmyndigheten de handlingar och uppgifter i övrigt  som behövs för tillsynen.
12 §
Tillsynsmyndigheten får besluta de förelägganden som  behövs för att denna lag och föreskrifter som har meddelats i  anslutning till lagen ska följas. Sådana förelägganden får  förenas med vite.
Avgifter
13 §
En statlig tillsynsmyndighet får ta ut avgifter för sin  tillsyn.
Regeringen får meddela föreskrifter om avgifternas storlek.
14 §
En kommun får ta ut avgifter för sin tillsyn.
Kommunen får meddela föreskrifter om avgifternas storlek.
Överklagande
15 §
Beslut enligt 12 § får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Övergångsbestämmelser
2022:333
1. Denna lag träder i kraft den 1 juni 2022.
2. Genom lagen upphävs lagen (2014:267) om energimätning i  byggnader.
3. Bestämmelsen i 4 § gäller inte om ansökan om bygglov för  uppförande av byggnaden har lämnats in före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.