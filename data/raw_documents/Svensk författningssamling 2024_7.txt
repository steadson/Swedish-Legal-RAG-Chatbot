Title: Lag (2024:7) om preventiva vistelseförbud
SFS Number: Svensk författningssamling 2024:7
URL: https://www.riksdagen.se/sv/dokument-och-lagar/dokument/svensk-forfattningssamling/lag-20247-om-preventiva-vistelseforbud_sfs-2024-7/
Source Link: http://rkrattsbaser.gov.se/sfst?bet=2024:7
Amendment Register Link: http://rkrattsbaser.gov.se/sfsr?bet=2024:7
Ministry/Authority: Justitiedepartementet L4
Issued: 2024-01-25
Metadata: {"Utfärdad": "2024-01-25", "Ändrad": "t. o. m. SFS 2025:565"}

==================================================

Lag (2024:7) om preventiva vistelseförbud
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:7
Departement/myndighet
:   
Justitiedepartementet L4
Utfärdad
:   
2024-01-25
Ändrad
:   
t. o. m. SFS 2025:565
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förutsättningar för preventiva vistelseförbud
1 §
Enligt denna lag får en person förbjudas att inom ett  avgränsat område vistas på allmän plats, på skolgårdar och  motsvarande områden utomhus vid förskolor och fritidshem samt  i fordon på allmän plats (vistelseförbud).
Ett vistelseförbud får inte avse den som är under 15 år.
Lagen påverkar inte rätten som den som förfogar över en plats  inom området har att begränsa tillträdet till platsen.
2 §
Ett vistelseförbud omfattar inte tillträde till och  vistelse på en plats endast i syfte att rösta i val till  riksdagen, regionfullmäktige, kommunfullmäktige,  Europaparlamentet eller Sametinget eller i en folkomröstning.
3 §
Ett vistelseförbud får meddelas om det med hänsyn till  omständig-heterna
1. finns en påtaglig risk för att det inom en grupp kommer att  utövas sådan brottslig verksamhet som avses i 4 § inom det  område där förbudet avses gälla, och
2. kan befaras att en person som tillhör eller verkar för  gruppen medvetet kommer att främja den brottsliga  verksamheten.
4 §
Ett vistelseförbud får meddelas endast om den brottsliga  verksamheten
1. har bakgrund i eller är ägnad att framkalla en konflikt  mellan grupper av personer i vilken det finns risk för att  skjutvapen eller sprängämne eller annat liknande ämne kan  komma till användning, eller
2. på något annat sätt är ägnad att allvarligt skada  tryggheten hos allmänheten inom området.
5 §
Ett vistelseförbud får inte avse ett större område än vad  som är nödvändigt.
Ett vistelseförbud får meddelas endast om skälen för ett  sådant förbud väger tyngre än det intrång eller men i övrigt  som förbudet innebär för den enskilde.
6 §
Ett vistelseförbud ska förses med de begränsningar och  undantag som är påkallade med hänsyn till förhållandena i det  enskilda fallet.
7 §
Ett vistelseförbud som meddelas avseende brottslig  verksamhet som avses i 4 § första stycket 1 får förenas med  villkor om elektronisk övervakning om det behövs för att  kontrollera att förbudet följs.
När ett beslut om vistelseförbud med villkor om elektronisk  övervakning har meddelats, är den som förbudet gäller mot  skyldig att medverka till att den elektroniska övervakningen  kommer till stånd och kan fortgå.
Vistelseförbudets längd
8 §
Ett vistelseförbud ska gälla för en viss tid, högst sex  månader.
Vistelseförbudet gäller omedelbart, om inte annat beslutas.
Ett vistelseförbud får förlängas med högst sex månader i taget  om förutsättningarna i 3-5 §§ är uppfyllda. Ett förbud med  villkor om elektronisk övervakning får dock förlängas med  högst tre månader i taget.
Delgivning och handläggningstid
9 §
Ett beslut om vistelseförbud ska delges den som förbudet  avser. Delgivning får inte ske enligt 34-38 eller 47-51 §§  delgivningslagen (2010:1932).
10 §
Frågor om vistelseförbud ska handläggas skyndsamt.
Förfarandet hos åklagaren
11 §
Allmän åklagare prövar frågor om vistelseförbud.
En fråga om vistelseförbud tas upp på skriftlig anmälan av  Polismyndigheten. Polismyndigheten är inte part i det ärende  som anmälan gett upphov till.
Om anmälan avser någon som är under 21 år, ska  Polismyndigheten genast underrätta socialnämnden.
12 §
För den som ett vistelseförbud gäller eller avses gälla  mot och som är under 18 år ska ett offentligt biträde  förordnas, om det inte måste antas att behov av biträde  saknas. Detsamma gäller för den som ett vistelseförbud med  villkor om elektronisk övervakning gäller eller avses gälla  mot.
Frågan om förordnande ska prövas så snart som möjligt.
Ett offentligt biträde har samma rättigheter som en offentlig  försvarare.
13 §
Frågor om vistelseförbud prövas av åklagaren i den ort  där förbudet helt eller huvudsakligen avses gälla eller där  den som förbudet avses gälla mot har sin hemvist eller mera  varaktigt uppehåller sig. Om personen är misstänkt för brott  som har betydelse för frågan om vistelseförbud, får frågan  prövas även av åklagare som är behörig att väcka åtal för  brottet.
I fråga om åklagare tillämpas 7 kap. rättegångsbalken.
14 §
Åklagaren får anlita hjälp av Polismyndigheten för  utredning av frågor om vistelseförbud. Socialnämnden ska på  begäran av åklagaren lämna ett yttrande över den som förbudet  avses gälla mot och som är under 18 år. Yttrandet ska  innehålla uppgifter om vilka åtgärder nämnden tidigare har  vidtagit eller avser att vidta i fråga om personen samt  uppgifter om dennes personliga utveckling och  levnadsomständigheter i övrigt.
I fråga om utredningen tillämpas följande bestämmelser i 
23 kap. rättegångsbalken:
- 4 § om objektivitet,
- 6 § om rätt att hålla förhör,
- 7 § om hämtning till förhör,
- 9 § om skyldighet att stanna kvar för förhör,
- 10 § om vilka som får närvara vid förhör,
- 11 § om möjlighet att ställa frågor vid förhör, och
- 12 § om förbud mot otillbörliga åtgärder vid förhör.
Vid tillämpningen av 23 kap. 4 och 11 §§ rättegångsbalken ska  bestämmelserna om den som är misstänkt i stället avse den som  förbudet avses gälla mot.
15 §
Innan en fråga om vistelseförbud avgörs, ska den som  förbudet avses gälla mot underrättas om en uppgift som har  tillförts ärendet genom någon annan än honom eller henne själv  och få tillfälle att yttra sig över den. Frågan får dock  avgöras utan att detta har gjorts, om åtgärden är uppenbart  obehövlig eller om avgörandet inte kan skjutas upp.
Åklagaren bestämmer hur underrättelsen ska ske.
Underrättelseskyldigheten gäller med de begränsningar som  följer av 10 kap. 3 § offentlighets- och sekretesslagen 
(2009:400).
16 §
Åklagarens beslut i fråga om vistelseförbud ska vara  skriftligt och ange
1. den som förbudet avses gälla mot,
2. om vistelseförbud ska gälla och, i så fall, förbudets  innebörd och omfattning samt när det upphör att gälla,
3. de skäl som har bestämt utgången,
4. de bestämmelser som åberopas,
5. vad som kan bli följden av att bryta mot förbudet, och
6. att ett beslut kan hävas eller ändras enligt 19 § och  prövas av domstol enligt 21 §.
17 §
Ett beslut om vistelseförbud med villkor om elektronisk  övervakning ska, utöver det som anges i 16 §, ange
1. när den elektroniska övervakningen ska inledas och hur det  ska ske,
2. vad den som förbudet gäller mot är skyldig att göra för att  medverka till att övervakningen kommer till stånd och kan  fortgå, och
3. vilken påföljd som hindrande av elektronisk övervakning av  vistelseförbud enligt 30 § kan medföra.
18 §
Vid åklagarens handläggning av ärenden om vistelseförbud  tillämpas följande bestämmelser i förvaltningslagen 
(2017:900):
- 5 § om legalitet, objektivitet och proportionalitet,
- 6 § om service,
- 7 § om tillgänglighet,
- 8 § om samverkan,
- 9 § om utgångspunkter för handläggningen,
- 13 § om tolkning och översättning,
- 14 och 15 §§ om ombud och biträde,
- 23 § första stycket om utredningsansvaret,
- 24 § om när man får lämna uppgifter muntligt,
- 27 § om dokumentation av uppgifter,
- 31 § om dokumentation av beslut,
- 32 § första stycket, andra stycket 2 och 3 och tredje  stycket om motivering av beslut, och
- 36 § om rättelse av skrivfel och liknande.
19 §
Om det på grund av ändrade förhållanden finns skäl till  det, får åklagaren häva eller ändra ett beslut om  vistelseförbud som har fattats av åklagaren eller domstolen.  Åklagaren får dock utvidga ett förbud endast efter anmälan av  Polismyndigheten.
Åklagaren får inte häva eller ändra ett beslut om  vistelseförbud om förbudet är föremål för domstolsprövning.
20 §
När ett beslut om vistelseförbud med villkor om  elektronisk övervakning har meddelats, är Polismyndigheten  ansvarig för verkställigheten av den elektroniska  övervakningen.
Domstolsprövning
21 §
Tingsrätten ska pröva åklagarens beslut i fråga om  vistelseförbud på begäran av den som förbudet gäller mot, om  beslutet har gått honom eller henne emot. En sådan begäran ska  göras skriftligen hos åklagaren, som ska överlämna ärendet  till tingsrätten.
22 §
Behörig domstol är den tingsrätt där den åklagare som har  prövat frågan om vistelseförbud ska föra talan i brottmål i  allmänhet.
23 §
Åklagaren är motpart till den enskilde sedan handlingarna  i ärendet överlämnats till domstolen.
24 §
Domstolen får besluta att ett vistelseförbud tills vidare  inte ska gälla.
25 §
Domstolen ska hålla sammanträde, om en part begär det.
26 §
När tingsrätten avgör saken, ska den bestå av en lagfaren  domare och tre nämndemän. Vid annan handläggning ska  tingsrätten bestå av en lagfaren domare.
Vid omröstning tillämpas bestämmelserna i 29 kap.  rättegångsbalken.
27 §
Vid domstolens handläggning av ärenden om vistelseförbud  tilllämpas i övrigt lagen (1996:242) om domstolsärenden. I  fråga om begäran om prövning enligt 21 § tillämpas vad som  anges i den lagen om ansökan.
Rättens beslut att meddela någon ett vistelseförbud ska  innehålla de uppgifter som anges i 16 och 17 §§.
28 §
När domstolen ska pröva ett beslut i fråga om  vistelseförbud och den som förbudet gäller mot är misstänkt  för brott som har betydelse för prövningen av förbudet, får  beslutet prövas i mål om allmänt åtal för brottet. I ett  sådant fall tillämpas bestämmelserna om rättegången i  brottmål.
Straffansvar
29 §
Den som bryter mot ett vistelseförbud döms för  överträdelse av vistelseförbud till fängelse i högst ett år.  Om brottet är ringa, döms till böter.
30 §
Den som har meddelats ett vistelseförbud med villkor om  elektronisk övervakning och som uppsåtligen eller av grov  oaktsamhet hindrar att den elektroniska övervakningen kommer  till stånd eller kan fortgå döms för hindrande av elektronisk  övervakning av vistelseförbud till böter eller fängelse i  högst ett år.
Uppgifter om den övervakades position
31 §
Uppgifter om den övervakades position vid elektronisk  övervakning får registreras och tas fram endast i samband med  att
1. den övervakade träder in i eller vistas inom det område som  avses i 1 §, eller
2. en beslutad elektronisk övervakning hindras.
Lag (2025:565)
.
32 §
Uppgifter om den övervakades position, som tagits fram  enligt 31 §, får bevaras i högst två månader.
När uppgifterna inte längre får bevaras ska de omedelbart  förstöras.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.