Title: Förordning (2024:1150) om vissa forskningsdatabaser
SFS Number: Svensk författningssamling 2024:1150
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241150-om-vissa_sfs-2024-1150/
Source Link: http://rkrattsbaser.gov.se/sfst?bet=2024:1150
Amendment Register Link: http://rkrattsbaser.gov.se/sfsr?bet=2024:1150
Ministry/Authority: Utbildningsdepartementet
Issued: 2024-11-28
Metadata: {"Utfärdad": "2024-11-28"}

==================================================

Förordning (2024:1150) om vissa forskningsdatabaser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1150
Departement/myndighet
:   
Utbildningsdepartementet
Utfärdad
:   
2024-11-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Forskningsdatabaser vid Karolinska institutet
1 kap. Allmänna bestämmelser
Förordningens innehåll
1 §
Denna förordning innehåller bestämmelser som kompletterar  lagen (2024:1146) om vissa forskningsdatabaser.
Förordningen är meddelad med stöd av
- 1 kap. 4 § lagen om vissa forskningsdatabaser i fråga om 
2 kap. 1 och 4 §§,
- 2 kap. 2 § andra stycket lagen om vissa forskningsdatabaser  i fråga om 2 kap. 2 och 5 §§,
- 2 kap. 11 § andra stycket lagen om vissa forskningsdatabaser  i fråga om 2 kap. 3 och 6 §§,
- 8 kap. 7 § första stycket 1 regeringsformen i fråga om 
1 kap. 2 och 3 §§, och
- 8 kap. 11 § regeringsformen i fråga om 1 kap. 4 §.
Beredningen av ett ärende om föreskrifter enligt denna  förordning
2 §
En framställning från ett lärosäte om att få föra en  forskningsdatabas med stöd av lagen (2024:1146) om vissa  forskningsdatabaser ska ställas till regeringen.  Framställningen ska innehålla de handlingar och uppgifter som  behövs för att framställningen ska kunna prövas.
3 §
En framställning enligt 2 § ska överlämnas till  Vetenskapsrådet.
Vetenskapsrådet ska bedöma om det enligt lagen (2024:1146) om  vissa forskningsdatabaser finns förutsättningar för regeringen  att reglera att lärosätet får föra forskningsdatabasen i  sådana föreskrifter som avses i 1 kap. 4 § den lagen.  Vetenskapsrådet ska vid beredningen av ärendet begära in  synpunkter från myndigheter och andra organ i den utsträckning  som Vetenskapsrådet bedömer behövs. Vetenskapsrådet ska  därefter i ett yttrande till Regeringskansliet ange om  myndigheten bedömer att förutsättningarna är uppfyllda eller  inte.
Bemyndigande
4 §
Vetenskapsrådet får meddela ytterligare föreskrifter om  vad en framställning enligt 2 § ska innehålla.
2 kap. Forskningsdatabaser vid Karolinska institutet
LifeGene
1 §
Karolinska institutet får föra forskningsdatabasen  LifeGene med stöd av lagen (2024:1146) om vissa  forskningsdatabaser.
2 §
I verksamheten med LifeGene får personuppgifter behandlas  för ändamålet att skapa underlag för och lämna ut uppgifter  till forskningsprojekt om vad arv och miljö betyder för  uppkomsten och utvecklingen av olika sjukdomar och för  människors hälsa i övrigt.
3 §
Genetiska uppgifter får behandlas i LifeGene.
Svenska Tvillingregistret
4 §
Karolinska institutet får föra forskningsdatabasen Svenska  Tvillingregistret med stöd av lagen (2024:1146) om vissa  forskningsdatabaser.
5 §
I verksamheten med Svenska Tvillingregistret får  personuppgifter behandlas för ändamålet att skapa underlag för  och lämna ut uppgifter till forskningsprojekt om genetiska och  miljömässiga faktorers betydelse för människors hälsa,  socioekonomi, beteende och egenskaper.
6 §
Genetiska uppgifter får behandlas i Svenska  Tvillingregistret.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.