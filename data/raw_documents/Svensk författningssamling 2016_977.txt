Title: Lag (2016:977) om kollektiv förvaltning av upphovsrätt
SFS Number: Svensk författningssamling 2016:977
URL: https://www.riksdagen.se/sv/dokument-och-lagar/dokument/svensk-forfattningssamling/lag-2016977-om-kollektiv-forvaltning-av_sfs-2016-977/
Source Link: http://rkrattsbaser.gov.se/sfst?bet=2016:977
Amendment Register Link: http://rkrattsbaser.gov.se/sfsr?bet=2016:977
Ministry/Authority: Justitiedepartementet L3
Issued: 2016-11-10
Metadata: {"Utfärdad": "2016-11-10", "Ändrad": "t.o.m. SFS 2022:1714"}

==================================================

Lag (2016:977) om kollektiv förvaltning av upphovsrätt
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:977
Departement/myndighet
:   
Justitiedepartementet L3
Utfärdad
:   
2016-11-10
Ändrad
:   
t.o.m. SFS 2022:1714
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Allmänna principer för kollektiv  rättighetsförvaltning
3 kap. Rättighetshavarnas rättigheter
4 kap. Medlemskap
5 kap. Stämma
6 kap. Styrning och intern kontroll
7 kap. Förvaltning av rättighetsintäkter
8 kap. Förvaltning med stöd av representationsavtal
9 kap. Förhållandet till användare
10 kap. Insyn och rapportering
11 kap. Gränsöverskridande licensiering av musik
12 kap. Tillsyn m.m.
Övergångsbestämmelser
1 kap. Inledande bestämmelser
Lagens tillämpningsområde
1 §
Denna lag gäller kollektiv rättighetsförvaltning och  kollektiva förvaltningsorganisationer.
2 §
Om en kollektiv förvaltningsorganisation uppdrar åt en  annan juridisk person som ägs eller kontrolleras av  organisationen att fullgöra en uppgift som regleras i denna  lag, gäller det som skulle ha gällt för den uppgiften, om den  hade utförts av den kollektiva förvaltningsorganisationen,  för den andra juridiska personen.
Bestämmelserna i 9 kap. 1 § och 10 kap. 1, 2 och 4 §§ och 5 § 
1-4, 6 och 7 gäller också för oberoende  förvaltningsorganisationer.
3 §
Om en organisation som inte är en kollektiv  förvaltningsorganisation ingår avtal som anges i 42 a § lagen 
(1960:729) om upphovsrätt till litterära och konstnärliga verk  eller kräver in ersättning enligt 26 m, 26 p eller 45 b §  eller 47 § tredje stycket samma lag, ska det som gäller för en  kollektiv förvaltningsorganisation enligt 4 kap. 3 §, 5 kap. 
5 § första stycket 1-4 och andra stycket 1 och 2 och 9 §  första stycket, 7-9 kap., 10 kap. 1-4 och 8 §§ och 11 kap. 
12 § första stycket denna lag gälla för den verksamheten.
Lag (2022:1714)
.
Definitioner
4 §
I denna lag avses med
1. rättigheter: ensamrätt eller rätt till ersättning enligt  lagen (1960:729) om upphovsrätt till litterära och  konstnärliga verk eller motsvarande lagstiftning i ett annat  land som ingår i Europeiska ekonomiska samarbetsområdet 
(EES-land),
2. kollektiv rättighetsförvaltning: förvaltning av  rättigheter för mer än en rättighetshavares räkning till  deras gemensamma nytta,
3. kollektiv förvaltningsorganisation: en juridisk person  vars enda eller huvudsakliga syfte är att bedriva kollektiv  rättighetsförvaltning och som
a) ägs eller kontrolleras av sina medlemmar, eller
b) drivs utan vinstsyfte,
4. oberoende förvaltningsorganisation: en juridisk person  vars enda eller huvudsakliga syfte är att bedriva kollektiv  rättighetsförvaltning och som
a) inte ägs eller kontrolleras av rättighetshavare, och
b) drivs i vinstsyfte,
5. rättighetshavare: den som innehar rättigheter eller som  har rätt till en del av rättighetsintäkterna, utan att vara  en kollektiv förvaltningsorganisation eller en sådan medlem  som företräder rättighetshavare,
6. medlem: en rättighetshavare, eller en juridisk person som  företräder rättighetshavare, som uppfyller villkoren för att  bli medlem och har antagits som medlem i en kollektiv  förvaltningsorganisation,
7. användare: den som utan att handla som konsument bedriver  verksamhet som kräver tillstånd från rättighetshavare eller  som ger rättighetshavare rätt till ersättning,
8. stadga: stadgar, bolagsordning eller annan motsvarande  handling som gäller en kollektiv förvaltningsorganisation,
9. stämma: föreningsstämma, bolagsstämma eller annat sådant  organ där medlemmarna deltar och utövar sin rösträtt,
10. rättighetsintäkter: inkomster från rättigheter som en  kollektiv förvaltningsorganisation har inkasserat för  rättighetshavarnas räkning,
11. förvaltningsavgift: de avdrag en kollektiv  förvaltningsorganisation gör från rättighetsintäkter, eller  från inkomster från investeringar av sådana intäkter, för att  täcka kostnaderna för förvaltningen av rättigheterna,
12. gränsöverskridande licens: en licens som omfattar fler än  ett EES-land, och
13. näträttigheter till musikaliska verk: de rättigheter att  framställa exemplar av musikaliska verk med eller utan text  eller att överföra sådana verk till allmänheten som behövs  för att tillhandahålla en nättjänst.
Lagens innehåll
5 §
I lagen finns bestämmelser om
- allmänna principer för kollektiv rättighetsförvaltning (2  kap.),
- rättighetshavarnas rättigheter (3 kap.),
- medlemskap (4 kap.),
- stämma (5 kap.),
- styrning och intern kontroll (6 kap.),
- förvaltning av rättighetsintäkter (7 kap.),
- förvaltning med stöd av representationsavtal (8 kap.),
- förhållandet till användare (9 kap.),
- insyn och rapportering (10 kap.),
- gränsöverskridande licensiering av musik (11 kap.), och
- tillsyn m.m. (12 kap.).
2 kap. Allmänna principer för kollektiv  rättighetsförvaltning
1 §
En kollektiv förvaltningsorganisation ska bedriva  verksamheten i de företrädda rättighetshavarnas intresse.  Organisationen får inte ålägga rättighetshavarna andra  skyldigheter än som krävs för att skydda deras intressen  eller för att förvalta deras rättigheter effektivt.
2 §
I en kollektiv förvaltningsorganisation ska det finnas   lämpliga och effektiva förfaranden för att säkerställa att  medlemmarna kan delta i organisationens beslutsfattande.  Bestämmelser om detta ska tas in i stadgan. Det som följer av  lag behöver dock inte anges.
Olika kategorier av medlemmar ska vara representerade i  beslutsfattandet i skälig utsträckning.
3 kap. Rättighetshavarnas rättigheter
Rätt till representation
1 §
En kollektiv förvaltningsorganisation ska på en  rättighetshavares begäran åta sig att, för de EES-länder  begäran avser, förvalta de rättigheter, kategorier av  rättigheter eller typer av verk och andra skyddade  prestationer som rättighetshavaren begär att organisationen  ska förvalta, om inte organisationen har godtagbara skäl att  vägra förvaltningsuppdraget.
Rätt att ge tillstånd till viss användning
2 §
En rättighetshavare som har lämnat ett  förvaltningsuppdrag till en kollektiv  förvaltningsorganisation får själv ge tillstånd till  användning beträffande de rättigheter, kategorier av  rättigheter eller typer av verk och andra skyddade  prestationer som uppdraget omfattar. Tillstånd får dock inte  ges för användning som sker i förvärvssyfte.
Rätt att begränsa eller säga upp uppdragsavtalet
3 §
En rättighetshavare som har lämnat ett  förvaltningsuppdrag till en kollektiv  förvaltningsorganisation får när som helst begränsa uppdraget  i de avseenden som anges i 1 §, om inte organisationen har  godtagbara skäl att vägra det. Rättighetshavaren får också  när som helst säga upp uppdragsavtalet.
I uppdragsavtalet får det bestämmas att en begränsning eller  en uppsägning får verkan
1. först efter en uppsägningstid, som ska vara skälig och  inte längre än sex månader, eller
2. vid räkenskapsårets utgång.
Om det inte har avtalats någon tid för när en begränsning  eller en uppsägning får verkan, får begränsningen eller  uppsägningen verkan omedelbart.
Rättighetshavarens medgivande till förvaltningen
4 §
En kollektiv förvaltningsorganisation som åtar sig ett  förvaltningsuppdrag ska inhämta rättighetshavarens  uttryckliga medgivande till förvaltningen av varje rättighet,  kategori av rättigheter eller typ av verk och annan skyddad  prestation som förvaltningen omfattar. Medgivandet ska  dokumenteras.
Information till rättighetshavarna
5 §
Innan en kollektiv förvaltningsorganisation åtar sig ett  förvaltningsuppdrag, ska den på lämpligt sätt informera  rättighetshavaren om den rätt som följer av 1-3 §§ och om  villkoren för att utöva den rätt som följer av 2 §.  Organisationen ska också informera om de avdrag som kommer  att göras från rättighetsintäkter eller från inkomster från  investeringar av sådana intäkter.
Information om den rätt som följer av 1-3 §§ och om villkoren  för att utöva den rätt som följer av 2 § ska också anges i  organisationens stadga eller medlemskapsvillkor.
4 kap. Medlemskap
Villkor för att bli medlem
1 §
Den som uppfyller villkoren för att bli medlem i en  kollektiv förvaltningsorganisation ska beviljas medlemskap.  Om en ansökan om medlemskap inte beviljas, ska organisationen  ange skälen för det.
2 §
Villkoren för att bli medlem i en kollektiv  förvaltningsorganisation ska vara sakliga, tydliga och  icke-diskriminerande. De ska anges i organisationens stadga  eller medlemskapsvillkor och hållas allmänt tillgängliga.
Elektronisk kommunikation
3 §
En kollektiv förvaltningsorganisation ska se till att  medlemmar och rättighetshavare kan kommunicera med  organisationen på elektronisk väg.
Medlemsregister
4 §
En kollektiv förvaltningsorganisation ska föra register  över sina medlemmar. Medlemsregistret ska innehålla uppgift  om varje medlems namn och postadress.
Medlemsregistret får användas för att organisationen ska  kunna uppfylla sina skyldigheter enligt denna lag.
Denna paragraf gäller inte om den kollektiva  förvaltningsorganisationen enligt annan lag är skyldig att  föra register som innehåller de uppgifter som anges i första  stycket.
5 kap. Stämma
Grundläggande bestämmelser
1 §
En kollektiv förvaltningsorganisation ska ha en stämma.
2 §
I den utsträckning en fråga inte regleras i detta kapitel  gäller det som föreskrivs om stämman i annan lag.
3 §
Stämman i en kollektiv förvaltningsorganisation ska  sammankallas minst en gång om året.
Stämmobeslut
4 §
Stämman ska besluta om
1. ändringar av stadgan,
2. ändringar i medlemskapsvillkoren,
3. utseende och entledigande av ledamöter i styrelsen eller  motsvarande ledningsorgan och, i förekommande fall,  tillsynsorganet, och
4. ersättning och andra förmåner för var och en av  ledamöterna.
5 §
Stämman ska, utöver det som anges i 4 §, besluta om
1. allmänna principer för fördelning av ersättning till  rättighetshavare,
2. allmänna principer för avdrag från rättighetsintäkter och  från inkomster från investeringar av sådana intäkter,
3. allmänna principer för användning av medel som inte kan  fördelas,
4. användning av medel som inte kan fördelas, och
5. godkännande av den årliga insynsrapporten och utseende och  entledigande av den revisor som ska granska denna.
I förekommande fall ska stämman också besluta om
1. en allmän investeringsstrategi för rättighetsintäkter och  för inkomster från investeringar av sådana intäkter,
2. en riskhanteringsstrategi,
3. godkännande av förvärv, försäljning och inteckning av fast  egendom,
4. godkännande av fusioner och allianser, bildande av  dotterföretag samt förvärv av företag, aktier eller  rättigheter i företag, och
5. godkännande av att lån tas upp eller lämnas eller att  säkerhet ställs för lån.
Delegation
6 §
Stämman får besluta att det organ som avses i 6 kap. 
3 § ska besluta i frågor som anges i 5 § andra stycket 2-5.
Första stycket gäller inte beslut om godkännande av en  fusionsplan enligt aktiebolagslagen (2005:551) eller lagen 
(2018:672) om ekonomiska föreningar eller om lån som avses i 
16 kap. 7 § aktiebolagslagen.
Lag (2018:736)
.
Deltagande och rösträtt
7 §
En medlem har rätt att delta och rösta vid stämman. Det  ska på begäran vara möjligt att delta och rösta på  elektronisk väg.
Rätten att delta och rösta får begränsas med hänsyn till  medlemskapets varaktighet. Rätten får också begränsas med  hänsyn till belopp som mottagits av eller ska betalas ut till  en medlem. En begränsning ska vara skälig och får inte strida  mot annan lag.
En begränsning ska anges i stadgan eller  medlemskapsvillkoren.
Ombud
8 §
En medlem har rätt att delta och rösta vid stämman genom  ombud. Medlemmen får anlita valfritt ombud. Den som tillhör  en annan kategori av medlemmar eller av annat skäl har andra  intressen i organisationen än medlemmen får dock inte anlitas  som ombud. Rätten att välja ombud får vidare begränsas i  stadgan. En sådan begränsning får dock inte utformas så att  den hindrar medlemmarna från att delta i beslutsfattandet på  ett lämpligt och effektivt sätt. Den får inte heller strida  mot annan lag.
Ombudet ska ha en skriftlig fullmakt. Den ska vara  undertecknad av medlemmen och avse en viss stämma. Fullmakten  får undertecknas med en sådan avancerad elektronisk  underskrift som avses i artikel 3 i Europaparlamentets och  rådets förordning (EU) nr 910/2014 av den 23 juli 2014 om  elektronisk identifiering och betrodda tjänster för  elektroniska transaktioner på den inre marknaden och om  upphävande av direktiv 1999/93/EG, i den ursprungliga  lydelsen.
Lag (2017:242)
.
Fullmäktige
9 §
Medlemmarnas beslutanderätt får utövas av fullmäktige, om  det inte strider mot annan lag.
Fullmäktige väljs av medlemmarna. Det som gäller för stämma  enligt 2-6 §§ ska gälla för fullmäktigemötet.
En fullmäktig får inte väljas för längre tid än fyra år eller  den kortare tid som följer av annan lag.
6 kap. Styrning och intern kontroll
Allmänna skyldigheter
1 §
En kollektiv förvaltningsorganisation ska se till att  verksamheten leds på ett ansvarsfullt och lämpligt sätt samt  att lämpliga rutiner för förvaltning, redovisning och intern  kontroll tillämpas i verksamheten.
Intressekonflikter
2 §
En kollektiv förvaltningsorganisation ska ha lämpliga  rutiner för att säkerställa att rättighetshavarnas gemensamma  intressen inte skadas av intressekonflikter mellan  rättighetshavarna och  dem som leder verksamheten.
Det ska säkerställas att de som leder verksamheten varje år  för stämman redovisar
1. de intressen som de har i organisationen,
2. varje ersättning som de har tagit emot från organisationen  under föregående räkenskapsår,
3. egna intressen som kan komma i konflikt med  organisationens intressen, och
4. skyldigheter mot andra än organisationen som kan komma i  konflikt med skyldigheter mot organisationen.
Övervakningsorgan
3 §
I en kollektiv förvaltningsorganisation ska det finnas  ett organ som löpande övervakar hur de personer som leder  verksamheten uppfyller sina skyldigheter. Övervakningsorganet  ska också besluta i frågor som har delegerats enligt 5 kap. 
6 §. Övervakningsorganet ska sammanträda regelbundet och  varje år för stämman redovisa utfallet av övervakningen och  hur övervakningsorganets beslutanderätt utövats.  Övervakningsorganet får inte delta i den löpande  förvaltningen.
Den som ingår i ledningen får inte vara ledamot i  övervakningsorganet. Ledamöterna i övervakningsorganet ska  redovisa de uppgifter som anges i 2 § andra stycket för  stämman.
I en kollektiv förvaltningsorganisation som ska ha en  styrelse, ett förvaltningsorgan eller ett tillsynsorgan, ska  det som sägs i denna paragraf fullgöras av det organet och  gälla för dess ledamöter. Om uppgifterna fullgörs av en  styrelse eller ett förvaltningsorgan, ska organisationen ha  en verkställande direktör.
7 kap. Förvaltning av rättighetsintäkter
Allmänna skyldigheter
1 §
En kollektiv förvaltningsorganisation ska förvalta  rättighetsintäkter på ett omsorgsfullt sätt.
Rättighetsintäkter och inkomster från investeringar av sådana  intäkter, som inte fördelas som ersättning till  rättighetshavarna, får endast användas i enlighet med det som  har beslutats enligt 5 kap. 5 §.
Krav på särskild redovisning
2 §
En kollektiv förvaltningsorganisation ska i sina  räkenskaper hålla medel som innehas för rättighetshavarnas  räkning åtskilda från egna tillgångar och inkomster.
Medel som inte kan fördelas inom den tid som anges i 5 §  andra stycket på grund av att rättighetshavaren är okänd  eller inte går att finna, ska redovisas särskilt.
Investeringar
3 §
En kollektiv förvaltningsorganisation som investerar  rättighetsintäkter, eller inkomster från investeringar av  sådana intäkter, ska placera medlen på det sätt som bäst  gynnar rättighetshavarnas intressen.
Avdrag
4 §
De avdrag en kollektiv förvaltningsorganisation gör från  rättighetsintäkter, eller från inkomster från investeringar  av sådana intäkter, ska bestämmas på sakliga grunder.  Avdragen ska vara rimliga i förhållande till de tjänster  organisationen tillhandahåller rättighetshavarna.
Avdrag för förvaltningsavgifter får inte överstiga  organisationens befogade och dokumenterade kostnader för  förvaltningen.
Om avdrag görs för att bekosta tjänster som tillhandahålls  för sociala eller kulturella ändamål eller i  utbildningssyfte, ska tjänsterna tillhandahållas  rättighetshavarna på rättvisa villkor.
Fördelning
5 §
En kollektiv förvaltningsorganisation ska fördela  ersättning till rättighetshavarna i enlighet med de allmänna  fördelningsprinciper som har beslutats enligt 5 kap. 5 §.
Ersättningen ska betalas ut så snart som det är möjligt och,  om det inte finns godtagbara skäl för annat, senast nio  månader från utgången av det räkenskapsår då  rättighetsintäkterna inkasserades.
Om ersättningen inte fördelas av den kollektiva  förvaltningsorganisationen utan genom en medlem i denna,  gäller det som sägs i andra stycket för medlemmen.
Efterforskning av rättighetshavare
6 §
En kollektiv förvaltningsorganisation ska vidta rimliga  åtgärder för att finna de rättighetshavare som är berättigade  till ersättning.
Om en rättighetshavare är okänd eller inte går att finna, ska  organisationen senast tre månader efter utgången av den tid  som anges i 5 § andra stycket göra den information som är av  betydelse för att kunna identifiera eller finna  rättighetshavaren, och som organisationen har tillgång till,  tillgänglig för
1. de rättighetshavare som organisationen företräder,
2. de medlemmar som företräder rättighetshavare, och
3. de kollektiva förvaltningsorganisationer med vilka  organisationen har ingått ett avtal som avses i 8 kap. 1 §.
Om åtgärderna inte leder till något resultat, ska  organisationen senast ett år efter utgången av den tid som  anges i andra stycket göra den information som avses där  tillgänglig för allmänheten.
Användning av medel som inte kan fördelas
7 §
En kollektiv förvaltningsorganisation får använda medel  som inte kan fördelas på grund av att rättighetshavaren är  okänd eller inte går att finna, om
1. organisationen har uppfyllt sina skyldigheter enligt 6 §,
2. tre år har gått sedan utgången av det räkenskapsår då  rättighetsintäkterna inkasserades, och
3. användningen sker i enlighet med det som har beslutats  enligt 5 kap. 5 § första stycket 3 och 4.
8 kap. Förvaltning med stöd av representationsavtal
1 §
Om en kollektiv förvaltningsorganisation har ingått ett  avtal med en annan sådan organisation om att förvalta  rättigheter för de rättighetshavare som den andra  organisationen företräder, ska en sådan rättighetshavare vid  förvaltningen vara likställd med de rättighetshavare som  organisationen företräder.
2 §
Vid förvaltning med stöd av ett avtal som avses i 1 § får  organisationen göra avdrag från rättighetsintäkter, eller  från inkomster från investeringar av sådana intäkter, endast  om avdraget avser förvaltningsavgifter eller om det  uttryckligen har godkänts av den andra organisationen.
3 §
Vid förvaltning med stöd av ett avtal som avses i 1 § ska  organisationen så snart som det är möjligt och, om det inte  finns godtagbara skäl för annat, senast nio månader från  utgången av det räkenskapsår då rättighetsintäkterna  inkasserades betala ut ersättningen till den andra  organisationen.
Den andra organisationen ska så snart som det är möjligt och,  om det inte finns godtagbara skäl för annat, senast sex  månader från utgången av det räkenskapsår då ersättningen  togs emot betala ut ersättningen till rättighetshavarna. Om  ersättningen inte fördelas av den andra organisationen utan  genom en medlem i denna, ska motsvarande gälla för  medlemmen.
9 kap. Förhållandet till användare
Avtalsförhandlingar
1 §
Kollektiva förvaltningsorganisationer och användare ska  förhandla om licensiering av rättigheter i enlighet med god  affärssed. De ska förse varandra med den information som  behövs för förhandlingarna.
Licensvillkor m.m.
2 §
En kollektiv förvaltningsorganisation får inte tillämpa
1. licensvillkor som inte har saklig grund, eller
2. licensvillkor som är diskriminerande.
Den ersättning som en kollektiv förvaltningsorganisation  begär för användning av verk och andra skyddade prestationer  ska vara rimlig. Organisationen ska informera användaren om  grunderna för beräkningen av ersättningen.
Vid tillämpningen av första stycket 2 ska villkor som gäller  för en nättjänst av ett slag som varit tillgänglig inom  Europeiska ekonomiska samarbetsområdet (EES) under kortare  tid än tre år då licensavtalet ingicks inte beaktas.
Licensförfrågningar
3 §
En kollektiv förvaltningsorganisation ska på begäran av  en användare ange vilka uppgifter organisationen behöver för  att kunna erbjuda användaren en licens. När organisationen  har fått uppgifterna ska den erbjuda användaren en licens  eller ange skälen till att den inte gör det. En förfrågan om  licens ska hanteras utan onödigt dröjsmål.
Elektronisk kommunikation
4 §
En kollektiv förvaltningsorganisation ska se till att  användare i lämplig omfattning kan kommunicera med  organisationen på elektronisk väg.
Rapporteringsskyldighet
5 §
En användare som är skyldig att betala ersättning till en  kollektiv förvaltningsorganisation för användning av verk  eller andra skyddade prestationer ska till organisationen  lämna den information som är tillgänglig för användaren och  som organisationen behöver för att inkassera, fördela och  betala ut ersättningen till rättighetshavarna.
Om parterna inte har avtalat om när och i vilket format  informationen ska lämnas, ska den lämnas på begäran av  organisationen och i ett lämpligt format.
10 kap. Insyn och rapportering
Information till rättighetshavare
1 §
En kollektiv förvaltningsorganisation ska minst en gång  varje år informera varje rättighetshavare, som tilldelats  ersättning, om
1. den ersättning som har tilldelats rättighetshavaren och,  om det med hänsyn till omständigheterna kan begäras av  organisationen, den tidsperiod under vilken den användning  som har gett upphov till ersättning har ägt rum,
2. den ersättning som har betalats ut till rättighetshavaren,  fördelad på de rättigheter och kategorier av rättigheter som  förvaltningen avser,
3. den ersättning som har tilldelats rättighetshavaren men  som inte har betalats ut,
4. de avdrag som har gjorts för förvaltningsavgifter, och
5. de övriga avdrag som har gjorts.
När organisationen informerar rättighetshavaren ska  rättighetshavarens kontaktuppgifter anges.
2 §
Om ersättning inte fördelas av en kollektiv  förvaltningsorganisation utan genom en medlem i denna, gäller  det som sägs i 1 § för medlemmen. Den kollektiva  förvaltningsorganisationen ska förse medlemmen med den  information som behövs för att fullgöra skyldigheten.
2 a §
En kollektiv förvaltningsorganisation ska tillhandahålla  rättighetshavare information om
1. organisationens möjligheter att ingå avtal med stöd 
3 a kap. lagen (1960:729) om upphovsrätt till litterära och  konstnärliga verk och om de avtal som ingås av organisationen  enligt de bestämmelserna, och
2. möjligheterna för rättighetshavare som inte företräds av  organisationen att meddela förbud mot användning som annars  omfattas av sådana avtal.
Informationen ska tillhandahållas under en rimlig tid innan  verk och andra skyddade prestationer utnyttjas med stöd av  avtal som avses i första stycket och under den tid  utnyttjandet pågår.
Lag (2022:1714)
.
Information till andra kollektiva förvaltningsorganisationer
3 §
En kollektiv förvaltningsorganisation som förvaltar  rättigheter enligt ett avtal som avses i 8 kap. 1 § ska  varje år och på elektronisk väg informera den andra  organisationen om
1. den ersättning som har tilldelats den andra  organisationen,
2. den ersättning som har betalats ut till den andra  organisationen, fördelad på de rättigheter och kategorier av  rättigheter som förvaltningen avser,
3. den ersättning som har tilldelats den andra organisationen  men som inte har betalats ut,
4. de avdrag som har gjorts för förvaltningsavgifter,
5. de övriga avdrag som har gjorts,
6. de licenser som har meddelats och de licenser som har  nekats, och
7. de stämmobeslut som är av betydelse för förvaltningen.
Information om repertoar
4 §
En kollektiv förvaltningsorganisation ska på begäran av  en rättighetshavare, en användare eller en annan kollektiv  förvaltningsorganisation med vilken organisationen har ingått  ett avtal som avses i 8 kap. 1 § lämna uppgift om de verk och  andra skyddade prestationer som organisationen förvaltar, de  rättigheter den förvaltar och de EES-länder som förvaltningen  omfattar. Om organisationens förvaltning är omfattande, får  uppgifterna om verk och andra skyddade prestationer i stället  avse typer av verk och andra skyddade prestationer.
Uppgifterna ska lämnas utan onödigt dröjsmål och på  elektronisk väg.
Organisationen får vägra att lämna ut uppgifterna om det inte  av begäran framgår att den som begär uppgifterna har behov av  dem.
Information till allmänheten
5 §
En kollektiv förvaltningsorganisation ska på sin  webbplats hålla följande information tillgänglig:
1. organisationens stadga,
2. medlemskapsvillkoren,
3. villkoren för att avsluta ett förvaltningsuppdrag,
4. de allmänna villkoren för licensiering,
5. en förteckning över de personer som leder verksamheten,
6. de allmänna principerna för fördelning till  rättighetshavarna,
7. de allmänna principerna för avdrag,
8. de allmänna principerna för användning av medel som inte  kan fördelas,
9. en förteckning över sådana avtal som avses i 8 kap. 1 §  som organisationen är bunden av och namnen på de andra  organisationer som avtalen avser, och
10. information om förfaranden för klagomål och  tvistlösning.
Insynsrapport
6 §
En kollektiv förvaltningsorganisation ska, om inte annat  följer av 7 §, varje år upprätta en insynsrapport avseende  föregående räkenskapsår. Rapporten ska innehålla de uppgifter  som anges i bilagan till Europaparlamentets och rådets  direktiv 2014/26/EU av den 26 februari 2014 om kollektiv  förvaltning av upphovsrätt och närstående rättigheter och  gränsöverskridande licensiering av rättigheter till  musikaliska verk för användning på nätet på den inre  marknaden, i den ursprungliga lydelsen.
De uppgifter som anges i punkterna 1 a, 1 g och 1 h i bilagan  till direktivet ska granskas av en auktoriserad eller godkänd  revisor eller ett registrerat revisionsbolag. En  granskningsrapport som inbegriper eventuella förbehåll  beträffande granskningen ska återges i sin helhet i  insynsrapporten.
Insynsrapporten ska hållas tillgänglig på organisationens  webbplats inom åtta månader från utgången av det räkenskapsår  den avser och därefter under en tid av minst fem år.
7 §
Om en uppgift som avses i 6 § första stycket lämnas i en  årsredovisning som upprättas av organisationen, behöver  uppgiften inte anges i insynsrapporten. Om samtliga uppgifter  lämnas på det sättet, behöver någon insynsrapport inte  upprättas.
Första stycket gäller endast om en auktoriserad eller godkänd  revisor eller ett registrerat revisionsbolag granskar  årsredovisningen.
Om uppgifter lämnas på det sätt som anges i första stycket,  ska årsredovisningen och en revisionsberättelse hållas  tillgänglig på organisationens webbplats inom åtta månader  från utgången av räkenskapsåret och därefter under en tid av  minst fem år.
Hantering av klagomål
8 §
En kollektiv förvaltningsorganisation ska ha effektiva  rutiner för att hantera klagomål från rättighetshavare och  från andra kollektiva förvaltningsorganisationer med vilka  organisationen har ingått ett avtal som avses i 8 kap. 1 §.
Organisationen ska svara skriftligen på inkomna klagomål.  Om organisationen inte tillmötesgår ett klagomål, ska  organisationen ange skälen för det.
11 kap. Gränsöverskridande licensiering av musik
Kapitlets tillämpningsområde
1 §
Detta kapitel gäller, med de undantag som anges i 2 §,  för gränsöverskridande licensiering av näträttigheter till  musikaliska verk.
2 §
Om ett licensavtal ingås av en kollektiv  förvaltningsorganisation som förvaltar rättigheter med stöd  av avtal, tillämpas bestämmelserna i detta kapitel inte för  licensiering av de rättigheter som krävs för att ett radio-  eller tv-företag ska kunna göra sina radio- eller tv-program  tillgängliga för allmänheten samtidigt med eller efter en  ursprunglig radio- eller tv-utsändning.
Under samma förutsättning tillämpas bestämmelserna inte  heller för licensiering avseende material som produceras av  eller för radio- eller tv-företaget och som utgör komplement  till ett radio- eller tv-program. Det gäller oavsett när det  kompletterande materialet görs tillgängligt för allmänheten.
Bestämmelserna tillämpas inte heller vid licensiering av  musikaliska verk i form av noter.
3 §
Om det i detta kapitel föreskrivs något annat än det som  gäller enligt 2-10 kap., ska det som sägs i detta kapitel  gälla.
Förmåga att hantera repertoaren
4 §
En kollektiv förvaltningsorganisation ska för varje  EES-land som förvaltningen omfattar kunna ange de verk som  förvaltas och, i förhållande till varje sådant verk, de  rättigheter som förvaltas och de rättighetshavare som  företräds. Uppgifterna ska hanteras elektroniskt.
Organisationen ska använda lämpliga särskiljande beteckningar  för de rättighetshavare som företräds och de verk som  förvaltas.
Organisationen ska ha lämpliga rutiner för att säkerställa  att de uppgifter som avses i första stycket är förenliga med  motsvarande uppgifter som finns hos andra kollektiva  förvaltningsorganisationer.
Insyn i repertoaren
5 §
En kollektiv förvaltningsorganisation ska på begäran av  en leverantör av en nättjänst, en rättighetshavare eller en  annan kollektiv förvaltningsorganisation lämna uppgifter om  de verk och de rättigheter som organisationen förvaltar och  de EES-länder förvaltningen omfattar. Uppgifterna ska lämnas  på elektronisk väg.
Organisationen får vägra att lämna ut uppgifterna om det inte  av begäran framgår att den som begär uppgifterna har behov av  dem.
Organisationen får vidta rimliga åtgärder för att säkerställa  att uppgifterna inte förvanskas och för att kontrollera hur  uppgifterna återanvänds. Organisationen får även vidta  rimliga åtgärder för att skydda kommersiellt känsliga  uppgifter.
Rättelse av felaktiga uppgifter m.m.
6 §
En kollektiv förvaltningsorganisation ska ha rutiner som  gör det möjligt för leverantörer av nättjänster, för  rättighetshavare och för andra kollektiva  förvaltningsorganisationer att begära rättelse av en uppgift  som avses i 4 § första stycket. Om det av en sådan begäran  framgår att en uppgift är felaktig, ska organisationen rätta  uppgiften utan onödigt dröjsmål.
7 §
En kollektiv förvaltningsorganisation ska ha lämpliga  rutiner för att säkerställa att rättighetshavare, vars  rättigheter organisationen förvaltar, på elektronisk väg kan  lämna information om de verk och de rättigheter samt de  EES-länder som förvaltningen ska omfatta.
Första stycket gäller inte rättighetshavare vars rättigheter  organisationen förvaltar med stöd av ett avtal som avses i 8  kap. 1 §, om det av det avtalet framgår att något annat ska  gälla för den förvaltningen.
Övervakning och rapportering
8 §
En kollektiv förvaltningsorganisation som har ingått ett  licensavtal med en leverantör av en nättjänst ska kontrollera  hur de rättigheter som omfattas av avtalet används.
Leverantören ska lämna uppgifter om användningen av de verk  som omfattas av avtalet till organisationen. Organisationen  ska ge leverantören möjlighet att lämna uppgifter enligt  första stycket genom en lämplig elektronisk  rapporteringsmetod. Om en erbjuden rapporteringsmetod följer  en etablerad internationell standard, ska denna användas, om  inte parterna kommer överens om annat.
Fakturering
9 §
En kollektiv förvaltningsorganisation ska fakturera en  leverantör av en nättjänst så snart som det är möjligt. En  lämplig elektronisk faktureringsmetod ska användas. Om det är  möjligt med hänsyn till de uppgifter leverantören har lämnat  till organisationen enligt 8 § andra stycket, ska fakturan  innehålla uppgifter om hur berörda verk och rättigheter har  använts.
Organisationen ska ha lämpliga rutiner för att säkerställa  att leverantören kan invända mot fakturans riktighet.
Utbetalning till rättighetshavarna
10 §
En kollektiv förvaltningsorganisation ska, efter det att  en leverantör lämnat de uppgifter som avses i 8 § andra  stycket, betala ut ersättningen till rättighetshavarna så  snart som det är möjligt.
I samband med utbetalningen ska organisationen lämna  uppgifter till rättighetshavaren om
1. den tidsperiod under vilken användningen har ägt rum och  de EES-länder som omfattas av användningen, och
2. de medel som har inkasserats, de avdrag som har gjorts och  den ersättning som har tilldelats rättighetshavaren, fördelat  på dels de rättigheter som förvaltningen avser, dels varje  berörd leverantör av nättjänster.
Om organisationen förvaltar rättigheter med stöd av ett avtal  som avses i 8 kap. 1 §, ska organisationen betala ut  ersättning och lämna uppgifter enligt denna paragraf till den  andra organisationen. Den andra organisationen ska betala ut  ersättningen och tillhandahålla uppgifterna till  rättighetshavarna. Organisationerna får avtala om att  ansvaret för att betala ut ersättningen och lämna uppgifter  till rättighetshavarna ska fördelas mellan dem på ett annat  sätt.
Förvaltning med stöd av representationsavtal
11 §
En kollektiv förvaltningsorganisation får inte, genom  ett avtal som avses i 8 kap. 1 §, ge en annan organisation  ensamrätt att förvalta rättigheter.
12 §
En kollektiv förvaltningsorganisation som, genom ett  avtal som avses i 8 kap. 1 §, överlåter till en annan  organisation att förvalta rättigheter ska underrätta de  rättighetshavare som berörs av förvaltningen om avtalets  huvudsakliga innehåll. Om organisationen har medlemmar som  företräder rättighetshavare, ska också dessa underrättas.
Den organisation som förvaltningsuppdraget överlåts till ska  underrätta den andra organisationen om de licensavtal som  ingås och de huvudsakliga villkoren för dessa.
13 §
En kollektiv förvaltningsorganisation som förvaltar  rättigheter med stöd av ett avtal som avses i 8 kap. 1 § är  skyldig att på begäran av en annan kollektiv  förvaltningsorganisation ingå ett sådant avtal avseende de  motsvarande rättigheter som den organisationen förvaltar.  Skyldigheten gäller endast om den andra organisationen inte  själv ingår avtal om gränsöverskridande licens.
En begäran som avses i första stycket ska besvaras  skriftligen och utan onödigt dröjsmål. Den ersättning  organisationen begär för förvaltningen ska vara skälig och  får inte överstiga kostnaderna för förvaltningen.
Den organisation som begär att få ingå avtalet ska  tillhandahålla den andra organisationen de uppgifter om  rättigheterna som krävs för att den andra organisationen ska  kunna uppfylla sina skyldigheter enligt detta kapitel. Om  uppgifterna är ofullständiga, får den organisation som  förvaltar rättigheterna avhjälpa bristerna på den begärande  organisationens bekostnad eller avstå från att förvalta de  rättigheter som berörs av bristerna.
Rätt till gränsöverskridande licensiering
14 §
En rättighetshavare som har gett en kollektiv  förvaltningsorganisation i uppdrag att ingå avtal om  gränsöverskridande licens får återkalla uppdraget om  organisationen inte ingår sådana avtal och inte heller har  överlåtit rätt att ingå sådana avtal till en annan kollektiv  förvaltningsorganisation.
Om rättighetshavaren återkallar uppdraget, upphör  uppdragsavtalet omedelbart att gälla.
12 kap. Tillsyn m.m.
Tillsyn
1 §
Patent- och registreringsverket har tillsyn över att  kollektiva förvaltningsorganisationer följer bestämmelserna i  denna lag.
Det som sägs i detta kapitel om tillsyn över kollektiva  förvaltningsorganisationer ska i tillämpliga delar gälla  också för sådana organisationer eller andra juridiska  personer som avses i 1 kap. 2 och 3 §§ och för sådana  medlemmar i kollektiva förvaltningsorganisationer som  företräder rättighetshavare.
Tillsynen omfattar verksamhet inom EES som bedrivs av  organisationer och andra juridiska personer som är etablerade  i Sverige.
2 §
Patent- och registreringsverket får förelägga en  kollektiv förvaltningsorganisation att lämna de handlingar  och uppgifter i övrigt som behövs för tillsynen.
Regeringen eller den myndighet som regeringen bestämmer får  meddela föreskrifter om att kollektiva  förvaltningsorganisationer ska lämna vissa uppgifter som  behövs för tillsynen till Patent- och registreringsverket.
3 §
Patent- och registreringsverket får ingripa om en  kollektiv förvaltningsorganisation har åsidosatt sina  skyldigheter enligt denna lag.
Ett ingripande sker genom utfärdande av föreläggande att  vidta rättelse inom viss tid.
Ett ingripande med anledning av ett avtalsvillkor som strider  mot denna lag får endast ske genom ett föreläggande om att i  fortsättningen inte ställa upp samma eller väsentligen samma  villkor i liknande fall.
4 §
Om Patent- och registreringsverket meddelar ett  föreläggande enligt denna lag, får myndigheten förena  föreläggandet med vite.
5 §
Den som står under tillsyn enligt denna lag ska anmäla  sig för registrering hos Patent- och registreringsverket.
Patent- och registreringsverket ska upprätta ett register  över dem som har anmält sig och som omfattas av tillsyn  enligt lagen.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela närmare  föreskrifter om ingivning av anmälningar i  registreringsärenden.
Skadestånd
6 §
En kollektiv förvaltningsorganisation eller en användare  som uppsåtligen eller av oaktsamhet åsidosätter en skyldighet  enligt 2-11 kap. ska ersätta den skadelidande för den skada  som uppkommer genom åsidosättandet. Detsamma gäller för  sådana juridiska personer som avses i 1 § andra stycket.
Rätt domstol
7 §
Patent- och marknadsdomstolen är rätt domstol i mål  enligt denna lag.
Patent- och registreringsverkets beslut att meddela  föreläggande får överklagas till Patent- och  marknadsdomstolen.
En talan om utdömande av vite enligt denna lag förs vid  Patent- och marknadsdomstolen av Patent- och  registreringsverket.
Övergångsbestämmelser
2016:977
1. Denna lag träder i kraft den 10 april 2017 i fråga om 11  kap. 14 § och i övrigt den 1 januari 2017.
2. Skyldigheten att upprätta en insynsrapport enligt 10 kap. 
6 § gäller inte för räkenskapsår som inletts före  ikraftträdandet.
3. Om det krävs beslut av stämman för att en kollektiv  förvaltningsorganisation, eller en organisation som avses i 1  kap. 3 §, ska kunna efterleva en bestämmelse i lagen,  tillämpas bestämmelsen från och med den första ordinarie  stämma som hålls efter ikraftträdandet. Motsvarande gäller om  medlemmarnas beslutanderätt utövas av fullmäktige.
4. Om ett avtal som avses i 42 a § lagen (1960:729) om  upphovsrätt till litterära och konstnärliga verk har ingåtts  före ikraftträdandet, ska det som sägs i 1 kap. 3 § inte  tillämpas.
5. Om ett förvaltningsuppdrag har lämnats före  ikraftträdandet, ska informationsskyldigheten i 3 kap. 5 §  första stycket fullgöras senast sex månader efter  ikraftträdandet.
2022:1714
1. Denna lag träder i kraft den 1 januari 2023.
2. Äldre bestämmelser gäller för avtal som ingåtts före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.