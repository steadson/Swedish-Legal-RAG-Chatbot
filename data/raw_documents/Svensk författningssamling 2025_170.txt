Title: Lag (2025:170) om skyldighet att lämna uppgifter till de brottsbekämpande myndigheterna
SFS Number: Svensk författningssamling 2025:170
URL: https://www.riksdagen.se/sv/dokument-och-lagar/dokument/svensk-forfattningssamling/lag-2025170-om-skyldighet-att-lamna-uppgifter_sfs-2025-170/
Source Link: http://rkrattsbaser.gov.se/sfst?bet=2025:170
Amendment Register Link: http://rkrattsbaser.gov.se/sfsr?bet=2025:170
Ministry/Authority: Justitiedepartementet
Issued: 2025-02-27
Metadata: {"Utfärdad": "2025-02-27"}

==================================================

Lag (2025:170) om skyldighet att lämna uppgifter till de brottsbekämpande myndigheterna
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:170
Departement/myndighet
:   
Justitiedepartementet
Utfärdad
:   
2025-02-27
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna lag innehåller bestämmelser om skyldigheter för  statliga myndigheter, kommuner, regioner och vissa andra att  lämna uppgifter till de brottsbekämpande myndigheterna i deras  brottsbekämpande verksamhet.
2 §
Med brottsbekämpande myndigheter avses i denna lag  Ekobrottsmyndigheten, Kustbevakningen, Polismyndigheten,  Skatteverket, Säkerhetspolisen, Tullverket och  Åklagarmyndigheten.
3 §
Med brottsbekämpande verksamhet avses i denna lag sådan  verksamhet som en brottsbekämpande myndighet bedriver för att  förebygga, förhindra eller upptäcka brottslig verksamhet eller  för att utreda eller lagföra brott.
Uppgiftsskyldighet avseende kontaktuppgifter
4 §
En myndighet ska på begäran lämna en fysisk persons  kontaktuppgifter till en brottsbekämpande myndighet, om  uppgifterna behövs i den brottsbekämpande verksamheten. Med  kontaktuppgift avses
1. bostadsadress,
2. telefonnummer eller e-postadress,
3. arbetsplats,
4. ombud eller företrädare,
5. användarnamn eller ip-adress, och
6. en uppgift som är jämförbar med någon av uppgifterna i 1-5.
Skyldigheten att lämna uppgifter gäller även för yrkesmässigt  bedriven enskild verksamhet på socialtjänstens område, enskild  verksamhet inom hälso- och sjukvården och för verksamhet som  omfattas av 7 §. Skyldigheten gäller inte Försvarets  radioanstalt.
En uppgift ska inte lämnas om det finns en bestämmelse om  sekretess eller tystnadsplikt som är tillämplig på uppgiften  och synnerliga skäl talar för att det intresse som sekretessen  eller tystnadsplikten ska skydda har företräde framför  intresset av att uppgiften lämnas ut.
Uppgiftsskyldighet för vissa statliga myndigheter
5 §
En statlig myndighet som anges i tredje stycket ska lämna  en uppgift till en brottsbekämpande myndighet, om uppgiften  behövs i den brottsbekämpande verksamheten.
En uppgift ska inte lämnas om det finns en  sekretessbestämmelse som är tillämplig på uppgiften och det  står klart att det intresse som sekretessen ska skydda har  företräde framför intresset av att uppgiften lämnas ut.
De myndigheter som omfattas av uppgiftsskyldigheten enligt  första stycket är
- Arbetsförmedlingen,
- Arbetsmiljöverket,
- Bolagsverket,
- Centrala studiestödsnämnden,
- Finansinspektionen,
- Fondtorgsnämnden,
- Försäkringskassan,
- Inspektionen för vård och omsorg,
- Kriminalvården,
- Kronofogdemyndigheten,
- Lantmäteriet,
- länsstyrelserna,
- Migrationsverket,
- Naturvårdsverket,
- Pensionsmyndigheten,
- Skatteverket,
- Statens skolinspektion,
- Tillväxtverket,
- Transportstyrelsen,
- Utbetalningsmyndigheten, och
- utlandsmyndigheterna.
Uppgiftsskyldighet för kommuner och regioner
6 §
En kommun eller en region ska lämna en uppgift till en  brottsbekämpande myndighet, om uppgiften behövs i den  brottsbekämpande verksamheten.
En uppgift ska inte lämnas om det finns en  sekretessbestämmelse som är tillämplig på uppgiften och det  står klart att det intresse som sekretessen ska skydda har  företräde framför intresset av att uppgiften lämnas ut.
Paragrafen gäller inte för uppgifter som avses i 7 §.
Uppgiftsskyldighet för skolan
7 §
En rektor inom skolväsendet ska lämna en uppgift som finns  i den verksamhet som rektorn ansvarar för, om den begärs av en  brottsbekämpande myndighet och behövs i den brottsbekämpande  verksamheten. En uppgift ska inte lämnas om det finns en  bestämmelse om sekretess eller tystnadsplikt som är tillämplig  på uppgiften och övervägande skäl talar för att det intresse  som sekretessen eller tystnadsplikten ska skydda har företräde  framför intresset av att uppgiften lämnas ut.
En uppgift som avses i första stycket ska också lämnas utan  föregående begäran av en rektor inom skolväsendet till  Polismyndigheten, om rektorn bedömer att uppgiften behövs i  den brottsbekämpande verksamheten. En uppgift ska inte lämnas  om övervägande skäl talar mot att uppgiften lämnas ut.
Skyldigheten att lämna uppgifter gäller även en rektor vid en  internationell skola som avses i 24 kap. skollagen (2010:800).  För öppen fritidsverksamhet som avses i 25 kap. skollagen och  för fritidshem som inte är integrerade med en skolenhet eller  förskoleenhet gäller skyldigheten för den personal som  huvudmannen utser.
Undantag för vissa uppgifter
8 §
Uppgiftsskyldigheterna enligt 5-7 §§ gäller inte uppgifter  som omfattas av
1. sekretess enligt någon av bestämmelserna i 24 kap. 8 §, 
25 kap. 1-8 §§ eller 15 §, 26 kap. 1-6 §§ eller 40 kap. 2  eller 5 § offentlighets- och sekretesslagen (2009:400), eller
2. tystnadsplikt enligt någon av bestämmelserna i 6 kap. 12-14 §§ eller 16 § patientsäkerhetslagen (2010:659).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.