Title: Lag (2007:980) om tillsyn över viss brottsbekämpande verksamhet
SFS Number: Svensk författningssamling 2007:980
URL: https://www.riksdagen.se/sv/dokument-och-lagar/dokument/svensk-forfattningssamling/lag-2007980-om-tillsyn-over-viss_sfs-2007-980/
Source Link: http://rkrattsbaser.gov.se/sfst?bet=2007:980
Amendment Register Link: http://rkrattsbaser.gov.se/sfsr?bet=2007:980
Ministry/Authority: Justitiedepartementet DÅ
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2024:563"}

==================================================

Lag (2007:980) om tillsyn över viss brottsbekämpande verksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:980
Departement/myndighet
:   
Justitiedepartementet DÅ
Utfärdad
:   
2007-11-22
Ändrad
:   
t.o.m. SFS 2024:563
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Säkerhets- och integritetsskyddsnämnden (nämnden) ska  utöva tillsyn över
1. brottsbekämpande myndigheters användning av hemliga  tvångsmedel och kvalificerade skyddsidentiteter,
2. brottsbekämpande myndigheters användning av andra  tvångsmedel enligt lagen (2007:979) om åtgärder för att  förhindra vissa särskilt allvarliga brott än de som avses i 1,  om inte den som åtgärden utförts hos eller annars riktats mot  har närvarat vid åtgärden,
3. Säkerhetspolisens användning av hemliga tvångsmedel vid  särskild kontroll av vissa utlänningar, och
4. därmed sammanhängande verksamhet.
Nämnden ska även utöva tillsyn över den behandling av  personuppgifter som utförs av Polismyndigheten,  Säkerhetspolisen och Ekobrottsmyndigheten enligt  brottsdatalagen (2018:1177) och lagen (2018:1693) om polisens  behandling av personuppgifter inom brottsdatalagens område för  de syften som anges i 1 kap. 1 § i den sistnämnda lagen, och  lagen (2019:1182) om Säkerhetspolisens behandling av  personuppgifter. Tillsynen ska särskilt avse behandling enligt 
2 kap. 11 § brottsdatalagen och 2 kap. 9 § lagen om  Säkerhetspolisens behandling av personuppgifter.
Nämnden ska också utöva tillsyn över Polismyndighetens och  Säkerhetspolisens tillämpning av lagen (2019:547) om förbud  mot användning av vissa uppgifter för att utreda brott.
Tillsynen ska särskilt syfta till att säkerställa att  verksamhet enligt första-tredje styckena bedrivs i enlighet  med lag eller annan författning.
Lag (2024:563)
.
2 §
Nämnden skall utöva sin tillsyn genom inspektioner och andra undersökningar.
Nämnden får uttala sig om konstaterade förhållanden och sin uppfattning om behov av förändringar i verksamheten och skall verka för att brister i lag eller annan författning avhjälps.
3 §
Nämnden är skyldig att på begäran av en enskild  kontrollera om han eller hon
1. har utsatts för sådana tvångsmedel som avses i 1 § första  stycket och om användningen av dem och verksamhet som hänger  samman med dem har varit i enlighet med lag eller annan  författning, eller
2. varit föremål för sådan personuppgiftsbehandling som avses  i 1 § andra stycket och om den har utförts i enlighet med lag  eller annan författning.
Nämnden ska underrätta den enskilde om att kontrollen har  utförts.
Nämnden får vägra att utföra kontroll om begäran är orimlig  eller uppenbart ogrundad.
Lag (2019:548)
.
4 §
Nämnden har rätt att av förvaltningsmyndigheter som  omfattas av tillsynen få de uppgifter och upplysningar, den  information och det biträde som nämnden begär. Även domstolar  och de förvaltningsmyndigheter som inte omfattas av tillsynen  är skyldiga att lämna nämnden de uppgifter som den begär.
Lag (2018:1707)
.
5 §
Nämnden skall ha högst tio ledamöter.
Ledamöterna skall utses av regeringen för en bestämd tid, högst fyra år. De skall med hänsyn till omdömesförmåga, självständighet, laglydnad och övriga omständigheter vara lämpliga för uppdraget. Ordföranden och vice ordföranden skall vara eller ha varit ordinarie domare eller ha annan motsvarande juridisk erfarenhet. Övriga ledamöter skall utses bland sådana personer som har föreslagits av partigrupperna i riksdagen.
6 §
Nämndens avgöranden får inte överklagas.
Övergångsbestämmelser
2007:980
Denna lag träder i kraft den 1 januari 2008. Sådan kontroll som avses i 3 § skall på begäran av en enskild omfatta även förhållanden före ikraftträdandet.
2018:1707
1. Denna lag träder i kraft den 1 januari 2019.
2. Äldre föreskrifter gäller fortfarande för nämndens tillsyn  över Säkerhetspolisens behandling av uppgifter i frågor som  rör nationell säkerhet med stöd av polisdatalagen (2010:361)  eller polisdatalagen (1998:622).
3. Äldre föreskrifter gäller fortfarande för nämndens tillsyn  över annan personuppgiftsbehandling än den som anges i  punkten 2 som utförts före ikraftträdandet.
2019:1183
1. Denna lag träder i kraft den 1 januari 2020.
2. Äldre föreskrifter gäller fortfarande för nämndens tillsyn  över personuppgiftsbehandling som utförts före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.