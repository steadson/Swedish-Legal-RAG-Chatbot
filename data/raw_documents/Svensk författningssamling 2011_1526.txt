Title: Förordning (2011:1526) om tillämpning av vissa bestämmelser om rätten att behålla sjukpenning i särskilda fall, rehabiliteringspenning i särskilda fall och boendetillägg
SFS Number: Svensk författningssamling 2011:1526
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20111526-om-tillampning-av-vissa_sfs-2011-1526/
Source Link: http://rkrattsbaser.gov.se/sfst?bet=2011:1526
Amendment Register Link: http://rkrattsbaser.gov.se/sfsr?bet=2011:1526
Ministry/Authority: Socialdepartementet
Issued: 2011-12-15
Metadata: {"Utfärdad": "2011-12-15", "Ändrad": "t.o.m. SFS 2022:1247"}

==================================================

Förordning (2011:1526) om tillämpning av vissa bestämmelser om rätten att behålla sjukpenning i särskilda fall, rehabiliteringspenning i särskilda fall och boendetillägg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:1526
Departement/myndighet
:   
Socialdepartementet
Utfärdad
:   
2011-12-15
Ändrad
:   
t.o.m. SFS 2022:1247
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
En försäkrad som är arbetslös ska anses stå till arbetsmarknadens förfogande enligt 28 a kap. 18 § första stycket 3, 31 a kap. 13 § första stycket 3 eller 103 c kap.
9 § första stycket 3 socialförsäkringsbalken när han eller hon
1. är anmäld som arbetssökande hos den offentliga arbetsförmedlingen,
2. är beredd att anta erbjudet arbete i en omfattning som svarar mot minst en fjärdedel av ett heltidsarbete, och
3. aktivt söker sådant arbete som avses i 2.
Med heltidsarbete i första stycket 2 avses ett arbete om 40 timmar per vecka. Förordning (2015:121).
2 §
En försäkrad som deltar i ett arbetsmarknadspolitiskt  program men inte får aktivitetsstöd på grund av att han eller  hon är avstängd från rätt till sådan ersättning enligt  förordningen (2017:819) om ersättning till deltagare i  arbetsmarknadspolitiska insatser behåller sin rätt till  sjukpenning i särskilda fall enligt 28 a kap. 18 §  första stycket 3 socialförsäkringsbalken,  rehabiliteringspenning i särskilda fall enligt 31 a kap. 13 §  första stycket 3 socialförsäkringsbalken och boendetillägg  enligt 103 c kap. 9 § första stycket 3 socialförsäkringsbalken  när han eller hon enligt den förordningen
1. inte medverkat till att upprätta en individuell  handlingsplan, inte lämnat en aktivitetsrapport till  Arbetsförmedlingen inom utsatt tid eller inte besökt eller  tagit kontakt med Arbetsförmedlingen eller en leverantör som  utför arbetsmarknadspolitiska insatser på uppdrag av  Arbetsförmedlingen vid en överenskommen eller på annat sätt  bestämd tidpunkt,
2. vid ett tillfälle avvisat någon insats, aktivitet eller  annan arbetsmarknadspolitisk åtgärd inom programmet, eller
3. utan giltig anledning lämnat sitt arbete eller på grund av  otillbörligt uppträdande skilts från sitt arbete.
En försäkrad behåller sin rätt till sjukpenning i särskilda  fall, rehabiliteringspenning i särskilda fall och  boendetillägg även när han eller hon utan att vara avstängd  från rätt till aktivitetsstöd inte får sådan ersättning.
Förordning (2022:1247).
Övergångsbestämmelser
2015:121
1. Denna förordning träder i kraft den 1 april 2015
2. Den nya bestämmelsen ska dock tillämpas för tid från och med den 1 mars 2015.
2017:834
1. Denna förordning träder i kraft den 1 januari 2018.
2. För en försäkrad som är avstängd från sin rätt till  aktivitetsstöd enligt den upphävda förordningen (1996:1100)  om aktivitetsstöd gäller 2 § i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.