Title: Förordning (2022:812) om förmedlingsinsatser
SFS Number: Svensk författningssamling 2022:812
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022812-om-formedlingsinsatser_sfs-2022-812/
Source Link: http://rkrattsbaser.gov.se/sfst?bet=2022:812
Amendment Register Link: http://rkrattsbaser.gov.se/sfsr?bet=2022:812
Ministry/Authority: Arbetsmarknadsdepartementet AA
Issued: 2022-06-07
Metadata: {"Utfärdad": "2022-06-07", "Ändrad": "t.o.m. SFS 2022:1434"}

==================================================

Förordning (2022:812) om förmedlingsinsatser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:812
Departement/myndighet
:   
Arbetsmarknadsdepartementet AA
Utfärdad
:   
2022-06-07
Ändrad
:   
t.o.m. SFS 2022:1434
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser om det  arbetsmarknadspolitiska programmet förmedlingsinsatser.
Förordningen är meddelad med stöd av 8 kap. 7 §  regeringsformen.
2 §
En anvisning till programmet förmedlingsinsatser innebär  att den enskilde erbjuds att hos en anordnare ta del av  individuellt utformade aktiviteter som
1. stöder den enskildes arbetssökande så att denne kan få och  behålla ett arbete, eller
2. stöder, vägleder eller motiverar den enskilde att påbörja  sådan utbildning inom det reguljära utbildningssystemet som  stärker den enskildes möjligheter att få och behålla ett  arbete.
Frågor om anvisningar prövas av Arbetsförmedlingen.
3 §
Arbetsförmedlingen ska anskaffa förmedlingsinsatser från  leverantörer och får endast i undantagsfall anordna programmet  förmedlingsinsatser i egen regi.
4 §
Arbetsförmedlingen ska sträva efter att den som anvisas  till programmet förmedlingsinsatser ska ha möjlighet att välja  mellan olika leverantörer av insatsen.
Vem som får anvisas till programmet
5 §
En person får anvisas till programmet om han eller hon är  anmäld som arbetssökande hos Arbetsförmedlingen och
1. har fyllt 25 år och är arbetslös på heltid,
2. är inskriven i jobbgarantin för ungdomar enligt  förordningen (2007:813) om jobbgaranti för ungdomar,
3. är inskriven i jobb- och utvecklingsgarantin enligt  förordningen (2007:414) om jobb- och utvecklingsgarantin,  eller
4. är inskriven i etableringsprogrammet enligt förordningen 
(2017:820) om etableringsinsatser för vissa nyanlända  invandrare. Förordning (2022:1434).
6 §
Kraven att den som anvisas ska ha fyllt 25 år och vara  arbetslös på heltid gäller inte för
1. unga med funktionsnedsättning,
2. personer som har deltagit i insatser enligt förordningen 
(2017:820) om etableringsinsatser för vissa nyanlända  invandrare under maximal tid enligt den förordningen, och
3. personer som har fyllt 18 år och som står långt ifrån  arbetsmarknaden.
Programmets omfattning
7 §
En anvisning till programmet förmedlingsinsatser får avse  längst sex månader och får förlängas med ytterligare längst  sex månader.
Anvisningen ska avse verksamhet på heltid.
8 §
Trots att en anvisning ska avse verksamhet på heltid, får  en anvisning avse verksamhet på deltid om den enskildes  arbetsutbud understiger det arbetsutbud som motsvarar  verksamhet på heltid och detta beror på
1. sjukdom eller sådan funktionsnedsättning som medför nedsatt  arbetsförmåga,
2. föräldraledighet, eller
3. annat hinder som anmälts till och godtagits av  Arbetsförmedlingen.
En anvisning får även avse verksamhet på deltid i en  omfattning som understiger den enskildes arbetsutbud om han  eller hon
1. arbetar och anvisas i enlighet med 5 § 2-4, eller
2. samtidigt tar del av en arbetsmarknadspolitisk insats eller  av kommunal vuxenutbildning i svenska för invandrare eller  motsvarande utbildning vid folkhögskola enligt 24 kap.  skollagen (2010:800).
I fall som avses i första stycket ska anvisningen göras för  tid som motsvarar den enskildes arbetsutbud. I fall som avses  i andra stycket ska anvisningen göras för tid som tillsammans  med övriga aktiviteter motsvarar den enskildes arbetsutbud.
9 §
För den som har ett nedsatt arbetsutbud på grund av  sjukdom eller funktionsnedsättning som medför nedsatt  arbetsförmåga ska en anvisning göras på heltid, trots att den  enskilde har ett lägre arbetsutbud. Detta gäller dock endast  under förutsättning att han eller hon inte kan få sjukpenning  enligt socialförsäkringsbalken med anledning av sjukdomen  eller funktionsnedsättningen samtidigt som han eller hon är  inskriven i ett program och får aktivitetsstöd.
För den som avses i första stycket och samtidigt har ett  nedsatt arbetsutbud på grund av föräldraledighet eller annat  hinder som anmälts till och godtagits av Arbetsförmedlingen  eller ägnar sig åt sådana aktiviteter som avses i 8 § andra  stycket, ska anvisningen avse verksamhet i sådan omfattning  att den sammanlagda tiden motsvarar verksamhet på heltid.
Programmets innehåll
10 §
Förmedlingsinsatserna ska innehålla
1. en kartläggning av den enskildes förutsättningar,
2. en tillsammans med den enskilde utarbetad planering av de  aktiviteter som ska genomföras, och
3. stöd till den enskilde för att hitta lediga arbeten att  söka och för att komma i kontakt med relevanta arbetsgivare.
Arbetsförmedlingen får besluta om ytterligare obligatoriskt  innehåll i programmet förmedlingsinsatser.
Arbetsförmedlingen ska besluta vilka aktiviteter som utöver  det obligatoriska innehållet är tillåtna aktiviteter inom  ramen för programmet förmedlingsinsatser.
Utskrivning från programmet på grund av sjukdom
11 §
En person som är sjukfrånvarande på heltid från  programmet ska skrivas ut från programmet om frånvaron har  varat mer än 30 kalenderdagar i följd.
Arbetsförmedlingen ska inom 30 kalenderdagar från första  sjukdagen undersöka om en utskrivning enligt första stycket  kan undvikas genom att aktiviteterna i programmet anpassas.
Ärenden om utskrivning från programmet ska handläggas  skyndsamt.
Återkallelse av en anvisning till programmet
12 §
Arbetsförmedlingen ska återkalla en anvisning till  programmet om den som anvisats
1. inte inställer sig den dag han eller hon skulle ha påbörjat  programmet och inte heller anmäler giltigt förhinder,
2. inte kan tillgodogöra sig programmet på ett  tillfredsställande sätt, eller
3. missköter sig eller stör verksamheten.
En anvisning ska också återkallas om det i övrigt finns  särskilda skäl för återkallelse.
Ett beslut om återkallelse gäller omedelbart.
Omprövning och överklagande
13 §
Arbetsförmedlingens beslut enligt denna förordning ska  omprövas hos myndighetens centrala enhet för omprövning, om  det begärs av den som beslutet gäller.
En begäran om omprövning ska vara skriftlig. Begäran ska ges  in till Arbetsförmedlingen och ska ha kommit in dit inom tre  veckor från den dag då den som begär omprövning fick del av  beslutet.
14 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Endast följande  beslut får överklagas, nämligen beslut om omprövning av beslut  om
1. utskrivning enligt 11 § första stycket, och
2. återkallelse av anvisning enligt 12 §.
Förordning (2022:1434).
Uppgiftsskyldighet
15 §
Arbetsförmedlingen ska till Inspektionen för  arbetslöshetsförsäkringen lämna de uppgifter som har betydelse  för den myndighetens granskning av handläggningen av och  rutiner för handläggningen av ärenden om återkallande av  anvisningar till arbetsmarknadspolitiska program.
Bemyndigande
16 §
Arbetsförmedlingen får meddela föreskrifter om  verkställigheten av denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.