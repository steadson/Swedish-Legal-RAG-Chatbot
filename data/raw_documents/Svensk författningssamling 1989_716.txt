Title: Riksbankens föreskrifter (1989:716)
om utgivande av sedlar på femhundra kronor;
SFS Number: Svensk författningssamling 1989:716
URL: https://www.riksdagen.se/sv/dokument-och-lagar/dokument/svensk-forfattningssamling/riksbankens-foreskrifter-1989716om-utgivande_sfs-1989-716/
Source Link: http://rkrattsbaser.gov.se/sfst?bet=1989:716
Amendment Register Link: http://rkrattsbaser.gov.se/sfsr?bet=1989:716
Ministry/Authority: Utfärdad:
Issued: 1989-07-27
Metadata: {"Utfärdad": "1989-07-27"}

==================================================

Riksbankens föreskrifter (1989:716)
om utgivande av sedlar på femhundra kronor;
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1989:716
Departement/myndighet
:
Utfärdad
:   
1989-07-27
Ändringsregister
:
SFSR (Regeringskansliet)
Källa
:
Fulltext (Regeringskansliet)
Fullmäktige i riksbanken ger till känna att sedlar på femhundra kronor kommer att från riksbanken lämnas ut i allmänna rörelsen från och med den 4 september 1989.
Sedeln har följande storlek, beskaffenhet och utseende.
Storlek
Sedeln är 150 mm lång och 82 mm bred.
Tryck
Sedelns framsida
I sedelns högra del avbildas kung Carl XI i halvprofil med ansiktet vänt åt vänster. Hans namn och levnadsår, CARL XI 1655--1697, är angivna längs motivets högra kant. Till vänster om porträttet avbildas det gamla riksbankshuset vid Järntorget i Stockholm med folkliv. Under husets högra del framträder en del av riksbankens ursprungliga sigill. Över och till vänster om riksbankshuset återges texten på en sedel från år 1665 i en ljus färg.
Sedelns högra del innehåller konstgraverade mönster i form av koncentriska cirklar, vari texten HINC ROBUR ET SECURITAS upprepas.
Sedelns vänstra sida, omfattande ungefär en fjärdedel av sedelns yta, är täckt av ett tryck i lätt ton som avslutas längst till vänster med en rand i konstgravyr som löper längs sedelns kortsida och är försedd med texten SVERIGES RIKSBANK.
Valörsiffran 500 återfinns i sedelns övre vänstra samt i sedelns nedre högra hörn. Texten FEM HUNDRA KRONOR återfinns längs sedelns övre kant.
Sedelns nummer är angivet i nedre vänstra hörnet.
Huvudmotivet är tryckt i röd färg, den äldre sedelns text är i gulvit färg, som i ultraviolett ljus har starkt återsken. Trycket på sedelns mittparti är i rödlila, turkos och violett färg som avslutas i sedelns vänstra kant i ett brungrått färgat band.
De konstgraverade cirklarna till höger om porträttet är tryckta i ockra och turkos samt rött. Numret är tryckt i en svart färg, som i ultraviolett ljus har återsken. Hela sedelns framsida är täckt av tryck.
Sedelns baksida
Denna sida upptar till höger en talong med valörsiffran 500 nedtill och två namnteckningar i faksimil längs sedelns högra sida men är för övrigt ej tryckt. Huvudmotivet är en bild av Christopher Polhem i halvfigur.
Texten CHR. POLHEM 1661--1751 återfinns i högra nedre delen av porträttet.
Till vänster om porträttet finns en avbildning av Falu koppargruva. Till höger om porträttet finns inlagd en handskrift av Polhem i faksimil.
Bakom porträttet är inlagt ett s. k. spärrhjul, utfyllt med konstgravyr.
Valörsiffran 500 återfinns även i sedelns övre vänstra hörn, samt texten FEM HUNDRA KRONOR i sedelns nedre kant.
Porträttet samt valörangivelserna och handskriften är tryckta i röd färg, bilden av Falu koppargruva i grön färg samt spärrhjulet i violett och ockra. De fyra marginalerna har ej tryck.
Papper
Papperet är till färgen benvitt och är på framsidans vänstra sida försett med ett vattenmärke föreställande Carl XI i halvprofil med ansiktet vänt åt vänster.
I papperet är inlagd en lodrätt löpande säkerhetstråd, vilken framträder i genomfallande ljus som en mörk linje med två raka kanter.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.