Title: Förordning (2025:790) om biståndsmedel i kombination med exportfinansiering
SFS Number: Svensk författningssamling 2025:790
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025790-om-bistandsmedel-i_sfs-2025-790/
Source Link: http://rkrattsbaser.gov.se/sfst?bet=2025:790
Amendment Register Link: http://rkrattsbaser.gov.se/sfsr?bet=2025:790
Ministry/Authority: Utrikesdepartementet
Issued: 2025-06-26
Metadata: {"Utfärdad": "2025-06-26"}

==================================================

Förordning (2025:790) om biståndsmedel i kombination med exportfinansiering
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:790
Departement/myndighet
:   
Utrikesdepartementet
Utfärdad
:   
2025-06-26
Tidsbestämd
: 
2030-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
I syfte att finansiera samhällsnyttiga och  utvecklingsfrämjande projekt i låginkomstländer och lägre  medelinkomstländer får Exportkreditnämnden enligt denna  förordning besluta om och betala ut biståndsmedel som kom-
bineras med exportfinansiering.
Förutsättningar för att bevilja bistånd
2 §
Biståndsmedel får endast beviljas till förmån för ett  låginkomstland eller lägre medelinkomstland.
3 §
Biståndsmedel får endast beviljas för projekt vars  huvudsyfte är att bidra till samhällelig och ekonomisk  utveckling och välstånd i det mottagande landet.
Projekten ska bidra till att uppnå det av riksdagen  fastställda målet för svenskt internationellt bistånd: att  skapa förutsättningar för bättre levnadsvillkor för människor  som lever i fattigdom och förtryck.
4 §
Biståndsmedel får endast beviljas om
1. en exportkredit till fast ränta beviljas enligt  förordningen (1981:665) om exportkreditfinansiering med  statligt stöd, och
2. en exportkreditgaranti utfärdas enligt förordningen 
(2007:656) om exportkreditgaranti.
5 §
Biståndsmedel får endast beviljas under förutsättning att  medlen används för att återbetala exportkrediten och det är  ett privatägt kreditinstitut som arrangerar och administrerar  transaktionerna. Med återbetalning av exportkrediten avses  avbetalningar av krediten, betalning av ränta och andra  kostnader för krediten.
6 §
Biståndsmedel får endast beviljas om förutsättningarna för  att kunna ge bundet bistånd enligt Sveriges internationella  åtaganden om statsstödd exportfinansiering är uppfyllda.
Underlag för bedömningen av projektets utvecklingsrelevans
7 §
Exportkreditnämnden ska hämta in ett yttrande från  Styrelsen för internationellt utvecklingssamarbete (Sida) i  fråga om huruvida förutsättningarna för att bevilja  biståndsmedel enligt 3 § är uppfyllda.
Avtal och villkor
8 §
Villkoren för biståndsmedel ska regleras i ett avtal  mellan biståndsmottagaren och Exportkreditnämnden.
Exportkreditnämnden får för detta ändamål ingå en  internationell överenskommelse med en annan stat. Det gäller  dock inte om överenskommelsen kräver riksdagens eller  Utrikesnämndens medverkan.
9 §
Villkoren ska utformas så att biståndsmedlen inte får  användas till annat än för återbetalning av exportkrediten.
Utbetalningar
10 §
Biståndsmedlen ska betalas ut stegvis under  exportkreditens löptid.
Även i de fall låntagaren inte fullgör sina  betalningsskyldigheter enligt exportkreditavtalet får  biståndsmedel fortsätta att utbetalas.
Prövning
11 §
Ärenden enligt denna förordning prövas av  Exportkreditnämnden. Om ett ärende är av större vikt eller  väsentlig betydelse får nämnden med ett eget yttrande lämna  över ärendet till regeringens prövning.
12 §
Beslut enligt denna förordning får inte överklagas.
Övergångsbestämmelser
2025:790
1. Denna förordning träder i kraft den 1 augusti 2025.
2. Förordningen upphör att gälla vid utgången av december 
2029.
3. Den upphävda förordningen gäller dock fortfarande för  biståndsmedel som har beslutats före utgången av december 
2029.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.