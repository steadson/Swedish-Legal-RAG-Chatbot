Title: Lag
(1982:963)
om rymdverksamhet
SFS Number: Svensk författningssamling 1982:963
URL: https://www.riksdagen.se/sv/dokument-och-lagar/dokument/svensk-forfattningssamling/lag1982963om-rymdverksamhet_sfs-1982-963/
Source Link: http://rkrattsbaser.gov.se/sfst?bet=1982:963
Amendment Register Link: http://rkrattsbaser.gov.se/sfsr?bet=1982:963
Ministry/Authority: Justitiedepartementet L3
Issued: 1982-11-18
Metadata: {"Utfärdad": "1982-11-18", "Ändrad": "t.o.m. SFS 2021:1025"}

==================================================

Lag
(1982:963)
om rymdverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1982:963
Departement/myndighet
:   
Justitiedepartementet L3
Utfärdad
:   
1982-11-18
Ändrad
:   
t.o.m. SFS 2021:1025
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna lag gäller verksamhet i yttre rymden (rymdverksamhet).
Förutom sådan verksamhet som helt äger rum i yttre rymden räknas till  rymdverksamhet också utsändning av rymdföremål samt alla åtgärder för  att manövrera eller på annat sätt påverka utsända rymdföremål.
Att enbart ta emot signaler eller information i annan form från  föremål i yttre rymden räknas inte som rymdverksamhet enligt denna  lag. Inte heller uppsändning av sondraketer räknas som  rymdverksamhet.
2 §
Utan tillstånd får rymdverksamhet inte bedrivas från svenskt  territorium av någon annan än svenska staten. Svensk fysisk eller  juridisk person får inte heller bedriva rymdverksamhet någon  annanstans utan tillstånd.
3 §
Tillstånd till rymdverksamhet meddelas av regeringen.
Ett tillstånd får begränsas på det sätt som med hänsyn till  omständigheterna är lämpligt. Det får också förenas med de villkor som  är påkallade med hänsyn till kontrollen av verksamheten eller av andra  skäl. Kontroll över tillståndshavarnas rymdverksamhet utövas av den  myndighet som regeringen bestämmer.
4 §
Ett tillstånd får återkallas, om villkoren för tillståndet  åsidosätts eller om det annars finns synnerliga skäl till det.
Regeringen beslutar om återkallelse av tillstånd att bedriva  rymdverksamhet. I avvaktan på att frågan om återkallelse avgörs  slutligt får tillståndet återkallas interimistiskt.
5 §
Den som uppsåtligen eller av oaktsamhet bedriver  rymdverksamhet utan att ha erforderligt tillstånd döms till  böter eller fängelse i högst ett år. Detsamma gäller den som  uppsåtligen eller av oaktsamhet åsidosätter villkor som har  uppställts som förutsättning för tillstånd.
Den som utom riket har begått brott som avses i första stycket  döms, om han finns här, efter denna lag och brottsbalken samt  vid svensk domstol, även om 2 kap. 3 § nämnda balk inte är  tillämplig och trots 2 kap. 9 § första och andra styckena  nämnda balk.
Åtal för brott som avses i första stycket får väckas endast  efter regeringens medgivande.
Lag (2021:1025)
.
6 §
Har svenska staten på grund av åtaganden i internationella  överenskommelser fått ersätta skador som har uppstått till följd av  sådan rymdverksamhet som har bedrivits av någon annan än svenska  staten, skall den som har bedrivit rymdverksamheten ersätta staten vad  den har utgett på grund av nämnda åtaganden, såvida det inte finns  särskilda skäl som talar mot det.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.