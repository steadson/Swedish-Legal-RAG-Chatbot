Title: Förordning (2017:1114) med instruktion för Centrala studiestödsnämnden
SFS Number: Svensk författningssamling 2017:1114
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20171114-med-instruktion-for_sfs-2017-1114/
Source Link: http://rkrattsbaser.gov.se/sfst?bet=2017:1114
Amendment Register Link: http://rkrattsbaser.gov.se/sfsr?bet=2017:1114
Ministry/Authority: Utbildningsdepartementet
Issued: 2017-11-16
Metadata: {"Utfärdad": "2017-11-16", "Ändrad": "t.o.m. SFS 2023:548"}

==================================================

Förordning (2017:1114) med instruktion för Centrala studiestödsnämnden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:1114
Departement/myndighet
:   
Utbildningsdepartementet
Utfärdad
:   
2017-11-16
Ändrad
:   
t.o.m. SFS 2023:548
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
Övergripande uppgifter
1 §
Centrala studiestödsnämnden ska administrera studiestöd  och andra stöd till enskilda som enligt lag eller förordning  ska hanteras av myndigheten.
2 §
Myndigheten ska ge lättillgänglig och behovsanpassad  information och god service till berörda om de stöd som  myndigheten administrerar.
3 §
Myndigheten ska säkerställa att återkrav betalas och att  de lån som myndigheten administrerar betalas tillbaka.
4 §
Myndigheten ska motverka bidragsbrott och säkerställa att  felaktiga utbetalningar inte görs.
5 §
Myndigheten ska följa och analysera de studerandes  sociala och ekonomiska situation för att säkerställa att  myndigheten har god kunskap inom området.
Statistik, uppföljning och analys
6 §
Myndigheten ska senast den 20 april varje år publicera  studiestödsstatistik. Utöver den statistik som myndigheten  ska offentliggöra enligt förordningen (2001:100) om den  officiella statistiken ska myndigheten också senast den 20  augusti varje år redovisa statistik över  studiestödsnyttjandet bland samtliga studerande inom olika  utbildningsformer.
7 §
Myndigheten ska följa och analysera studiestödets  utveckling och effekter och senast den 20 april varje år till  Regeringskansliet (Utbildningsdepartementet) redogöra för  detta. Uppföljningen och analysen ska öka kunskapen om hur  studiestödet har utvecklats i förhållande till målen för  studiestödet. I redogörelsen ska långsiktiga och kortsiktiga  förändringar som enligt myndigheten är väsentliga redovisas  särskilt.
I uppföljnings- och analysarbetet ska kvinnors och mäns  villkor särskilt beaktas.
7 a §
Myndigheten ska beräkna ett påslag på räntan på  studielån vilket över tid ska motsvara de framtida  kreditförlusterna på studielån och kreditförlusterna på  återkrav för sådana lån. Senast den 1 november varje år ska  myndigheten redovisa räntepåslaget till Regeringskansliet 
(Utbildningsdepartementet). Förordning (2023:548).
8 §
Myndigheten ska genomgående i sitt uppföljnings- och  analysarbete presentera och analysera individbaserad  statistik med kön som övergripande indelningsgrund, om det  inte finns särskilda skäl mot detta.
Samverkan
8 a §
Centrala studiestödsnämnden ska samverka med  Utbetalningsmyndigheten i syfte att motverka felaktiga  utbetalningar från välfärdssystemen.
Centrala studiestödsnämnden ska tillsammans med  Utbetalningsmyndigheten bestämma vilka uppgifter inom ramen  för systemet med transaktionskonto som Centrala  studiestödsnämnden ska utföra för Utbetalningsmyndighetens  räkning. Förordning (2023:471).
Övriga uppgifter
8 b §
Myndigheten får tillhandahålla tjänster för lagring av  uppgifter åt läroanstalter och andra utbildningsanordnare som  inte registrerar uppgifter enligt förordningen (1993:1153) om  redovisning av studier m.m. vid universitet och högskolor.
Förordning (2023:548).
Ledning
9 §
Myndigheten leds av en myndighetschef.
10 §
Vid myndigheten ska det finnas ett insynsråd som består  av högst tolv ledamöter. Förordning (2019:337).
Organisation
11 §
Vid myndigheten ska det finnas en funktion som  handlägger samtliga ärenden om omprövning av myndighetens  beslut enligt
1. förordningen (1995:667) om bidrag till vissa  funktionshindrade elever i gymnasieskolan, och
2. förordningen (1997:1158) om statsbidrag för  teckenspråksutbildning för vissa föräldrar.
Anställningar
12 §
Generaldirektören är myndighetschef.
Personalansvarsnämnd
13 §
Vid myndigheten ska det finnas en personalansvarsnämnd.
Tillämpligheten av vissa förordningar
14 §
Myndigheten ska tillämpa personalföreträdarförordningen 
(1987:1101) och internrevisionsförordningen (2006:1228).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.