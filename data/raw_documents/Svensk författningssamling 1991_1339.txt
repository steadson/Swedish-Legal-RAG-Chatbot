Title: Förordning (1991:1339) om betalningsföreläggande och handräckning
SFS Number: Svensk författningssamling 1991:1339
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19911339-om-betalningsforelaggande_sfs-1991-1339/
Source Link: http://rkrattsbaser.gov.se/sfst?bet=1991:1339
Amendment Register Link: http://rkrattsbaser.gov.se/sfsr?bet=1991:1339
Ministry/Authority: Finansdepartementet S3
Issued: 1991-10-17
Metadata: {"Utfärdad": "1991-10-17", "Ändrad": "t.o.m. SFS 2018:503"}

==================================================

Förordning (1991:1339) om betalningsföreläggande och handräckning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1991:1339
Departement/myndighet
:   
Finansdepartementet S3
Utfärdad
:   
1991-10-17
Ändrad
:   
t.o.m. SFS 2018:503
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelse
1 §
Denna förordning är tillämplig i fråga om mål som handläggs enligt lagen (1990:746) om betalningsföreläggande och handräckning.
Ansökan
2 §
Om en uppgift om parterna, som sökanden har lämnat i ansökningen eller på annat sätt, behöver ändras eller kompletteras, skall detta genast anmälas till Kronofogdemyndigheten. Förordning (2006:770).
3 §
Om sökanden begär ränta på huvudfordringen, bör han ange vilket belopp räntefordringen uppgår till när ansökan görs. Om någon sådan uppgift inte har lämnats, får Kronofogdemyndigheten förelägga sökanden att göra det vid påföljd att ansökningen i den delen annars avvisas.  För ett sådant föreläggande gäller det som anges i 20 § första stycket lagen (1990:746) om betalningsföreläggande och handräckning. Förordning (2006:770).
4 §
Om sökandens anspråk grundas på ett löpande skuldebrev eller en annan handling, vars företeende utgör villkor för rätt att kräva betalning eller kräva fullgörelse av annan förpliktelse, skall det anges i ansökningen att anspråket grundas på en sådan handling. Förordning (1997:376).
5 §
Vid inbetalning av ansökningsavgiften ska sökanden ange  svarandens personnummer eller organisationsnummer.
I mål om avlägsnande behöver sådana uppgifter lämnas endast  om de är kända för sökanden. Förordning (2017:470).
6 §
Kronofogdemyndigheten får medge undantag från kravet  på underskrift för ansökningar som ges in elektroniskt.
7 §
Undantag enligt 6 § får innebära tillstånd att ge in  en ansökan elektroniskt utan underskrift. Ett sådant  tillstånd får ges till någon som kan antas komma att på ett  betryggande och tekniskt ändamålsenligt sätt ge in ett stort  antal ansökningar. Tillståndet får återkallas om det finns  skäl för det. Förordning (2018:503).
8 §
En ansökan om avlägsnande ska så långt möjligt innehålla  uppgifter om svarandenas antal, hur länge de har funnits på  platsen och om ansökan kan antas avse barn.
Om sådana uppgifter om svaranden som avses i 18 § första  stycket lagen (1990:746) om betalningsföreläggande och  handräckning saknas eller är ofullständiga, ska sökanden ange  vad han eller hon har gjort för att få fram dessa uppgifter.  Förordning (2017:470).
8 a §
Om ansökan avser någon som inte har fyllt 18 år, skall Kronofogdemyndigheten genast sända en underrättelse om detta till överförmyndaren tillsammans med en kopia av ansökan.
Förordning (2006:770).
9 §
Vid en ansökan om avlägsnande ska Kronofogdemyndigheten  genast underrätta socialnämnden i den kommun där avlägsnandet  enligt ansökan ska ske. Av underrättelsen ska det framgå om  det kan antas att avlägsnandet avser barn.
Förordning (2017:470).
10 §
Har upphävts genom förordning (2006:770).
11 §
Har upphävts genom förordning (2006:770).
Föreläggande för svaranden m.m.
12 §
Ett föreläggande enligt 25 § lagen (1990:746) om betalningsföreläggande och handräckning ska innehålla, förutom  vad som anges i 25-27 §§ samma lag, upplysning om svarandens  skyldighet enligt 32 § samma lag och information om förenklad  delgivning enligt 60 a § samma lag.
Kronofogdemyndigheten får meddela ytterligare föreskrifter om  vilka upplysningar ett sådant föreläggande ska innehålla.  Förordning (2011:160).
13 §
Har upphävts genom förordning (2006:770).
Dagbok och aktbildning
14 §
Kronofogdemyndigheten får meddela föreskrifter om hur dagbok i målen skall föras i betalningsföreläggande- och handräckningsdatabasen.
I lagen (2001:184) om behandling av uppgifter i Kronofogdemyndighetens verksamhet regleras vilka uppgifter som får behandlas i databasen. Förordning (2006:770).
15 §
Skriftliga ansökningar och yttranden från parterna i målet skall föras samman till en akt. Delgivningsbevis skall föras samman för sig eller föras till akten. Förordning (1993:196).
16 §
Om ett mål skall överlämnas till en tingsrätt eller en annan myndighet med stöd av 36 § lagen (1990:746) om betalningsföreläggande och handräckning eller efter ansökan om återvinning, skall Kronofogdemyndigheten lämna över alla handlingar i målet inklusive delgivningsbevis. Vid behov skall Kronofogdemyndigheten därvid ur betalningsföreläggande- och handräckningsdatabasen som förs enligt lagen (2001:184) om behandling av uppgifter i Kronofogdemyndighetens verksamhet ta fram utskrift av ansökan, förelägganden, beslut, utslag, dagbok och andra uppgifter som kan vara av betydelse för den fortsatta handläggningen. Handlingarna skall sedan ingå i den mottagande myndighetens akt.
Första stycket gäller även när ett utslag överklagas till tingsrätten. Förordning (2006:700).
Underrättelse till kreditupplysningsföretag
17 §
Om en uppgift i ett mål om betalningsföreläggande eller handräckning har lämnats ut till ett kreditupplysningsföretag, ska Kronofogdemyndigheten genast underrätta kreditupplysningsföretaget om uppgiften blockeras med stöd av 3 kap. 3 a § lagen (2001:184) om behandling av uppgifter i Kronofogdemyndighetens verksamhet. Förordning (2008:275).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.