Title: Förordning (2021:371) med instruktion för Nordiska Afrikainstitutet
SFS Number: Svensk författningssamling 2021:371
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021371-med-instruktion-for-nordiska_sfs-2021-371/
Source Link: http://rkrattsbaser.gov.se/sfst?bet=2021:371
Amendment Register Link: http://rkrattsbaser.gov.se/sfsr?bet=2021:371
Ministry/Authority: Utrikesdepartementet
Issued: 2021-05-12
Metadata: {"Utfärdad": "2021-05-12"}

==================================================

Förordning (2021:371) med instruktion för Nordiska Afrikainstitutet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:371
Departement/myndighet
:   
Utrikesdepartementet
Utfärdad
:   
2021-05-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Nordiska Afrikainstitutet ska bidra till en djupare  förståelse för det moderna Afrika hos nordiska beslutsfattare  genom att
1. bedriva, tillgängliggöra och sprida tvärvetenskaplig  forskning och analys om relevanta samhällsutmaningar i Afrika,
2. skapa förutsättningar för en forskningsbaserad policydialog  om Afrika i Norden och på den afrikanska kontinenten,
3. stimulera forskning om Afrika i Norden och främja  forsknings-samarbete mellan nordiska och afrikanska forskare,  och
4. tillhandahålla ett bibliotek för att förvärva och  tillgängliggöra litteratur och andra informationsbärare av  relevans för forskning och studier om det moderna Afrika.
Myndigheten ska genom sin verksamhet bidra till att uppfylla  målet för det internationella utvecklingssamarbetet, som en  del i genomförandet av Sveriges politik för global utveckling  och till att genomföra Förenta nationernas Agenda 2030 och de  globala målen för hållbar utveckling.
2 §
För att uppfylla målet för det internationella  utvecklingssamarbetet ska myndighetens verksamhet genomsyras  av
1. principen att ingen ska lämnas utanför, med bärande  utgångspunkter i ett rättighetsperspektiv och fattiga  människors perspektiv på utveckling,
2. ett miljö- och klimatperspektiv,
3. ett jämställdhetsperspektiv, och
4. ett konfliktperspektiv.
Ledning
3 §
Myndigheten leds av en myndighetschef.
Särskilda organ
4 §
Inom myndigheten finns ett rådgivande organ som benämns  Program- och forskningsrådet. Program- och forskningsrådet ska
1. ge råd till myndighetschefen kring den strategiska  inriktningen och genomförandet av verksamheten och dess  forskningsområden,
2. av myndighetschefen ges möjlighet att lämna synpunkter vid  rekrytering av forskningschef och chefsbibliotekarie, och
3. bereda andra frågor som myndighetschefen överlämnat till  rådet.
5 §
Program- och forskningsrådet består av myndighetschefen,  som är ordförande, och högst 13 andra ledamöter. Vart och ett  av de nordiska länder som bidrar med finansiering till  myndigheten har två ledamöter. Minst en av ett lands två  ledamöter ska representera sitt lands forskningsmiljö. En  ledamot ska representera Uppsala universitetsbibliotek. Utöver  dessa kan rådet ha ytterligare två ledamöter.
För ledamöterna kan det finnas suppleanter.
Anställningar och uppdrag
6 §
Myndighetens direktör är myndighetschef.
7 §
Ledamöter och suppleanter i Program- och forskningsrådet  utses av myndigheten för en bestämd tid. Ledamöter och  suppleanter från de nordiska länder som ingår i rådet utses  efter anmälan från de länderna.
8 §
När myndigheten informerar om lediga anställningar görs  detta i de nordiska länder som bidrar med finansiering till  myndigheten.
Personalansvarsnämnd
9 §
Vid myndigheten finns en personalansvarsnämnd.
Tillämpligheten av vissa förordningar
10 §
Myndigheten ska tillämpa personalföreträdarförordningen 
(1987:1101).
Avgifter
11 §
Myndigheten får ta ut avgifter för utredningar och  konferenser inom ramen för forskningsverksamheten och för  publikationer som myndigheten ger ut. Myndigheten får bestämma  avgifternas storlek och disponera intäkterna i verksamheten.
Rapportering om biståndsverksamhet
12 §
Myndigheten ska, för biståndsverksamhet finansierad från  utgiftsområde 7 Internationellt bistånd, rapportera statistik  till Styrelsen för internationellt utvecklingssamarbete 
(Sida). Rapporteringen ska vara i enlighet med OECD:s  biståndskommitté DAC:s direktiv samt enligt International Aid  Transparency Initiative:s (IATI) standard. Myndigheten ska  inhämta anvisningar och vägledning för denna rapportering från  Sida under januari varje år.
Överklagande
13 §
Myndighetens beslut i ärenden om fördelning av bidrag  eller annat ekonomiskt stöd får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.