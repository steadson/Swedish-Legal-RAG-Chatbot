Title: Lag (2012:883) med instruktion för Riksdagens arvodesnämnd
SFS Number: Svensk författningssamling 2012:883
URL: https://www.riksdagen.se/sv/dokument-och-lagar/dokument/svensk-forfattningssamling/lag-2012883-med-instruktion-for-riksdagens_sfs-2012-883/
Source Link: http://rkrattsbaser.gov.se/sfst?bet=2012:883
Amendment Register Link: http://rkrattsbaser.gov.se/sfsr?bet=2012:883
Ministry/Authority: Justitiedepartementet L6
Issued: 2012-12-06
Metadata: {"Utfärdad": "2012-12-06", "Ändrad": "t.o.m. SFS 2022:345"}

==================================================

Lag (2012:883) med instruktion för Riksdagens arvodesnämnd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2012:883
Departement/myndighet
:   
Justitiedepartementet L6
Utfärdad
:   
2012-12-06
Ändrad
:   
t.o.m. SFS 2022:345
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter m.m.
1 §
Riksdagens arvodesnämnd ska i enlighet med
1. 3 kap. 2 § lagen (2016:1108) om ersättning till riksdagens  ledamöter fastställa det belopp per månad som ledamotsarvode  ska betalas med,
2. 3 kap. 13-19 §§ samma lag besluta om återbetalning av  arvode,
3. 12 kap. 26-27 §§ samma lag besluta i frågor om  inkomstgaranti och efterlevandeskydd,
4. 13 kap. 22-23 §§ samma lag besluta i frågor om ekonomiskt  omställningsstöd och efterlevandeskydd,
5. 9 kap. 12 a § den upphävda lagen (1996:304) om arvode m.m.  till Sveriges ledamöter av Europaparlamentet besluta om  jämkning av inkomstgaranti, och
6. 9 kap. 23 § samma lag besluta om utbetalning av  inkomstgaranti på nytt.
Nämnden ska ange vilka överväganden som föranlett beslutet.
Nämnden är en myndighet under riksdagen.
Lag (2022:345)
.
Ledning
2 §
Myndigheten leds av en nämnd.
Sammansättning
3 §
Enligt 13 kap. 15 § riksdagsordningen består nämnden av en ordförande och två övriga ledamöter.
Lag (2014:810)
.
Ledningens ansvar
4 §
Nämnden ansvarar för verksamheten, om inte annat följer av bestämmelser i lag.
Nämnden ska se till att verksamheten bedrivs effektivt och enligt gällande rätt, att resultatet redovisas på ett tillförlitligt och rättvisande sätt samt att nämnden hushållar väl med statens medel.
Arbetsordning
5 §
Nämnden ska besluta om en arbetsordning och i den meddela de närmare föreskrifter som behövs om
1. nämndens organisation,
2. arbetsfördelning,
3. delegering av beslutanderätt,
4. handläggning av ärenden samt
5. formerna i övrigt för verksamheten.
Delegering
6 §
Nämnden får i arbetsordningen eller genom särskilda beslut lämna över rätten att fatta beslut eller vidta åtgärder
(delegering) i enlighet med vad som anges i andra-fjärde stycket.
Delegering till ordföranden, sekreteraren eller någon hos en myndighet som utför kansligöromål för nämnden får avse
1. att vidta åtgärder och fatta beslut för att bereda ett ärende och
2. att avgöra andra ärenden än de som avses i 1 och 5 §§, om ärendena är av det slaget att de inte behöver prövas av nämnden.
Delegering till ordföranden eller en annan ledamot av nämnden får avse att fatta beslut om att inleda och skriva av tillsynsärenden. Sådana beslut ska anmälas för nämnden vid nästkommande sammanträde.
Delegering till den som nämnden bestämmer hos Riksdagsförvaltningen eller hos någon annan myndighet som utför kansligöromål för nämnden får ske när det gäller att ta emot och registrera allmänna handlingar samt pröva frågor om utlämnande av allmänna handlingar eller frågor som uppkommer med anledning av överklaganden av nämndens beslut i sådana frågor.
Ärendenas handläggning
7 §
Nämnden sammanträder på kallelse av ordföranden.
Nämnden är beslutför när alla ledamöter är närvarande.
8 §
Nämnden får anlita experter eller annan särskild hjälp som behövs för att nämnden ska kunna fullgöra sina uppgifter.
9 §
Nämnden får i arbetsordningen föreskriva att ärenden får avgöras genom kontakter mellan ordföranden och de andra ledamöterna.
10 §
För varje skriftligt beslut i ett ärende ska det finnas en handling som visar
1. dagen för beslutet,
2. beslutets innehåll,
3. vem som har fattat beslutet,
4. vem som har varit föredragande och
5. vem som har varit med vid den slutliga handläggningen utan att delta i avgörandet.
11 §
Om nämnden fattar ett beslut som innebär att medel på ett  anslag tas i anspråk, ska nämnden genast underrätta den  myndighet som anvisats anslaget om beslutet.
Nämnden ska genast underrätta Riksdagsförvaltningen och  Statens tjänstepensionsverk om beslut om återbetalning av  arvode, om jämkning av inkomstgaranti och om utbetalning på  nytt av inkomstgaranti.
Lag (2021:1122)
.
Årlig verksamhetsredogörelse
12 §
Nämnden ska senast den 22 februari varje år till  riksdagen lämna en redogörelse för sin verksamhet under det  senaste kalenderåret. I redogörelsen ska nämnden också  redovisa verksamhetens kostnader.
Lag (2016:1100)
.
Organisation
13 §
Nämnden har en sekreterare som utses av nämnden.
Ersättningsfrågor
14 §
Bestämmelser om arvode till ordföranden, övriga ledamöter  och ersättaren för ordföranden finns i lagen (1989:185) om  arvoden m.m. för uppdrag inom riksdagen, dess myndigheter och  organ.
Lag (2022:345)
.
15 §
Nämnden beslutar om arvode till sekreteraren och andra som tjänstgör hos nämnden.
16 §
För resor som ledamöter, sekreterare och andra som tjänstgör hos nämnden gör i sina uppdrag ska Riksdagsförvaltningen betala resekostnadsersättning och traktamente enligt de bestämmelser som gäller för arbetstagare vid Riksdagsförvaltningen.
Överklagande
17 §
Bestämmelser om överklagande av beslut som avses i 1 §  finns i 15 kap. 2 § lagen (2016:1108) om ersättning till  riksdagens ledamöter och i 12 kap. 1 § den upphävda lagen 
(1996:304) om arvode m.m. till Sveriges ledamöter av  Europaparlamentet.
Bestämmelser om överklagande av beslut som rör utlämnande av  handlingar och uppgifter finns i lagen (1989:186) om  överklagande av administrativa beslut av  Riksdagsförvaltningen och riksdagens myndigheter.
Lag (2016:1115)
.
Övergångsbestämmelser
2012:883
1. Denna lag träder i kraft den 1 januari 2013, då lagen
(1993:1426) med instruktion för Riksdagens arvodesnämnd ska upphöra att gälla.
2. Bestämmelsen i 12 § tillämpas första gången i fråga om verksamhetsåret 2013.
2013:762
l. Denna lag träder i kraft den l maj 2014.
2. En ledamot som har utsetts med stöd av äldre bestämmelser kvarstår som ledamot i nämnden under den tid som han eller hon utsetts för.
2016:1100
1. Denna lag träder i kraft den 1 januari 2017.
2. Lagen ska tillämpas första gången i fråga om nämndens  redogörelse för kalenderåret 2016.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.