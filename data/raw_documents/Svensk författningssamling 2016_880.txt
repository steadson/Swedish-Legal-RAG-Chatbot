Title: Förordning (2016:880) om statligt stöd för att anordna och tillhandahålla hyresbostäder och bostäder för studerande
SFS Number: Svensk författningssamling 2016:880
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016880-om-statligt-stod-for-att_sfs-2016-880/
Source Link: http://rkrattsbaser.gov.se/sfst?bet=2016:880
Amendment Register Link: http://rkrattsbaser.gov.se/sfsr?bet=2016:880
Ministry/Authority: Näringsdepartementet
Issued: 2016-09-29
Metadata: {"Utfärdad": "2016-09-29"}

==================================================

Förordning (2016:880) om statligt stöd för att anordna och tillhandahålla hyresbostäder och bostäder för studerande
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:880
Departement/myndighet
:   
Näringsdepartementet
Utfärdad
:   
2016-09-29
Tidsbestämd
: 
2017-03-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förutsättningar för stöd
1 §
Stöd enligt denna förordning får, i mån av tillgång på  medel, lämnas för att anordna och tillhandahålla  hyresbostäder och bostäder för studerande.
Stödet lämnas i enlighet med kommissionens beslut 2012/21/EU  av den 20 december 2011 om tillämpningen av artikel 106.2 i  fördraget om Europeiska unionens funktionssätt på statligt  stöd i form av ersättning för allmännyttiga tjänster som  beviljas vissa företag som fått i uppdrag att tillhandahålla  tjänster av allmänt ekonomiskt intresse.
Stödet lämnas till fastighetsägare, tomträttshavare eller  någon som anordnar bostäder på ofri grund.
2 §
Stöd får lämnas
1. för bostäder som upplåts med hyresrätt i områden med  befolkningstillväxt och bostadsbrist,
2. för bostäder för studerande i eller i anslutning till  kommuner där det finns universitet, högskola eller annan  eftergymnasial utbildning eller folkhögskola, eller
3. om det, i en kommun som inte har befolkningstillväxt,  finns brist på en viss typ av bostäder och behovet inte kan  tillgodoses på annat sätt.
3 §
Stöd får lämnas för att anordna och tillhandahålla  hyresbostäder som är avsedda för permanent bruk och  självständigt boende som garanteras genom hyresavtal utan  inskränkningar i besittningsskyddet eller hyresavtal om  kooperativ hyresrätt.
Stöd får lämnas för bostäder för studerande och bostäder som  anordnas i syfte att underlätta inträde på den ordinarie  bostadsmarknaden för personer med socialt utsatt situation  även om hyresavtalen för bostäderna innehåller begränsningar  i besittningsskyddet.
Stöd får lämnas för bostäder som inryms i småhus eller  flerbostadshus.
4 §
Stöd får lämnas enbart till bostäder som anordnas genom  nybyggnad, tillbyggnad eller ombyggnad av hel eller del av  byggnad som inte har använts till bostäder under de senaste  åtta åren.
5 §
Ett byggnadsprojekt, genom vilket bostäder anordnas  enligt 4 §, anses vara påbörjat när byggnadsarbetet har  påbörjats. Med byggnadsarbete avses vid nybyggnad och  tillbyggnad grundläggningsarbete och vid ombyggnad rivnings-  eller röjningsarbete.
Ett byggnadsprojekt anses färdigställt när det finns ett  slutbesked enligt 10 kap. 34 § plan- och bygglagen (2010:900)  eller ett interimistiskt slutbesked enligt 10 kap. 36 § samma  lag.
6 §
Stödet beräknas på
1. boarea, och
2. areor för gemensamma aktiviteter, såsom utrymmen för de  boendes måltider, samvaro, hobby och rekreation.
7 §
Vid prövning av frågor om stöd indelas landet i följande  regioner:
1. Stockholmsregionen, som utgörs av kommunerna i Stockholms  FA-region, utom de kommuner som gränsar mot kommuner utanför  regionen,
2. regionen kommuner nära Stockholm, som utgörs av de  kommuner i Stockholms FA-region som gränsar mot kommuner  utanför regionen,
3. Göteborgsregionen, som utgörs av kommunerna i Göteborgs  FA-region,
4. Malmöregionen, som utgörs av kommunerna i Malmös  FA-region,
5. regionen övriga kommuner med hög och varaktig  befolkningstillväxt, som utgörs av kommuner som årligen ökat  befolkningsmässigt under de senaste tre till fem åren med  sammantaget minst fem procent,
6. regionen övriga stora kommuner, som utgörs av de kommuner  utanför Stockholms, Göteborgs respektive Malmös FA-region som  har fler än 75 000 invånare och som inte ingår i någon av  ovanstående regioner, och
7. regionen övriga landet.
Med FA-region avses den indelning av Sverige i funktionella  analysregioner som Myndigheten för tillväxtpolitiska  utvärderingar och analyser beslutar om.
8 §
Stöd får lämnas om
1. en ansökan enligt 16 § avser ett byggnadsprojekt som  påbörjats enligt 5 § senast den 28 februari 2017,
2. projektet kommer att färdigställas inom två år från den  dag det påbörjats,
3. projektet till sin karaktär är ägnat att säkerställa  rimliga boendekostnader genom att normhyran per kvadratmeter  boarea per år inklusive, i förekommande fall, bostadens andel  i sådana areor för gemensamma aktiviteter som avses i 6 § 2  vid tillträdet inte får överstiga
a) 1 450 kronor i Stockholmsregionen,
b) 1 350 kronor i regionen kommuner nära Stockholm, i  Göteborgs- och Malmöregionerna, i regionen övriga kommuner  med hög och varaktig befolkningstillväxt, i regionen övriga  stora kommuner samt, utanför Stockholmsregionen, för bostäder  för studerande, eller
c) 1 300 kronor i övriga fall,
4. den i 3 angivna hyran, när det är fråga om kooperativ  hyresrätt, även omfattar värdet av hyresgästens egen  insats,
5. projektet bidrar till ett långsiktigt hållbart  byggande genom att byggnaden har låg energianvändning,  motsvarande högst 88 procent av vad som den 29 september 2016  följer av föreskrifter om byggnaders specifika  energianvändning som Boverket har meddelat med stöd av 
10 kap. 3 § 7 plan- och byggförordningen (2011:338),
6. projektet innehåller en blandning av lägenhetsstorlekar,  med minst en lägenhet med tre eller fler rum och kök,
7. den som utför arbetet medverkar till utbildningen av nya  yrkesarbetande inom byggsektorn genom aktiv samverkan med  relevanta gymnasieskolor och Arbetsförmedlingen samt genom  att ta emot lärlingar i färdigutbildning,
8. den som utför arbetet tar ett huvudentreprenörsansvar som  motsvarar vad som gäller enligt kollektivavtal,
9. den som utför arbetet eller tillverkar byggelement är  godkänd för F-skatt eller, i fråga om utländska företagare  eller företag, visar upp ett intyg eller någon annan handling  som visar att företagaren eller företaget i sitt hemland  genom registrering eller på annat sätt genomgår motsvarande  kontroll i fråga om skatter och avgifter,
10. projektet har beviljats bygglov som fått laga kraft,  och
11. byggnaden kommer att uppfylla de krav på  permanentbostäder som följer av 8 kap. plan- och bygglagen 
(2010:900).
Första stycket 6 tillämpas inte i fråga om bostäder för  studerande eller bostäder som anordnas i syfte att underlätta  ett inträde på den ordinarie bostadsmarknaden för personer  med socialt utsatt situation eller om det aktuella  byggsystemet inte medger den eftersträvade blandningen av  lägenhetsstorlekar.
Om det finns särskilda skäl, får länsstyrelsen i ett enskilt  fall besluta om undantag från första stycket 2, 3, 6 och 7.
9 §
Stöd får lämnas om stödmottagaren förbinder sig att  under femton års tid från det att ett utbetalningsbeslut  enligt 18 § har fattats
1. när det gäller bostäder enligt 2 § 1 och 3, genom  överenskommelse med den kommunala bostadsförmedlingen eller  på annat sätt se till att de bostäder som anordnas med stödet  förmedlas enligt öppna och transparenta allmännyttiga  principer på ett socialt integrerande sätt så att en  blandning av hushåll med olika ekonomiska förutsättningar  uppnås och, om det inte har en tydligt negativ effekt när det  gäller blandningen av hushåll, företräde vid förmedlingen av  bostäder ges till hushåll som mest behöver en bostad till  rimlig hyra,
2. ställa rimliga krav på bostadssökandens ekonomi och inte  tillämpa andra inkomstkrav än vad som följer av föreskrifter  som har meddelats av Boverket med stöd av 30 §,
3. använda bostäderna för de ändamål och i enlighet med de  villkor som förutsattes när stödet beviljades,
4. inte överlåta den byggnad eller de byggnader som  innehåller bostäderna till någon som avser att använda  bostäderna för annat ändamål eller med andra villkor än vad  som förutsattes när stödet beviljades,
5. vid en överlåtelse, i överlåtelseavtalet ange att  bostäderna har anordnats med stöd enligt denna förordning och  att de inte får användas för annat ändamål eller upplåtas på  villkor som avviker från denna förordning eller ett beslut  som har meddelats med stöd av förordningen och att köparen  vid en eventuell framtida överlåtelse inom femtonårsperioden  ska ange samma information, och
6. säkerställa rimliga hyresnivåer genom att hyrorna  fastställs enligt 12 kap. 55 c § jordabalken och att hyrorna  vid tillträdet inte överstiger den hyra som anges i 8 §  första stycket 3 och därefter inte ökar mer än hyrorna i  genomsnitt på orten eller, om det är fråga om kooperativ  hyresrätt, dels att den hyresnivå som angetts i ansökan om  stöd inte ökar mer än hyrorna i genomsnitt på orten, dels att  under samma period inte höja den insats som tas ut av  medlemmarna.
När det är fråga om kooperativ hyresrätt ska vad som anges i  första stycket 1 gälla för kooperativets kösystem.
Om bostäderna uppförs med tidsbegränsat bygglov, ska den  tidsperiod som avses i första stycket i stället motsvara  bygglovets längd.
10 §
Stöd får inte lämnas till företag i svårigheter som  uttrycket definieras i punkt 20 i Europeiska kommissionens  meddelande om riktlinjer för statligt stöd till undsättning  och omstrukturering av icke-finansiella företag i  svårigheter.
Stödets storlek
11 §
Stöd får lämnas med
1. högst 6 600 kronor per kvadratmeter boarea i  Stockholmsregionen,
2. högst 5 300 kronor per kvadratmeter boarea i regionen  kommuner nära Stockholm, i Göteborgs- och Malmöregionerna, i  regionen kommuner med hög och varaktig befolkningsökning, i  regionen övriga stora kommuner samt, utanför  Stockholmsregionen, för bostäder för studerande, och
3. högst 3 800 kronor per kvadratmeter boarea i övriga  fall.
För ytor upp till och med 35 kvadratmeter boarea per  lägenhet lämnas högsta stödbelopp enligt första stycket. För  ytor över 35 kvadratmeter och upp till och med 70  kvadratmeter boarea per lägenhet lämnas stöd med 50 procent  av stödbeloppet enligt första stycket. För ytor därutöver  lämnas inget stöd.
12 §
För areor för gemensamma aktiviteter enligt 6 § 2 lämnas  stöd med 50 procent av högsta stödbelopp enligt 11 § första  stycket.
13 §
Om ett byggnadsprojekt medför en energianvändning  motsvarande högst 56 procent av vad som krävs för byggnaders  specifika energianvändning den 29 september 2016, ska  stödbeloppen enligt 11 § höjas med 75 procent.
14 §
Om bostäder anordnas med tidsbegränsat bygglov, ska  stödet enligt 11-13 §§ reduceras proportionellt efter  bygglovets längd i förhållande till den femtonårsperiod som  avses i 9 § första stycket.
15 §
Stöd enligt 11-14 §§
1. får inte överstiga nettokostnaden inklusive en rimlig  vinst för att anordna och tillhandahålla bostäderna på de  villkor som följer av denna förordning eller ett beslut som  har meddelats med stöd av förordningen, och
2. ska beräknas med iakttagande av vad som föreskrivs i  artikel 5 i kommissionens beslut 2012/21/EU.
Ansökan om stöd
16 §
En ansökan om stöd ska vara skriftlig och ges in till  länsstyrelsen i det län där fastigheten ligger.
Beslut om stöd
17 §
Länsstyrelsen prövar frågor om stöd. Ett beslut om stöd  ska innehålla uppgifter om det preliminära stödbeloppet och  det datum som byggnadsprojektet ska vara färdigställt.
Ett beslut om stöd får förenas med de övriga villkor som  krävs för att syftet med stödet ska tillgodoses.
Utbetalning av stöd
18 §
När ett byggnadsprojekt är färdigställt ska  länsstyrelsen, efter särskild ansökan, fatta ett  utbetalningsbeslut i vilket stödets storlek slutligt bestäms.  En sådan ansökan ska ha kommit in till länsstyrelsen senast  sex månader efter det att projektet färdigställts eller, om  ett projekt färdigställts innan beslut om stöd enligt 17 §  har fattats, inom två månader från dagen för det beslutet.
Stödet ska betalas ut till den som vid tidpunkten för  länsstyrelsens utbetalningsbeslut är antecknad i  fastighetsregistret som lagfaren ägare, tomträttshavare eller  ägare av byggnad som inte tillhör fastighetsägaren.
19 §
När det gäller bostäder för studerande enligt 2 § 2 får,  efter särskild ansökan, ett utbetalningsbeslut fattas innan  förutsättningarna i 18 § första  stycket är uppfyllda. Sådant  förskott får avse högst halva det preliminära stödbeloppet.  Vid förskott ska 18 § andra stycket tillämpas.
20 §
Länsstyrelsen ska sända ett utbetalningsbeslut enligt 
18 § första stycket till inskrivningsmyndigheten för anteckning  i fastighetsregistrets inskrivningsdel om att bostäder i  fastigheten har anordnats och tillhandahålls med stöd av  denna förordning. Inskrivningsmyndigheten ska underrätta  lagfaren ägare eller tomträttshavaren om att en sådan  anteckning har gjorts.
En sådan anteckning får, på inskrivningsmyndighetens eget  initiativ eller på begäran av lagfaren ägare eller  tomträttshavaren, tas bort femton år från det att ett  utbetalningsbeslut enligt 18 § första stycket har fattats. Om  bostäder anordnats med tidsbegränsat bygglov, får  anteckningen tas bort när bygglovet löpt ut.
21 §
Boverket betalar ut stöd enligt denna förordning.
22 §
Stöd enligt denna förordning får inte betalas ut till  ett företag som är föremål för betalningskrav på grund av ett  beslut av Europeiska kommissionen som förklarar ett stöd  olagligt och oförenligt med den inre marknaden.
Tillsyn och uppgiftsskyldighet
23 §
Länsstyrelsen ska följa upp och utvärdera den tjänst som  stöd har lämnats för och utöva tillsyn över att villkoren för  stödet följs.
24 §
Den som har ansökt om eller tagit emot stöd ska på  begäran lämna de uppgifter som behövs för uppföljning och  utvärdering av den tjänst som stöd har lämnats för. I detta  ingår att lämna de underlag som behövs för att Sverige ska  kunna fullgöra sådana skyldigheter som följer av  kommissionens beslut 2012/21/EU.
Återbetalningsskyldighet
25 §
En stödmottagare är återbetalningsskyldig om
1. den som har sökt eller tagit emot stöd genom att lämna  oriktiga uppgifter har förorsakat att stödet beviljats  felaktigt eller med för högt belopp,
2. stödet av något annat skäl har beviljats felaktigt eller  med för högt belopp och mottagaren borde ha insett detta,
3. bostäderna används för annat ändamål eller på andra  villkor än som följer av denna förordning eller ett beslut  som har meddelats med stöd av förordningen, eller
4. villkoren för stödet i något annat avseende inte har  följts.
Vid tillämpningen av första stycket 3 ska återbetalning ske  av den del av stödet som proportionellt hänför sig till tiden  från det att bostäderna började användas för annat ändamål  eller på andra villkor än som följer av denna förordning  eller ett beslut som har meddelats med stöd av förordningen  till och med att femtonårsperioden enligt 9 § första stycket  eller den period som följer av 9 § tredje stycket löper ut.  Detta ska gälla även om stödmottagaren under perioden har  överlåtit den byggnad eller de byggnader med bostäder för  vilka stöd har lämnats och den nya ägaren använder bostäderna  för annat ändamål eller på andra villkor än som följer av  denna förordning eller ett beslut som har meddelats med stöd  av förordningen.
26 §
Om en stödmottagare är återbetalningsskyldig enligt 
25 §, ska länsstyrelsen besluta att helt eller delvis kräva  tillbaka stödet.
Ett beslut om återkrav ska fattas inom femton år från det att  ett utbetalningsbeslut enligt 18 § har fattats.
27 §
Om en stödmottagare inte är berättigad till ett  stödbelopp och detta ska betalas tillbaka, ska ränta tas ut  enligt räntelagen (1975:635). Om det finns särskilda skäl,  får räntekravet sättas ned.
28 §
Om en stödmottagare är återbetalningsskyldig eller  skyldig att betala ränta enligt denna förordning, får ett  krav på återbetalning av stöd och på ränta räknas av mot  annan utbetalning av stöd enligt förordningen.
Överklagande
29 §
Länsstyrelsens beslut enligt denna förordning får  överklagas till Boverket.
I 22 a § förvaltningslagen (1986:223) finns bestämmelser om  överklagande till allmän förvaltningsdomstol. Andra beslut av  Boverket än beslut i överklagade ärenden enligt 18, 19, 22  eller 28 § får dock inte överklagas.
Särskilda uppgifter för Boverket
30 §
Boverket får meddela föreskrifter om verkställigheten av  denna förordning.
Boverket ska senast den 31 januari vartannat år, med början 
2018, lämna sådana uppgifter till regeringen som kan behöva  rapporteras enligt artikel 9 i kommissionens beslut 
2012/21/EU.
Övergångsbestämmelser
2016:880
1. Denna förordning träder i kraft den 15 november 2016.
2. Förordningen tillämpas även på byggnadsprojekt som har  påbörjats före ikraftträdandet, dock tidigast den 25 mars 
2015.
3. Förordningen upphör att gälla vid utgången av februari  månad 2017.
4. Den upphävda förordningen ska dock fortsätta att gälla för  stöd om en ansökan om stöd lämnas in till länsstyrelsen  senast den 28 februari 2017.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.