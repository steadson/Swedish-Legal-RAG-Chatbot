Title: Förordning (2024:102) om särskilda exportkreditgarantier för Ukraina
SFS Number: Svensk författningssamling 2024:102
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024102-om-sarskilda_sfs-2024-102/
Source Link: http://rkrattsbaser.gov.se/sfst?bet=2024:102
Amendment Register Link: http://rkrattsbaser.gov.se/sfsr?bet=2024:102
Ministry/Authority: Utrikesdepartementet
Issued: 2024-02-29
Metadata: {"Utfärdad": "2024-02-29", "Ändrad": "t.o.m. SFS 2025:724"}

==================================================

Förordning (2024:102) om särskilda exportkreditgarantier för Ukraina
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:102
Departement/myndighet
:   
Utrikesdepartementet
Utfärdad
:   
2024-02-29
Ändrad
:   
t.o.m. SFS 2025:724
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
I denna förordning finns bestämmelser om särskilda  exportkreditgarantier för Ukraina.
2 §
Följande bestämmelser i förordningen (2011:211) om  utlåning och garantier ska tillämpas på dessa  exportkreditgarantier:
- 4 § om definitioner,
- 6 § om förutsättningar,
- 8 § om garantiavtal,
- 9 § om villkor,
- 10 § om regressrätt,
- 11 § om kreditförsäkring,
- 19 § första stycket om att avgiftens storlek ska framgå av  garantivillkoren,
- 20 § om uppföljning,
- 21 § om bevakning,
- 24 § om förvaltning, och
- 26 § om uppgiftsskyldighet.
Förutsättningar för de särskilda exportkreditgarantierna
3 §
Exportkreditnämnden får enligt denna förordning utfärda  statsgarantier (exportkreditgarantier) för att täcka förluster  vid exportaffärer med varor och tjänster till Ukraina.  Förordning (2024:1349).
4 §
En exportkreditgaranti får utfärdas bara om
1. den verksamhet i Ukraina som exportaffären främjar har som  huvudsyfte att bidra till ekonomisk och samhällelig utveckling  och välfärd i Ukraina,
2. den är i överensstämmelse med Sveriges internationella  åtaganden om statsstödd exportfinansiering, och
3. den avser transaktioner vars utformning inte strider mot  lag eller annan författning. Förordning (2025:724).
5 §
En exportkreditgaranti får utfärdas bara om den förlust  som garantin avser att täcka riskerar att uppstå i en  verksamhet som avser export eller indirekt avser export och  som genomförs av svenskt företag, av företag med säte  utomlands vars verksamhet bedöms vara av betydande svenskt  samhällsintresse eller av företag som köper varor och tjänster  av Sverige.
6 §
En exportkreditgaranti får utfärdas som ett komplement  till utbudet av garantier på den privata marknaden och får  normalt inte omfatta sådana förluster som företag kan få skydd  mot genom vanliga transport-, brand- eller stöldförsäkringar  eller på annat liknande sätt.
7 §
En exportkreditgaranti får avse endast sådan förlust som  beror på
1. att köparen, låntagaren eller någon annan gäldenär inte har  fullgjort sina förpliktelser mot garantitagaren,
2. att en myndighet i utlandet har infört ett moratorium eller  på ett oförutsägbart sätt hindrat eller fördröjt export,  import eller överföring av betalning eller vidtagit någon  annan liknande åtgärd,
3. att en myndighet i utlandet har beslutat om beslag eller  någon liknande åtgärd,
4. krig, inre oroligheter, naturkatastrof eller någon annan  extraordinär händelse i utlandet,
5. någon annan händelse som bedömts vara väsentlig inom ramen  för återförsäkringsavtal, eller
6. någon annan jämförbar händelse.
8 §
En exportkreditgaranti får inte avse sådan förlust enligt 
7 § som garantitagaren själv har orsakat eller medverkat till.
9 §
Exportkreditgarantin får avse alla uteblivna betalningar  från köparens sida ifall rätten till ersättning från den  överlåts till någon som säkerhet vid finansiering av den  export som omfattas av exportkreditgarantin.
Villkor
10 §
En exportkreditgaranti får inte vid någon tidpunkt avse  ett belopp som motsvarar mer än 95 procent av de garanterade  åtagandena.
Villkoren för en exportkreditgaranti ska utformas så att  garantitagaren och Exportkreditnämnden bär förluster  proportionellt och på samma sätt. Förordning (2024:1349).
11 §
Ett garantiåtagande får gälla längst till och med den 31  december 2035. Förordning (2025:314).
12 §
Sökande i samma företagskoncern kan inte beviljas  exportkreditgarantier som sammantaget överstiger 300 miljoner  kronor. Denna begränsning gäller dock inte om det finns  utrymme i garantiramen när det är sex månader kvar av den  period som Exportkreditnämnden kan utfärda garantier under.
Förordning (2024:1349).
Riskbedömning
13 §
Innan en garanti beviljas ska en bedömning göras av  statens risk. Bedömningen ska dokumenteras i en rapport.
Avgift
14 §
Garantitagaren ska betala en avgift för  exportkreditgarantin som bestäms av Exportkreditnämnden.
Avgiften ska bestämmas i enlighet med de minimipremiesatser  för kreditrisk som anges i den senast beslutade  överenskommelsen om statsstödda exportkrediter, som utarbetats  inom ramen för OECD och som tillämpas inom Europeiska unionen  enligt Europaparlamentets och rådets förordning (EU)  nr 1233/2011 av den 16 november 2011 om tillämpningen av vissa  riktlinjer för statsstödda exportkrediter och om upphävande av  rådets beslut 2001/76/EG och 2001/77/EG.
Även för garantier med kortare återbetalningstid än två år ska  avgiften motsvara minimipremiesatserna. Förordning (2025:724).
Samverkan
15 §
Exportkreditnämnden ska samråda med Styrelsen för  internationellt utvecklingssamarbete (Sida) vid bedömningen av  om en planerad exportaffär är inom sektorer som är viktiga för  Ukrainas utveckling och välfärd. Samrådet syftar till att  säkerställa att verksamheten i Ukraina som exportaffären  främjar har som huvudsyfte att bidra till ekonomisk och  samhällelig utveckling och välfärd i Ukraina i enlighet med de  villkor som anges i 4 § 1.
Redovisning mot inkomsttitel
16 §
Till den del avgifterna överstiger Exportkreditnämndens  administrativa kostnader för garantierna ska avgifterna  redovisas mot en inkomsttitel på statens budget.
Den del av avgifterna som motsvarar administrationskostnaderna  disponeras av Exportkreditnämnden.
Återvinningar och medel hänförliga till inlösen eller  avyttring av säkerhet ska redovisas mot en inkomsttitel på  statens budget.
Del- och slutredovisning
17 §
Exportkreditnämnden ska redovisa exportkreditgarantierna  separat från den övriga verksamheten.
Myndigheten ska varje kvartal lämna en redovisning till  Regeringskansliet (Utrikesdepartementet) för hur ramen för  exportkreditgarantierna enligt denna förordning har  utnyttjats.
Myndigheten ska göra en slutredovisning när den sista  kreditgarantin har löpt ut och beskriva resultat i förhållande  till biståndsmålen.
18 §
En sökande som har beviljats en exportkreditgaranti  enligt denna förordning ska sammanställa och rapportera  statistik och resultat som Exportkreditnämnden behöver för att  redovisa hur verksamheten bidrar till att uppfylla  biståndsmålen.
Valuta
19 §
Exportkreditnämnden beslutar i vilken valuta som  exportkreditgarantin ska lämnas.
Prövning
20 §
Ärenden enligt denna förordning prövas av  Exportkreditnämnden i den ordning ansökningarna kommer in till  myndigheten.
Om ett ärende är av större vikt, får myndigheten med ett eget  yttrande lämna över ärendet till regeringens prövning.
21 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.