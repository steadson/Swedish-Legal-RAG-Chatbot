Title: Förordning (2019:1288) om statsbidrag till skolhuvudmän som inrättar karriärsteg för lärare
SFS Number: Svensk författningssamling 2019:1288
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20191288-om-statsbidrag-till_sfs-2019-1288/
Source Link: http://rkrattsbaser.gov.se/sfst?bet=2019:1288
Amendment Register Link: http://rkrattsbaser.gov.se/sfsr?bet=2019:1288
Ministry/Authority: Utbildningsdepartementet
Issued: 2019-12-19
Metadata: {"Utfärdad": "2019-12-19", "Ändrad": "t.o.m. SFS 2025:86"}

==================================================

Förordning (2019:1288) om statsbidrag till skolhuvudmän som inrättar karriärsteg för lärare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:1288
Departement/myndighet
:   
Utbildningsdepartementet
Utfärdad
:   
2019-12-19
Ändrad
:   
t.o.m. SFS 2025:86
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förutsättningar för statsbidrag
1 §
Statsbidrag enligt denna förordning får lämnas till  huvudmän inom skolväsendet som inrättar karriärsteg som  förstelärare eller lektor för särskilt yrkesskickliga lärare i
- förskoleklassen,
- grundskolan,
- anpassade grundskolan,
- specialskolan,
- sameskolan,
- gymnasieskolan,
- anpassade gymnasieskolan, eller
- kommunal vuxenutbildning.
Förordning (2022:1646).
2 §
För att statsbidrag ska lämnas för en lärare ska villkoren  i 3-12 §§ vara uppfyllda.
2 a §
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs i allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
Förordning (2025:86).
2 b §
Statsbidrag får inte lämnas om
1. Statens skolinspektion har fattat beslut om att återkalla  huvudmannens godkännande som avser en verksamhet som omfattas  av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Statsbidrag får dock lämnas om ett sådant beslut som anges i  första stycket 1 eller 2 har upphävts. Förordning (2025:86).
2 c §
Statsbidrag får inte lämnas för kostnader som något  statligt bidrag redan har lämnats för. Förordning (2025:86).
Hur förstelärare och lektorer ska utses
3 §
Läraren ska ha utsetts till förstelärare eller lektor  efter ett öppet ansökningsförfarande.
Arbetsuppgifter
4 §
Lärarens arbetsuppgifter ska huvudsakligen bestå av  undervisning och uppgifter som hör till undervisningen.
Vem får utses till förstelärare
5 §
Till förstelärare får en lärare utses som
1. har legitimation enligt 2 kap. 16 § skollagen (2010:800),  enligt föreskrifter som har meddelats med stöd av 2 kap. 
16 b § första stycket skollagen eller enligt 27 kap. 4 §  skollagen,
2. genom dokumentation kan redovisa minst fyra års väl  vitsordat arbete med undervisning inom ramen för en eller  flera anställningar inom skolväsendet,
3. har visat särskilt god förmåga att förbättra elevernas  studieresultat och ett starkt intresse för att utveckla  undervisningen, och
4. även i övrigt av huvudmannen bedöms som särskilt  kvalificerad för undervisning och uppgifter som hör till  undervisningen.
Vem får utses till lektor
6 §
Till lektor får en lärare utses som
1. har legitimation enligt 2 kap. 16 § skollagen (2010:800),  enligt föreskrifter som har meddelats med stöd av 2 kap. 
16 b § första stycket skollagen eller enligt 27 kap. 4 §  skollagen,
2. har avlagt en sådan examen på forskarnivå enligt bilaga 2  till högskoleförordningen (1993:100) som avses i 7 § eller en  motsvarande utländsk examen, och
3. under minst fyra års tjänstgöring som lärare inom  skolväsendet har visat pedagogisk skicklighet.
En lärare som har undervisat på universitet eller högskola  behöver inte uppfylla villkoret i första stycket 3.
7 §
Den forskarexamen som krävs enligt 6 § första stycket 2  ska avse ämnesdidaktik eller ett ämne som helt eller  huvudsakligen kan hänföras till ett undervisningsämne inom  skolväsendet.
En sådan examen som avses i första stycket kan även ha  utfärdats inom det specialpedagogiska ämnesområdet med nära  anknytning till undervisningen i den skolform som läraren är  verksam inom när det gäller
1. lärare som har en speciallärarexamen enligt bilaga 2 till  högskoleförordningen (1993:100), och
2. lärare som har en examen enligt 1 kap. 5 § förordningen 
(2011:326) om behörighet och legitimation för lärare och  förskollärare.
Vissa olegitimerade lärare jämställs med legitimerade lärare
8 §
Vid tillämpning av 5 och 6 §§ jämställs en lärare utan  legitimation som bedriver undervisning med stöd av 2 kap. 17 §  första stycket 1 skollagen (2010:800) med en legitimerad  lärare.
Krav på lönesättning när en förstelärare utses
9 §
En lärare som samtidigt anställs och utses till  förstelärare ska ges en lön som överstiger medianlönen för  samma kategori lärare hos huvudmannen med minst 10 000 kronor  per månad, om läraren arbetar vid en sådan skolenhet som avses  i 17 §, och i annat fall med minst 5 000 kronor per månad.
En lärare som sedan tidigare var anställd hos huvudmannen och  utses till förstelärare ska ges en lön som innebär en  löneökning om minst 10 000 kronor per månad, om läraren  arbetar vid en sådan skolenhet som avses i 17 §, och i annat  fall om minst 5 000 kronor per månad.
Om en lärare som tidigare har utsetts till förstelärare och  har arbetat vid en skolenhet som avses i 16 § och då fick en  löneökning om minst 5 000 kronor per månad, senare ska arbeta  som förstelärare vid en skolenhet som avses i 17 § hos samma  huvudman ska den sammanlagda löneökningen uppgå till minst 
10 000 kronor per månad.
Krav på lönesättning när en lektor utses
10 §
En lärare som samtidigt anställs och utses till lektor  ska ges en lön som överstiger medianlönen för samma kategori  lärare hos huvudmannen med minst 15 000 kronor per månad, om  läraren arbetar vid en sådan skolenhet som avses i 17 §, och i  annat fall med minst 10 000 kronor per månad.
En lärare som sedan tidigare var anställd hos huvudmannen och  utses till lektor ska ges en lön som innebär en löneökning om  minst 15 000 kronor per månad, om läraren arbetar vid en sådan  skolenhet som avses i 17 §, och i annat fall om minst 
10 000 kronor per månad.
Om en lärare som utses till lektor tidigare har utsetts till  förstelärare och då fick en sådan löneökning som avses i 9 §  andra stycket ska den sammanlagda löneökningen uppgå till  minst 15 000 kronor per månad, om läraren arbetar vid en sådan  skolenhet som avses i 17 §, och i annat fall till minst 10 000  kronor.
Om en lärare som tidigare har utsetts till lektor och har  arbetat vid en skolenhet som avses i 16 § och då fick en  löneökning om minst 10 000 kronor per månad, senare ska arbeta  som lektor vid en skolenhet som avses i 17 § hos samma  huvudman ska den sammanlagda löneökningen uppgå till minst 
15 000 kronor per månad.
Krav på lönesättning när flera utsetts till förstelärare eller  lektorer
11 §
Om flera lärare som sedan tidigare var anställda hos  samma huvudman har utsetts till förstelärare eller lektorer  och huvudmannen har ansökt om statsbidrag för dessa, gäller i  stället för 9 § andra stycket och 10 § andra stycket, att den  sammantagna löneökningen per månad för dessa, när de utsågs  till förstelärare eller lektorer, uppgick till minst summan av  beloppen 10 000 kronor per månad för varje förstelärare vid en  sådan skolenhet som avses i 17 §, 5 000 kronor per månad för  varje annan förstelärare, 15 000 kronor per månad för varje  lektor vid en sådan skolenhet som avses i 17 §, och 10 000  kronor per månad för varje annan lektor.
Beräkning av lönebelopp i vissa fall
12 §
För en lärare som arbetar mindre än heltid ska beloppen i 
9-11 §§ reduceras i motsvarande grad. För en lärare som  arbetar delvis vid en sådan skolenhet som avses i 17 § och  delvis vid en annan skolenhet ska beloppen i 9-11 §§ bestämmas  i förhållande till hur lärarens arbetstid är fördelad mellan  skolenheterna.
Jämförelsekategorier vid lönesättning
13 §
De kategorier av lärare som avses i 9 och 10 §§ är lärare  i
- förskoleklass och grundskolans årskurs 1-6,
- grundskolans årskurs 7-9,
- andra ämnen än yrkesämnen i gymnasieskolan, och
- yrkesämnen i gymnasieskolan.
Lärare i övriga skolformer ska hänföras till någon av  kategorierna i första stycket med beaktande av deras  grundläggande lärarexamen.
Beräkning och utbetalning av statsbidrag
Bidragsår
14 §
Statsbidrag lämnas för ett år i sänder (bidragsår) i den  mån det finns tillgång på medel. Bidragsåret börjar den 1  juli.
Bidragsramar
15 §
Inför varje bidragsår ska Statens skolverk fastställa  bidragsramar enligt 16 och 17 §§.
Statsbidrag från en bidragsram som har fastställts enligt 16 §  får användas för förstelärare och lektorer vid sådana  skolenheter som avses i 16 § eller 17 §. Statsbidrag från en  bidragsram som har fastställts enligt 17 § får endast användas  till förstelärare och lektorer vid sådana skolenheter som  avses i den paragrafen.
16 §
För varje huvudman ska en bidragsram fastställas till ett  belopp som motsvarar samma andel av tillgängliga medel som  antalet elever hos huvudmannen utgör av det sammanlagda  antalet elever hos samtliga huvudmän. Beloppet ska vara lägst 
85 000 kronor och ska, om det är högre, avrundas till närmaste  tal som är jämnt delbart med 85 000.
I underlaget för beräkningen enligt första stycket ska elever  i förskoleklassen, grundskolan, anpassade grundskolan,  specialskolan, sameskolan, gymnasieskolan och anpassade  gymnasieskolan ingå. Elever vid skolenheter som avses i 17 §  ska dock inte ingå. Förordning (2022:1646).
17 §
En bidragsram ska fastställas för varje huvudman som har  minst en skolenhet med förskoleklass, grundskola eller  gymnasieskola som har
1. särskilt svåra förutsättningar med beaktande av elevernas  socioekonomiska bakgrund, och
2. minst 50 elever.
Statens skolverk ska vid bedömningen av vilka skolenheter som  har särskilt svåra förutsättningar beakta att tillgängliga  medel ska räcka till bidrag till fler förstelärare i  förhållande till antalet elever vid en sådan skolenhet än vid  en skolenhet som avses i 16 §.
Bidragsramen ska fastställas till ett belopp som motsvarar  samma andel av tillgängliga medel som antalet elever vid de av  huvudmannens skolenheter som omfattas av första stycket utgör  av det sammanlagda antalet elever vid sådana skolenheter hos  samtliga huvudmän. Beloppet ska vara lägst 170 000 kronor och  ska, om det är högre, avrundas till närmaste tal som är jämnt  delbart med 170 000.
18 §
När bidragsramar fastställs enligt 16 eller 17 § ska  elevantalet hos en huvudman beräknas som ett genomsnitt av  antalet elever hos huvudmannen under de tre läsåren närmast  före bidragsåret. Om huvudmannen har haft elever under kortare  tid än tre läsår närmast före bidragsåret, beräknas antalet  elever utifrån det eller de läsår närmast före bidragsåret som  huvudmannen har haft elever. Har huvudmannen inte haft några  elever under läsåret närmast före bidragsåret, ska någon  bidragsram inte fastställas.
Bidragsbelopp
19 §
Statsbidrag för en förstelärare eller en lektor uppgår  för
1. en förstelärare vid en skolenhet som avses i 17 § till 
170 000 kronor per bidragsår,
2. en annan förstelärare till 85 000 kronor per bidragsår,
3. en lektor vid en skolenhet som avses i 17 § till 
255 000 kronor per bidragsår,
4. en annan lektor till 170 000 kronor per bidragsår.
För en lärare som arbetar mindre än heltid eller inte arbetat  som förstelärare eller lektor hela bidragsåret ska beloppen  enligt första stycket reduceras i motsvarande grad. För en  lärare som arbetar delvis vid en skolenhet som avses i första  stycket 1 och delvis vid en annan skolenhet ska  bidragsbeloppen enligt första stycket bestämmas i förhållande  till hur lärarens arbetstid är fördelad mellan skolenheterna.
Rekvisition, beslut och utbetalning
20 §
Statens skolverk beslutar om och betalar ut bidraget två  gånger per bidragsår efter rekvisition.
I rekvisitionen ska en behörig företrädare för huvudmannen på  heder och samvete intyga att villkoren i 2 a-2 c §§ är  uppfyllda och att villkoren i 3-12 §§ kommer att uppfyllas.
En huvudman är skyldig att lämna de uppgifter och handlingar  till Skolverket som myndigheten behöver för att pröva  rekvisitionen. Förordning (2025:86).
20 a §
Ett beslut om statsbidrag får förenas med villkor.  Villkoren ska framgå av beslutet. Förordning (2025:86).
Uppföljning och redovisning
21 §
Statens skolverk ska följa upp hur statsbidraget har  använts. Den som har tagit emot bidrag är skyldig att medverka  i den uppföljning och utvärdering av verksamheten som bestäms  av Skolverket eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär. Förordning (2025:86).
Anmälningsskyldighet
22 §
Den som rekvirerar eller har beviljats statsbidrag enligt  denna förordning ska snarast möjligt till Statens skolverk  anmäla sådana ändrade förhållanden som kan påverka rätten till  bidraget eller storleken på det. Förordning (2025:86).
Återbetalning och återkrav
23 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 21 §,  eller
4. mottagaren inte har följt villkor som framgår av beslutet  om bidrag. Förordning (2025:86).
23 a §
Statens skolverk ska besluta att helt eller delvis  kräva tillbaka ett statsbidrag, om mottagaren av bidraget är  återbetalningsskyldig enligt 23 §.
Om det finns synnerliga skäl för det, får Skolverket besluta  att helt eller delvis avstå från återkrav.
Förordning (2025:86).
24 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Förordning (2025:86).
Hinder mot utbetalning
24 a §
Statens skolverk ska besluta att ett beviljat  statsbidrag helt eller delvis inte ska betalas ut om  mottagaren av bidraget inte längre bedöms uppfylla villkoren  för det eller om det finns grund för återbetalning enligt 
23 §. Beslutet gäller omedelbart. Förordning (2025:86).
Bemyndigande
25 §
Statens skolverk får meddela föreskrifter om  verkställigheten av denna förordning.
Överklagande
26 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 24 a § får dock inte överklagas.
Förordning (2025:86).
Övergångsbestämmelser
2019:1288
1. Denna förordning träder i kraft den 1 februari 2020.
2. Genom förordningen upphävs
a) förordningen (2013:70) om statsbidrag till skolhuvudmän som  inrättar karriärsteg för lärare,
b) förordningen (2014:145) om statsbidrag till skolhuvudmän  som inrättar karriärsteg för lärare i förskoleklasser och  grundskolor i utanförskapsområden.
3. De upphävda förordningarna gäller dock fortfarande för  statsbidrag som har beviljats före ikraftträdandet.
4. När Statens skolverk fastställer bidragsramar för det  bidragsår som börjar den 1 juli 2020 ska i stället för 18 §  första meningen gälla att elevantalet hos en huvudman ska  beräknas som ett genomsnitt av antalet elever hos huvudmannen  under de två läsåren närmast före bidragsåret.
2020:473
1. Denna förordning träder i kraft den 1 juli 2020.
2. Äldre föreskrifter gäller fortfarande för statsbidrag som  avser tid före ikraftträdandet.
2025:86
1. Denna förordning träder i kraft den 1 juli 2025.
2. Äldre föreskrifter gäller fortfarande för statsbidrag som  avser tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.