Title: Lag (1979:411) om ändringar i Sveriges indelning i kommuner och regioner
SFS Number: Svensk författningssamling 1979:411
URL: https://www.riksdagen.se/sv/dokument-och-lagar/dokument/svensk-forfattningssamling/lag-1979411-om-andringar-i-sveriges-indelning-i_sfs-1979-411/
Source Link: http://rkrattsbaser.gov.se/sfst?bet=1979:411
Amendment Register Link: http://rkrattsbaser.gov.se/sfsr?bet=1979:411
Ministry/Authority: Finansdepartementet K
Issued: 1979-05-31
Metadata: {"Utfärdad": "1979-05-31", "Ändrad": "t.o.m. SFS 2022:634"}

==================================================

Lag (1979:411) om ändringar i Sveriges indelning i kommuner och regioner
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1979:411
Departement/myndighet
:   
Finansdepartementet K
Utfärdad
:   
1979-05-31
Omtryck
:   
SFS 1988:198
Ändrad
:   
t.o.m. SFS 2022:634
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Ändring i indelningen i kommuner
2 kap. Ändring i indelningen i regioner
3 kap. Indelningsdelegerade
4 kap. Val
Övergångsbestämmelser
1 kap. Ändring i indelningen i kommuner
Förutsättningar för indelningsändring
1 §
Regeringen får besluta om ändring i rikets indelning i kommuner, om ändringen kan antas medföra bestående fördel för en kommun eller en del av en kommun eller andra fördelar från allmän synpunkt. Därvid får regeringen meddela de föreskrifter som behövs för ändringens genomförande.
Vid prövning av frågan om indelningsändring skall särskild hänsyn tas till önskemål och synpunkter från den eller de kommuner som närmast berörs av ändringen. Om en sådan kommun motsätter sig en indelningsändring, får beslut om ändringen meddelas endast om det finns synnerliga skäl. Särskild hänsyn skall också tas till befolkningens önskemål och synpunkter.
2 §
Om osäkerhet råder beträffande gränsen för en kommuns område, får regeringen förordna om gränsens rätta sträckning.
3 §
Kammarkollegiet får besluta om en indelningsändring som behövs på grund av oregelbundenhet i indelningen eller med hänsyn till fastighetsförhållandena och som inte föranleder ekonomisk reglering mellan kommuner.
Om de kommuner som närmast berörs av en sådan indelningsändring är ense om denna och ändringen avser kommuner i samma län, får dock länsstyrelsen besluta om ändringen.
4 §
Kammarkollegiet får avslå en ansökan om indelningsändring, om kammarkollegiet finner att ändringen inte bör ske.
5 §
Länsstyrelsens beslut enligt 3 § andra stycket överklagas hos kammarkollegiet genom besvär.
Kammarkollegiets beslut enligt 3 eller 4 § överklagas hos regeringen genom besvär. Detsamma gäller kammarkollegiets beslut med anledning av besvär över länsstyrelsens beslut.
Ekonomisk reglering m. m.
6 §
När en kommun delas, skall de inbördes ekonomiska förhållandena mellan kommunerna enligt den nya indelningen regleras. När en del av en kommun överförs till en annan kommun skall sådan reglering ske, om en kommunal tillgång eller förbindelse, som kan hänföras till den delen bör överföras till den andra kommunen eller om det finns särskilda skäl till reglering.
Regleringen skall ha till syfte att på ett ändamålsenligt och skäligt sätt fördela kommunens förmögenhet eller en del av denna.
Regleringen fastställs av regeringen, när beslutet om indelningsändringen meddelas. Om kommunerna är ense om regleringen, bör denna fastställas.
Ansvaret för en förbindelse får överföras från en kommun till en annan oberoende av om fordringsägaren har lämnat sitt medgivande till det.
7 §
Om en kommun vid fördelningen av tillgångar och förbindelser tilläggs större del av tillgångarna eller förbindelserna än som följer av grunden för regleringen, skall utjämning ske i pengar. Regeringen får bestämma att utjämningsbeloppet skall betalas på en gång eller fördelas på två eller flera år.
8 §
Om inte något annat har bestämts vid en ekonomisk reglering enligt 6 §, övergår en kommuns ansvarighet för borgensförbindelser och liknande åtaganden, som berör invånare, fastigheter eller verksamheter inom ett område som skall skiljas från kommunen, till den kommun vari området efter indelningsändringen skall ingå.
9 §
När en kommun läggs samman med en annan kommun, övergår kommunens tillgångar och ansvarigheten för dess förbindelser till den kommun som bildas genom sammanläggningen.
10 §
Om en kommuns ekonomiska ställning försämras på grund av en indelningsändring, får regeringen bestämma att en annan kommun som har fördel av ändringen skall bidra till den förstnämnda kommunens utgifter i skälig utsträckning. Detsamma gäller om en kommun på grund av en indelningsändring får kostnader för att ordna sin förvaltning, till vilka den eller de andra kommuner som närmast berörs av ändringen skäligen bör bidra. Regeringen får bestämma att bidraget skall utgå på en gång eller under en viss övergångstid.
11 §
Kommunala författningar skall i den mån det behövs med hänsyn till en indelningsändrings omfattning och författningarnas utformning snarast möjligt efter beslutet om ändringen anpassas till den nya indelningen.
Till dess detta har skett, gäller sådana författningar i tillämpliga delar inom samma område som före indelningsändringen.
Indelningsändrings ikraftträdande och den kommunala beslutanderätten vid sådan ändring
12 §
En indelningsändring träder i kraft den 1 januari det år som bestäms i beslutet om ändringen. Om ändringen är av sådan omfattning att en kommun enligt den nya indelningen inte bör företrädas av de gamla kommunfull-
mäktige, träder ändringen i kraft den 1 januari året efter det år då val i hela riket av fullmäktige har ägt rum.
Ett beslut om indelningsändring enligt 1 § skall meddelas senast ett år innan ändringen skall träda i kraft. Om det finns synnerliga skäl, får beslutet meddelas vid en senare tidpunkt, dock inte senare än åtta månader före ikraftträdandet. Ett beslut om indelningsändring enligt 3 § skall meddelas senast tre månader innan ändringen skall träda i kraft.
13 §
Sedan en indelningsändring har beslutats eller, om indelningsdelegerade skall utses enligt 17 §, sedan delegerade har valts, kan en kommun enligt den nya indelningen förvärva rättigheter och ikläda sig skyldigheter.
14 §
Under tiden mellan beslutet om indelningsändring eller, om indelnings-
delegerade skall utses enligt 17 §, valet av delegerade och ändringens ikraftträdande skall den beslutanderätt som tillkommer kommunfullmäktige utövas av företrädare för kommunen enligt den nya indelningen, om beslutet sträcker sina verkningar till tiden efter ikraftträdandet.
Företrädare för kommunen enligt den äldre indelningen får under samma tid utöva sådan beslutanderätt endast i frågor som uteslutande avser denna kommun och som inte sträcker sina verkningar till tiden efter ikraftträdandet.
15 §
I fråga om rätten att företräda de kommuner som berörs av en indelningsändring skall till dess ändringen träder i kraft gälla att kommunfullmäktige i varje kommun företräder denna kommun enligt såväl den äldre som den nya indelningen, om inte annat följer av 16 eller 17 §.
16 §
Om en indelningsändring skall träda i kraft den 1 januari året efter det år då val i hela riket av kommunfullmäktige har ägt rum, skall de nyvalda fullmäktige i den kommun som bildas genom sammanläggning av kommuner även företräda dessa kommuner enligt den äldre indelningen.
Innebär ändringen att en kommun delas eller att en del av en kommun överförs till en annan kommun, får regeringen förordna att kommunen enligt den äldre indelningen under tiden till dess ändringen träder i kraft skall företrädas av de gamla fullmäktige och att deras tjänstgöring först då skall upphöra.
17 §
Om en indelningsändring innebär att en ny kommun bildas  eller om ändringen annars är av sådan omfattning att kommunen  enligt den nya indelningen inte bör företrädas av de gamla  kommunfullmäktige, ska regeringen bestämma att kommunen  enligt den nya indelningen ska företrädas av  indelningsdelegerade från det att dessa har valts till dess  de nyvalda fullmäktige börjar sin tjänstgöring.
Lag (2016:740)
.
18 §
För beredningen och verkställigheten i ärenden som avser  kommunen enligt den nya indelningen får de nyvalda  kommunfullmäktige till dess indelningsändringen träder i  kraft anlita indelningsdelegerades utskott samt nämnder och  beredningar i den eller de kommuner som närmast berörs av  indelningsändringen.
Lag (2016:740)
.
19 §
Beslut, som under tiden mellan beslutet om  indelningsändring eller, om indelningsdelegerade ska utses,  valet av delegerade och ändringens ikraftträdande fattas av  kommunfullmäktige, kommunstyrelsen eller en annan kommunal  nämnd, överklagas enligt bestämmelserna i 13 kap.  kommunallagen (2017:725).
Ett beslut får överklagas, förutom av medlemmar av kommunen,  också av andra kommuner som berörs av indelningsändringen och  av medlemmar av en sådan kommun.
Om förvaltningsrätten eller kammarrätten har upphävt ett  beslut eller förbjudit att det verkställs, får domstolens  beslut överklagas också av andra kommuner som berörs av  indelningsändringen och medlemmar av en sådan kommun.
Lag (2017:732)
.
Förfarandet
20 §
En fråga om ändring i den kommunala indelningen kan väckas av en kommun eller medlem av en kommun, som skulle beröras av ändringen.
Ansökningen om en sådan ändring skall inges till kammarkollegiet.
Regeringen, kammarkollegiet och länsstyrelsen kan ta upp en fråga om indelningsändring på eget initiativ. Om en indelningsändring som länsstyrelsen tar initiativ till inte är av den beskaffenhet att länsstyrelsen enligt 3 § andra stycket får besluta om ändringen, skall länsstyrelsen överlämna ärendet till kammarkollegiet.
Kammarkollegiet skall till länsstyrelsen överlämna sådana ärenden om indelningsändring som får beslutas av länsstyrelsen enligt 3 § andra stycket.
Lag (1982:1252)
.
21 §
I ärenden om sådana indelningsändringar som avses i 1 § och 3 §
första stycket skall kammarkollegiet göra den utredning som behövs eller, när det bedöms lämpligt, överlämna åt länsstyrelsen att göra utredningen. Om det behövs med hänsyn till ärendets omfattning och beskaffenhet, får kammarkollegiet uppdra åt en särskild utredare att göra utredningen.
I ärenden om sådan indelningsändring som avses i 3 § andra stycket skall utredningen göras av länsstyrelsen.
Lag (1982:1252)
.
22 §
Utredning om en ändring i den kommunala indelningen skall omfatta alla omständigheter som inverkar på frågan. Vid utredningen skall samråd ske med de kommuner som har intresse av frågan.
Om den ändring i den kommunala indelningen som utredningen avser bör föranleda en ändring också i någon annan indelning, skall utredningen omfatta även en sådan ändring.
23 §
Statliga och kommunala myndigheter skall i skälig omfattning lämna upplysningar och biträde, när det begärs av den som gör utredningen.
24 §
När det finns skäl till det skall en särskild undersökning göras om befolkningens inställning till en indelningsändring.
Om en särskild utredare finner skäl till en sådan undersökning, skall han anmäla detta till Kammarkollegiet, som beslutar i frågan. Länsstyrelsen beslutar om sådana undersökningar i ärenden som länsstyrelsen utreder.
Undersökningen skall göras av länsstyrelsen. Den kan ske genom omröstning, opinionsundersökning eller liknande förfarande.
Länsstyrelsen får därvid anlita valnämnden i kommunen, om inte nämndens verksamhet i övrigt hindras därigenom.
Skall undersökningen ske genom en omröstning får länsstyrelsen besluta att det, med tillämpning av 5 kap. vallagen (2005:837), skall framställas röstlängd och röstkort för omröstningen.
Röstlängd och röstkort framställs av den centrala valmyndigheten.
Lag (2005:841)
.
25 §
Om utredningen visar att den kommunala indelningen bör ändras, skall ett förslag upprättas till ändringen samt till den ekonomiska reglering och de övriga föreskrifter som ändringen kan ge anledning till.
Om även någon annan indelning behöver ändras, skall förslag upprättas också till en sådan ändring.
26 §
Den myndighet som har hand om en utredning enligt denna lag får besluta att kostnad för utredningen skall förskotteras av sökanden eller av allmänna medel.
Den myndighet som meddelar det slutliga beslutet i ärendet får förordna att sökanden eller en kommun, som har fördel av indelningsändringen, slutligen helt eller delvis skall stå för utredningskostnaden. I den mån ett sådant förordnande inte meddelas skall staten svara för utredningskostnaden.
Till utredningskostnaden hänförs även kostnaden för valnämndens medverkan i en undersökning om ortsbefolkningens inställning till en indelningsändring.
2 kap. Ändring i indelningen i regioner
1 §
Regeringen får besluta om ändring i rikets indelning i  regioner, om det inte finns hinder mot en motsvarande ändring  i länsindelningen. Bestämmelser om sambandet mellan  regionindelningen och länsindelningen finns i 1 kap. 1 §  kommunallagen (2017:725). En ändring i regionindelningen får  dock ske endast om ändringen kan antas medföra bestående  fördel för en region eller en del av en region eller andra  fördelar från allmän synpunkt.
Regeringen får meddela föreskrifter om genomförandet av en  beslutad indelningsändring.
Vid prövning av frågan om indelningsändring ska särskild  hänsyn tas till önskemål och synpunkter från den eller de  regioner som närmast berörs av ändringen. Om en sådan region  motsätter sig en indelningsändring, får ändringen beslutas  endast om det finns särskilda skäl. Särskild hänsyn ska även  tas till önskemål och synpunkter från den eller de kommuner  som närmast berörs av ändringen. Befolkningens önskemål och  synpunkter ska beaktas.
Lag (2019:834)
.
1 a §
Kammarkollegiet får besluta om en indelningsändring som  bör ske med anledning av en sådan ändring i den kommunala  indelningen som avses i 1 kap. 3 §.
Lag (2019:834)
.
2 §
Kammarkollegiet får avslå en ansökan om  indelningsändring, om myndigheten anser att ändringen inte  bör ske.
Lag (2016:740)
.
3 §
Kammarkollegiets beslut enligt 1 a eller 2 § överklagas  till regeringen.
Lag (2019:834)
.
4 §
En fråga om ändring i regionindelningen kan väckas av en  region eller medlem av en region som skulle beröras av  ändringen. Ansökan om en sådan ändring ska ges in till  Kammarkollegiet.
Regeringen och Kammarkollegiet kan också ta upp en fråga om  indelningsändring på eget initiativ.
Lag (2019:834)
.
5 §
I ett ärende om indelningsändring ska Kammarkollegiet  göra den utredning som behövs. Om det behövs med hänsyn till  ärendets omfattning och beskaffenhet, får Kammarkollegiet ge  en särskild utredare i uppdrag att göra utredningen.
Lag (2016:740)
.
6 §
En indelningsändring träder i kraft den 1 januari det år  som bestäms i beslutet om ändringen. Om ändringen är av sådan  omfattning att en region enligt den nya indelningen inte bör  företrädas av de gamla regionfullmäktige, träder ändringen  i kraft den 1 januari året efter det år då val i hela riket av  fullmäktige har ägt rum.
Ett beslut om indelningsändring enligt 1 § första stycket ska  meddelas senast ett år innan ändringen ska träda i kraft. Om  det finns synnerliga skäl, får beslutet meddelas vid en senare  tidpunkt, dock inte senare än åtta månader före  ikraftträdandet. Ett beslut om indelningsändring enligt 1 a §  ska meddelas senast tre månader innan ändringen ska träda  i kraft.
Lag (2019:834)
.
7 §
Vid ändringar i indelningen i regioner tillämpas  bestämmelserna i 1 kap. om
1. ekonomisk reglering i 6-10 §§,
2. rättskapacitet i 13 §,
3. fördelning av beslutanderätt i 14-16 §§,
4. indelningsdelegerade i 17 §,
5. beredning och verkställighet i 18 §,
6. överklagande i 19 §, och
7. utredning om indelningsändring i 22, 23, 25 och 26 §§.
Då ska det som där sägs om
1. kommun i stället gälla region,
2. kommunfullmäktige i stället gälla regionfullmäktige, och
3. kommunstyrelse i stället gälla regionstyrelse.
Lag (2019:834)
.
7 a §
Berörda regioner ska, om det inte är uppenbart  obehövligt, som ett led i beredningen av ett yttrande eller en  ansökan om ändrad regionindelning inhämta synpunkter från  befolkningen.
Lag (2019:834)
.
8 §
Om en indelningsändring innebär att en ny region bildas,  får
1. regionen lämna bidrag till en kommun inom regionen i den  utsträckning det behövs för att motverka att bildandet leder  till höjd kommunalskatt, och
2. kommunerna inom regionen lämna bidrag till varandra, om det  behövs för att jämna ut ekonomiska effekter mellan kommunerna  på grund av att uppgifter förts över från regionen till  kommunerna eller omvänt.
Bidrag får som längst lämnas till utgången av det femte året  från det att indelningsändringen har trätt i kraft.
De närmare villkoren för bidragsgivningen ska regleras i en  överenskommelse mellan de berörda parterna.
Lag (2019:834)
.
3 kap. Indelningsdelegerade
1 §
Detta kapitel innehåller bestämmelser som ska tillämpas om  regeringen enligt 1 kap. 17 § eller 2 kap. 7 § första  stycket 4 har beslutat att en kommun eller en region ska  företrädas av indelningsdelegerade.
Lag (2019:834)
.
Val av indelningsdelegerade
2 §
De indelningsdelegerade och ersättare för dessa utses från  varje kommun eller region vars område helt eller delvis ska  ingå i kommunen eller regionen enligt den nya indelningen 
(ändringsberörda kommuner och regioner).
Lag (2019:834)
.
3 §
Antalet indelningsdelegerade och ersättare från varje  kommun och region bestäms av fullmäktige i ändringsberörda  kommuner och regioner. Om kommunerna eller regionerna inte är  överens om antalet, ska regeringen fastställa antalet  indelningsdelegerade och ersättare.
Lag (2019:834)
.
4 §
De indelningsdelegerade och deras ersättare ska väljas av  fullmäktige i ändringsberörda kommuner och regioner inom 
30 dagar efter det att kommunen eller regionen fått del av  regeringens beslut om indelningsändring, om inte regeringen  bestämmer en senare tidpunkt.
Lag (2019:834)
.
5 §
De indelningsdelegerade och deras ersättare väljs bland  dem som är ledamöter eller ersättare i fullmäktige i  ändringsberörda kommuner och regioner.
Under de förutsättningar som anges i lagen (2022:629) om  proportionella val i kommuner och regioner ska valet vara  proportionellt. Om ersättarna inte väljs proportionellt, ska  det vid valet bestämmas i vilken ordning ersättarna ska  tjänstgöra.
Lag (2022:634)
.
6 §
Om en indelningsdelegerad avgår, ska fyllnadsval hållas.
Om den indelningsdelegerade har utsetts vid ett proportionellt  val, ska fullmäktige, så långt som det är möjligt, säkerställa  att representationen bland de indelningsdelegerade inte  förändras.
Lag (2022:634)
.
7 §
Sedan fullmäktige har underrättat länsstyrelsen om vilka  indelningsdelegerade och ersättare som har valts, ska  länsstyrelsen snarast förordna en av de indelningsdelegerade  att utfärda kungörelse om det första sammanträdet och leda  detta till dess att en ordförande har valts.
Om två eller flera länsstyrelser berörs av  indelningsändringen, får regeringen utse en av dessa att  fatta beslut enligt första stycket.
Lag (2016:740)
.
Uppdraget som indelningsdelegerad
8 §
Om en indelningsdelegerad eller en ersättare upphör att  vara valbar, upphör också uppdraget genast.
I fråga om de indelningsdelegerade och deras ersättare  tillämpas i övrigt bestämmelserna i 4 kap. kommunallagen 
(2017:725) om
1. upphörande av uppdrag i 6 § och 9 § 2,
2. ledighet från anställning i 11 § första stycket,
3. omröstning och beslut i 24 och 25 §§, och
4. reservation i 27 §.
Det som där sägs om en förtroendevald eller ledamot i  fullmäktige ska då i stället gälla en indelningsdelegerad  eller en ersättare. Det som sägs om fullmäktige i 4 kap. 6 §  kommunallagen ska då i stället gälla indelningsdelegerade.
Lag (2017:732)
.
9 §
Indelningsdelegerade får besluta att den som är  indelningsdelegerad, ledamot i utskott eller ersättare i  skälig omfattning ska få
1. ersättning för resekostnader och andra utgifter som  föranleds av uppdraget,
2. arvode för det arbete som är förenat med uppdraget,
3. pension, och
4. andra ekonomiska förmåner.
Lag (2016:740)
.
Organisation
10 §
Indelningsdelegerade är enligt 1 kap. 17 § och 2 kap. 7 §  första stycket 4 beslutande församling för kommunen eller  regionen enligt den nya indelningen.
Lag (2019:834)
.
11 §
Indelningsdelegerade ska tillsätta ett arbetsutskott för  beredning av ärenden och verkställighet av beslut. Om det  behövs för att fullgöra sådana uppgifter, får  indelningsdelegerade tillsätta flera utskott eller anlita  nämnder och beredningar i ändringsberörda kommuner och  regioner.
Lag (2019:834)
.
12 §
Om inte något annat följer av lag eller annan författning  får ansvaret för beredning, förvaltning och verkställighet  inom ett utskotts verksamhetsområde lämnas över till  partssammansatta organ. Detta gäller dock endast ärenden som  avser förhållandet mellan kommunen eller regionen enligt den  nya indelningen som arbetsgivare och dess anställda.
Bestämmelserna i 7 kap. 20-25 §§ kommunallagen (2017:725)  tillämpas i fråga om partsammansatta organ. Det som där sägs  om fullmäktige och nämnd ska då i stället gälla  indelningsdelegerade och utskott.
Lag (2019:834)
.
Indelningsdelegerades arbetsformer
13 §
Indelningsdelegerade bestämmer när och var sammanträden  ska hållas.
Sammanträde ska också hållas om arbetsutskottet eller minst  en tredjedel av de indelningsdelegerade begär det eller om  ordföranden anser att det behövs.
Lag (2016:740)
.
14 §
Indelningsdelegerade ska besluta i ärenden som har väckts  av
1. ett utskott,
2. en indelningsdelegerad genom motion,
3. revisorerna om ärendet avser granskning eller förvaltning  som har samband med revisionsuppdraget, och
4. fullmäktige eller styrelse i ändringsberörda kommuner och  regioner.
Lag (2019:834)
.
15 §
Indelningsdelegerade får uppdra åt ett utskott att  besluta i ett visst ärende eller en viss grupp av ärenden.
Första stycket gäller inte ärenden som anges i 5 kap. 1 §  kommunallagen (2017:725) och inte heller ärenden som enligt  lag eller annan författning ska avgöras av fullmäktige.
Lag (2017:732)
.
16 §
Indelningsdelegerade får bestämma att ett utskott i sin  tur får uppdra åt en ledamot eller ersättare eller åt en  anställd hos ändringsberörda kommuner och regioner att besluta  på utskottets vägnar.
Första stycket gäller inte sådana ärenden som anges i 6 kap. 
38 § kommunallagen (2017:725).
Lag (2019:834)
.
17 §
Indelningsdelegerade samt ledamöter i ett fullmäktige som  har utsett indelningsdelegerade får ställa interpellationer  och frågor till
1. ordföranden i ett utskott, och
2. ordföranden i en nämnd eller beredning i ändringsberörda  kommuner och regioner.
Indelningsdelegerade får även besluta att ordföranden i en  nämnd får överlåta besvarandet av en interpellation eller  fråga till någon som har utsetts av fullmäktige för  ändringsberörda kommuner och regioner och som är ledamot i  styrelsen för en sådan juridisk person som avses i 10 kap. 2-6 §§ kommunallagen (2017:725) eller till ordföranden i  styrelsen eller annan nämnd i ett kommunalförbund som  ändringsberörda kommuner och regioner är medlemmar i.
Lag (2019:834)
.
18 §
I fråga om indelningsdelegerades arbetsformer i övrigt  tillämpas bestämmelserna i kommunallagen (2017:725) om
1. ordförande och vice ordförande i 5 kap. 11 §,
2. tillkännagivande om och kallelse till sammanträden i 5 kap. 
13-15 §§,
3. ersättare i 4 kap. 22 § och 5 kap. 17-20 §§,
4. beslutsförhet i 5 kap. 45 och 46 §§,
5. jäv i 5 kap. 47 och 48 §§,
6. rätt och skyldighet för andra än ledamöterna att medverka i 
5 kap. 40 och 41 §§,
7. hur ärenden bereds i 5 kap. 26, 28, 29 och 33 §§,
8. bordläggning och återremiss i 5 kap. 50 och 51 §§,
9. offentlighet och ordning vid sammanträdena i 5 kap. 42 och 
43 §§,
10. hur ärendena avgörs i 5 kap. 52-57 §§,
11. interpellationer i 5 kap. 59-62 §§,
12. frågor i 5 kap. 64 §, dock inte till den del det i 64 §  hänvisas till 63 §, och
13. protokollet i 5 kap. 65-69 §§ och 8 kap. 12 §.
Då ska det som där sägs om
1. fullmäktige i stället gälla indelningsdelegerade,
2. en ledamot i fullmäktige i stället gälla en  indelningsdelegerad,
3. styrelsen i stället gälla arbetsutskottet,
4. nämnd eller fullmäktigeberedning i stället gälla utskott,  och
5. kommunens eller regionens anslagstavla i 5 kap. 13 § andra  stycket och 8 kap. 12 § kommunallagen avse anslagstavlan i  ändringsberörda kommuner och regioner.
Vid tillämpningen av 5 kap. 26, 28, 41 och 61 §§ kommunallagen  ska dock det som där sägs om nämnd även gälla utskott.
Lag (2019:834)
.
19 §
Indelningsdelegerande ska besluta en arbetsordning med  de ytterligare bestämmelser som behövs för sammanträdena och  handläggningen av ärendena.
Lag (2016:740)
.
20 §
Arbetsordningen ska alltid innehålla bestämmelser om
1. indelningsdelegerades säte,
2. var och när sammanträden ska hållas och på vems  initiativ,
3. anmälan av hinder att delta i sammanträden,
4. inkallande av ersättare och deras tjänstgöring,
5. vem som ska föra ordet till dess ordförande har utsetts,
6. rätten att delta i indelningsdelegerades överläggningar,
7. förfarandet vid omröstningar,
8. handläggningen av motioner, interpellationer och frågor,  och
9. formerna för justering av protokollen.
Lag (2016:740)
.
Arbetsutskottet och övriga utskott
21 §
Ledamöter och ersättare i utskott väljs av  indelningsdelegerade för tiden fram till dess att  indelningsändringen träder i kraft och till det antal som  indelningsdelegerade bestämmer. Antalet ledamöter i  arbetsutskottet får dock inte vara mindre än fem.
Lag (2016:740)
.
22 §
Valbar som ledamot eller ersättare i utskott är den som  vid tidpunkten för ett sådant val
1. är indelningsdelegerad eller ersättare för  indelningsdelegerad, eller
2. har rösträtt vid val av fullmäktige i kommunen eller  regionen enligt den nya indelningen.
I fråga om valbarhet i övrigt tillämpas bestämmelserna om  valbarhetshinder i 7 kap. 3 § och 4 kap. 5 § 1 kommunallagen 
(2017:725). Det som där sägs om nämnd ska då i stället gälla  utskott.
Lag (2019:834)
.
23 §
Under de förutsättningar som anges i lagen (2022:629) om  proportionella val i kommuner och regioner ska valet till  utskott vara proportionellt. Om ersättarna inte väljs  proportionellt, ska indelningsdelegerade bestämma i vilken  ordning som de ska tjänstgöra.
Lag (2022:634)
.
24 §
För ledamöter och ersättare tillämpas bestämmelserna om  uppdragets upphörande i 4 kap. 6 och 7 §§ och 9 § 2  kommunallagen (2017:725).
Då ska det som där sägs om
1. fullmäktige i stället gälla indelningsdelegerade,
2. nämnd i stället gälla utskott, och
3. en förtroendevald i stället gälla en ledamot eller en  ersättare i utskott.
Lag (2017:732)
.
25 §
Om en ledamot avgår, ska fyllnadsval hållas.
Om ledamoten har utsetts vid ett proportionellt val, ska  indelnings-delegerade, så långt som det är möjligt,  säkerställa att representationen i utskottet inte förändras.
Lag (2022:634)
.
26 §
Ledamöter och ersättare i utskott har rätt till ledighet  från anställning i den utsträckning som följer av 4 kap. 11 §  första stycket kommunallagen (2017:725).
Lag (2017:732)
.
27 §
Arbetsutskottet ska upprätta förslag till budget för  kommunen eller regionen enligt den nya indelningen. I fråga om  tidsfrister tillämpas 11 kap. 8 och 9 §§ kommunallagen 
(2017:725).
Lag (2019:834)
.
28 §
Indelningsdelegerade får besluta att en  indelningsdelegerad, en utskottsledamot, en ersättare som  inte är ledamot eller ersättare i ett visst utskott eller en  revisor ska få närvara vid utskottets sammanträden och delta  i överläggningarna, men inte i besluten, samt få sin mening  antecknad i protokollet.
Lag (2016:740)
.
29 §
I fråga om utskott i övrigt tillämpas bestämmelserna i  kommunallagen (2017:725) om
1. omröstning, beslut och reservation i 4 kap. 24-27 §§,
2. ersättarnas tjänstgöring och rätt att närvara vid  sammanträden i 6 kap. 17 §,
3. ordförande och vice ordförande i 6 kap. 21 och 22 §§,
4. tidpunkt för sammanträden i 6 kap. 23 §,
5. offentlighet och närvarorätt i 6 kap. 25 § första och  tredje styckena och 26 §,
6. beslutsförhet i 6 kap. 27 §,
7. jäv i 6 kap. 28-32 §§,
8. hur ärendena avgörs i 6 kap. 33 §,
9. protokollet i 6 kap. 35 §,
10. delgivning i 6 kap. 36 §, och
11. personalföreträdare i 7 kap. 10-19 §§.
Då ska det som där sägs om
1. fullmäktige i stället gälla indelningsdelegerade,
2. styrelsen i stället gälla arbetsutskottet,
3. nämnd i stället gälla utskott,
4. en ledamot eller en ersättare i fullmäktige i stället gälla  en indelningsdelegerad eller en ersättare,
5. förtroendevald i stället gälla ledamot i utskott, och
6. anslagstavla avse anslagstavlan i ändringsberörda kommuner  och regioner.
Lag (2019:834)
.
Ekonomi
30 §
Ändringsberörda kommuner och regioner ska tillhandahålla  medel för indelningsdelegerades verksamhet.
Kostnaderna ska fördelas mellan kommuner och regioner i  förhållande till de sammanlagda beskattningsbara  förvärvsinkomster som enligt lagen (1965:269) med särskilda  bestämmelser om kommuns och annan menighets utdebitering av  skatt, m.m. ska ligga till grund för kommunernas bestämmande  av skattesatsen för uttag av skatt för det år då beslutet om  indelningsändringen meddelas.
Om endast en del av en kommun eller en region ingår i kommunen  eller regionen enligt den nya indelningen, ska fördelningen  ske i förhållande till de sammanlagda beskattningsbara  förvärvsinkomsterna för den delen av kommunen eller regionen.
Lag (2019:834)
.
31 §
I fråga om förvaltning av de medel som tillhandahålls  indelningsdelegerade tillämpas bestämmelserna i kommunallagen 
(2017:725) om
1. mål för den ekonomiska förvaltningen i 11 kap. 1 § första  meningen,
2. medelsförvaltningen i 11 kap. 2 och 3 §§,
3. avgifter i 2 kap. 5 och 6 §§,
4. utgiftsbeslut under budgetåret i 11 kap. 15 §, och
5. räkenskaper och årsredovisning i 11 kap. 17-19 §§ och 
24 §.
Då ska det som där sägs om
1. fullmäktige i stället gälla indelningsdelegerade,
2. styrelsen i stället gälla arbetsutskottet, och
3. nämnd i stället gälla utskott.
Lag (2017:732)
.
32 §
Indelningsdelegerade ska lämna en redovisning till  fullmäktige och revisorerna i kommunen eller regionen enligt  den nya indelningen. Redovisningen ska lämnas snarast möjligt  och senast den 15 april det år indelningsändringen träder i  kraft.
Lag (2019:834)
.
Revision
33 §
Indelningsdelegerade ska välja minst fem revisorer för  granskning av utskottens verksamhet.
Lag (2016:740)
.
34 §
Valbar som revisor är den som vid tidpunkten för ett  sådant val har rösträtt vid val av fullmäktige i kommunen  eller regionen enligt den nya indelningen.
Den som är indelningsdelegerad eller ersättare för delegerad  är inte valbar som revisor. I övrigt tillämpas bestämmelserna  om valbarhetshinder i 7 kap. 3 § och 4 kap. 4 § andra stycket  kommunallagen (2017:725).
Lag (2019:834)
.
35 §
Under de förutsättningar som anges i lagen (2022:629) om  proportionella val i kommuner och regioner ska valet av  revisorer vara proportionellt.
Lag (2022:634)
.
36 §
I fråga om revisorerna tillämpas bestämmelserna i  kommunallagen (2017:725) om
1. uppdragets upphörande i 4 kap. 6 och 7 §§ och 9 § 2,
2. ledighet från anställning i 4 kap. 11 § första stycket,
3. jäv i 12 kap. 14-17 §§,
4. revisorernas ställning i 12 kap. 7 §,
5. sakkunnigt biträde i 12 kap. 8 §,
6. revisorernas uppgifter i 12 kap. 1 och 3 §§,
7. revisorernas rätt till information i 12 kap. 9 §, och
8. revisorernas förvaltning i 12 kap. 10 och 11 §§.
Då ska det som där sägs om
1. fullmäktige i stället gälla indelningsdelegerade,
2. nämnd i stället gälla utskott, och
3. förtroendevald i stället gälla revisor.
Lag (2017:732)
.
37 §
Revisorerna ska det år indelningsändringen träder i kraft  till fullmäktige i kommunen eller regionen enligt den nya  indelningen lämna en berättelse med redogörelse för resultatet  av revisionen av utskottens verksamhet.
De sakkunnigas rapporter ska lämnas tillsammans med  revisionsberättelsen.
I fråga om anmärkningar tillämpas 12 kap. 13 § kommunallagen 
(2017:725). Det som där sägs om nämnder och förtroendevalda  ska då i stället gälla utskott och ledamöter och ersättare i  utskott.
Lag (2019:834)
.
38 §
Indelningsdelegerade får anta ett reglemente om  revisionen.
Lag (2016:740)
.
Överklagande
39 §
Ändringsberörda kommuner och regioner samt deras  medlemmar har rätt att få prövat om ett beslut av  indelningsdelegerade, ett utskott eller ett partssammansatt  organ är lagligt genom att överklaga beslutet till för-
valtningsrätten.
Lag (2019:834)
.
40 §
I fråga om överklagande gäller bestämmelserna i 13 kap.  kommunallagen (2017:725) om
1. tillämpningsområde i 3 §,
2. hur besluten överklagas i 4 §,
3. tiden för överklagande i 5 och 6 §§,
4. grunder för upphävande av besluten i 7-9 §§,
5. handläggningen i domstol i 10-13 §§,
6. när beslut får verkställas i 14 §, och
7. rättelse av verkställighet i 15 §.
Det som i 13 kap. 13 § andra stycket kommunallagen sägs om  rätten att överklaga domstolens beslut ska även gälla  ändringsberörda kommuner och regioner samt deras medlemmar.
Lag (2019:834)
.
4 kap. Val
1 §
Om en ändrad region- eller kommunindelning ska träda  i kraft den 1 januari året efter det år då ordinarie val hålls  till region- och kommunfullmäktige, ska redan det valet avse  regionen och kommunen enligt den nya indelningen.
Lag (2019:834)
.
2 §
Om en ändrad kommunal indelning innebär att en ny kommun bildas, skall de indelningsdelegerade snarast möjligt under året före ikraftträdandet välja ledamöter till valnämnden och ersättare för dessa.
Lag (2016:740)
.
Övergångsbestämmelser
1995:46
Denna lag träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.
2017:732
1. Denna lag träder i kraft den 1 januari 2018.
2. Äldre bestämmelser gäller fortfarande för överklagande av  beslut som har tillkännagetts före ikraftträdandet.
2022:634
1. Denna lag träder i kraft den 1 juli 2022.
2. Bestämmelserna i 3 kap. 6 och 25 §§ i den äldre lydelsen  gäller fortfarande för indelningsdelegerade och ledamöter som  valts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.