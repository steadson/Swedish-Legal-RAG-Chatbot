Title: Förvaltningsprocesslag (1971:291)
SFS Number: Svensk författningssamling 1971:291
URL: https://www.riksdagen.se/sv/dokument-och-lagar/dokument/svensk-forfattningssamling/forvaltningsprocesslag-1971291_sfs-1971-291/
Source Link: http://rkrattsbaser.gov.se/sfst?bet=1971:291
Amendment Register Link: http://rkrattsbaser.gov.se/sfsr?bet=1971:291
Ministry/Authority: Justitiedepartementet DÅ
Issued: 1971-06-04
Metadata: {"Utfärdad": "1971-06-04", "Ändrad": "t.o.m. SFS 2020:922"}

==================================================

Förvaltningsprocesslag (1971:291)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1971:291
Departement/myndighet
:   
Justitiedepartementet DÅ
Utfärdad
:   
1971-06-04
Ändrad
:   
t.o.m. SFS 2020:922
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag gäller rättskipning i Högsta förvaltningsdomstolen, kammarrätt och förvaltningsrätt.
Lag (2010:1400)
.
2 §
Har i lag eller i författning som beslutats av regeringen meddelats bestämmelse som avviker från denna lag, gäller den bestämmelsen.
Lag
(1980:275)
.
Måls anhängiggörande m.m.
3 §
En ansökan, ett överklagande, en anmälan, en underställning och varje annan åtgärd som inleder ett mål ska vara skriftlig.
En ansökan eller ett överklagande från en enskild ska innehålla uppgift om hans eller hennes
1. personnummer eller organisationsnummer,
2. postadress och adress till arbetsplats samt i förekommande fall annan adress där han eller hon kan anträffas för delgivning genom stämningsman,
3. telefonnummer till bostaden och arbetsplatsen samt mobiltelefonnummer, med undantag för nummer som avser ett hemligt telefonabonnemang som behöver uppges endast om rätten begär det,
4. e-postadress, och
5. förhållanden i övrigt av betydelse för delgivning med honom eller henne.
Om den enskildes talan förs av en ställföreträdare, ska motsvarande uppgifter lämnas även om ställföreträdaren. Har den enskilde ett ombud, ska ombudets namn, postadress, e-postadress, telefonnummer till arbetsplatsen och mobiltelefonnummer anges.
En ansökan eller ett överklagande från en enskild ska dessutom innehålla uppgifter om enskild motpart, om det finns en sådan, i de hänseenden som anges i andra och tredje styckena. Uppgift om motpartens eller hans eller hennes ställföreträdares arbetsplats, telefonnummer, e-postadress och ombud behöver lämnas endast om uppgiften utan särskild utredning är tillgänglig för den enskilde. Saknar motparten känd adress, ska uppgift lämnas om den utredning som gjorts för att fastställa detta.
Uppgifter som avses i andra-fjärde styckena ska gälla förhållandena när uppgifterna lämnas till rätten. Ändras något av dessa förhållanden eller är en uppgift ofullständig eller felaktig, ska det utan dröjsmål anmälas till rätten.
Lag (2013:86)
.
4 §
I en ansökan eller ett överklagande eller en därmed jämförlig handling skall anges vad som yrkas samt de omständigheter som åberopas till stöd för yrkandet. I överklagandet anges dessutom det beslut som överklagas. Om prövningstillstånd krävs, skall även anges de omständigheter som åberopas till stöd för att ett sådant tillstånd skall meddelas.
Sökande eller klagande bör vidare uppge bevis som han vill åberopa och vad han vill styrka med varje särskilt bevis.
Lag (1994:436)
.
5 §
Om en ansökan eller ett överklagande innehåller en sådan brist att handlingen inte kan läggas till grund för prövning i sak, ska rätten förelägga sökanden eller klaganden att inom viss tid avhjälpa bristen vid påföljd att hans eller hennes talan annars avvisas. Detsamma gäller om ansökan eller överklagandet inte uppfyller föreskrifterna i 3 §, om bristen inte är av ringa betydelse för frågan om delgivning.
Lag (2013:86)
.
6 §
Ett mål tas inte upp till prövning, om en ansökan, ett överklagande eller en annan åtgärd som inleder ett mål inte har skett inom föreskriven tid.
Lag (2013:86)
.
6 a §
Ett överklagande ska ges in till den myndighet som har meddelat det beslut som överklagas. Om ett överklagande kommer in till den domstol som ska pröva överklagandet i stället för till den myndighet som har meddelat beslutet, ska domstolen sända överklagandet till myndigheten och samtidigt lämna uppgift om vilken dag överklagandet kom in till domstolen.
Överklagandet ska ha kommit in inom tre veckor från den dag klaganden fick del av beslutet.
Om klaganden är en enskild och ett beslut av en förvaltningsrätt eller kammarrätt har meddelats vid en muntlig förhandling, eller det vid en sådan förhandling har angetts när beslutet kommer att meddelas, ska dock överklagandet ha kommit in inom tre veckor från den dag domstolens beslut meddelades.
Om klaganden är en part som företräder det allmänna, ska överklagandet alltid ha kommit in inom tre veckor från den dag förvaltningsrättens eller kammarrättens beslut meddelades.
Lag (2013:86)
.
6 b §
Den myndighet som har meddelat det beslut som  överklagas prövar om överklagandet har kommit in i rätt tid.  Om överklagandet har kommit in för sent, ska det avvisas.
Överklagandet ska dock inte avvisas om förseningen beror på  att myndigheten inte har lämnat klaganden en korrekt  underrättelse om hur man överklagar. Överklagandet ska inte  heller avvisas om det inom överklagandetiden har kommit in  till den domstol som ska pröva överklagandet.
Om överklagandet inte avvisas enligt denna paragraf, ska den  myndighet som har meddelat beslutet överlämna det och övriga  handlingar i ärendet till den domstol som ska pröva  överklagandet.
Lag (2017:901)
.
7 §
Om rätten finner att den saknar behörighet att som  första domstol handlägga ett mål men att en annan allmän  förvaltningsdomstol är behörig, ska handlingarna i målet  lämnas över till den domstolen, om det inte finns något skäl  mot det.
Handlingarna ska anses ha kommit in till den andra domstolen  samma dag som de kom in till den domstol som först tog emot  handlingarna. Den domstol som handlingarna har lämnats över  till ska underrätta parterna om överlämnandet.
Lag (2018:1960)
.
7 a §
Om en enskild överklagar en förvaltningsmyndighets beslut skall den myndighet som först beslutade i saken vara den enskildes motpart sedan handlingarna i ärendet överlämnats till domstolen.
Första stycket gäller inte i fråga om beslut som överklagas direkt hos kammarrätt.
Lag (1995:1692)
.
Måls handläggning
8 §
Rätten ska se till att målet blir så utrett som dess beskaffenhet kräver.
Genom frågor och påpekanden ska rätten verka för att parterna avhjälper otydligheter och ofullständigheter i sina framställningar.
Rätten ska se till att inget onödigt förs in i målet.
Överflödig utredning får avvisas.
Lag (2013:86)
.
9 §
Förfarandet är skriftligt.
I handläggningen får det ingå muntlig förhandling om en viss  fråga när det kan antas vara till fördel för utredningen  eller främja ett snabbt avgörande av målet.
Förvaltningsrätten ska hålla muntlig förhandling om en  enskild part begär det och det inte är uppenbart  obehövligt.
Kammarrätten ska hålla muntlig förhandling om en  enskild part begär det och det inte är obehövligt och inte  heller särskilda skäl talar mot det.
Lag (2018:1960)
.
10 §
En ansökan, ett överklagande eller en annan handling som inleder ett mål och det som hör till handlingen ska skickas till motparten. Han eller hon ska föreläggas att svara inom viss tid vid påföljd att målet ändå kan komma att avgöras.
Underrättelse enligt första stycket behövs inte,
1. om det inte finns anledning anta att talan kommer att bifallas helt eller delvis,
2. om underrättelse annars är uppenbart onödig,
3. om motparten är en förvaltningsmyndighet och en underrättelse är onödig eller
4. om det kan befaras att underrättelse skulle avsevärt försvåra genomförandet av beslut i målet.
Lag (2013:86)
.
11 §
Den part som har förelagts att svara ska göra det skriftligen, om inte rätten beslutar att svaret får lämnas muntligen.
Parten ska i svaret ange om han eller hon medger eller bestrider yrkandena i målet eller, om målet har inletts genom en anmälan eller en underställning, den åtgärd som målet gäller. Om parten bestrider yrkandena eller åtgärden, ska han eller hon ange skälen för bestridandet och de bevis som åberopas.
Svaret ska innehålla uppgift om vilket mål det avser.
Lag (2013:86)
.
12 §
Rätten skall ge sökande eller klagande tillfälle att ta del av svar och det som hör till svaret och att inom viss tid yttra sig skriftligen över detta, om det ej är obehövligt. Rätten får förelägga honom att yttra sig över svaret vid påföljd att målet ändå kan komma att avgöras.
13 §
Om det behövs, skall rätten inhämta yttrande från förvaltningsmyndighet som tidigare beslutat i saken.
14 §
Till en muntlig förhandling ska sökanden eller klaganden och den som har att svara i målet kallas. En enskild får föreläggas att inställa sig personligen vid vite eller vid påföljd att hans eller hennes utevaro inte utgör hinder för målets vidare handläggning och avgörande. En förvaltningsmyndighet eller annan part, som enligt föreskrift i lag företräder det allmänna, får föreläggas att inställa sig vid påföljd att partens utevaro inte utgör hinder för målets vidare handläggning och avgörande.
Sökanden eller klaganden och den som har att svara i målet får delta i en muntlig förhandling genom ljudöverföring eller ljud-
och bildöverföring under samma förutsättningar som gäller enligt 5 kap. 10 § rättegångsbalken.
Lag (2008:652)
.
15 §
Enskild part, som inställt sig till muntlig förhandling, får tillerkännas ersättning av allmänna medel för kostnad för resa och uppehälle, om rätten finner att han skäligen bör ersättas för sin inställelse. Rätten får bevilja förskott på ersättningen. Närmare bestämmelser om ersättning och förskott meddelas av regeringen. Lag
(l980:275).
16 §
I fråga om offentlighet och ordning vid en muntlig  förhandling gäller 5 kap. 1-5, 9-9 d och 12-15 §§  rättegångsbalken i tillämpliga delar. Utöver vad som följer av 
5 kap. 1 § rättegångsbalken får rätten besluta att en  förhandling ska hållas inom stängda dörrar, om det kan antas  att det vid förhandlingen kommer att läggas fram en uppgift,  för vilken det hos domstolen gäller sekretess som avses i  offentlighets- och sekretesslagen (2009:400).
Lag (2019:300)
.
17 §
Vid en muntlig förhandling ska följande antecknas:
1. yrkanden,
2. medgivanden,
3. bestridanden,
4. invändningar,
5. vitsordanden,
6. i korthet de omständigheter som parterna åberopar och bemötandena av dessa omständigheter, samt
7. den utredning som läggs fram vid förhandlingen.
Lag (2013:86)
.
18 §
Innan mål avgöres, skall part ha fått kännedom om det som tillförts målet genom annan än honom själv och haft tillfälle att yttra sig över det, om det ej föreligger sådana skäl däremot som anges i 10 § andra stycket.
19 §
I fråga om underrättelseskyldighet enligt 10 § första stycket, 12 eller 18 § gäller de begränsningar som följer av 10 kap. 3 § offentlighets- och sekretesslagen (2009:400).
Lag (2009:409)
.
Vissa bevismedel
20 §
Skriftlig handling, som åberopas till bevis, skall tillställas rätten utan dröjsmål. I fråga om sådant bevis gäller i övrigt 38 kap.
1--5 och 7--9 §§ rättegångsbalken i tillämpliga delar. Ersättning till annan än part för tillhandahållande av skriftlig handling utgår dock alltid av allmänna medel.
Lag (1980:104)
.
21 §
Åberopas till bevis föremål, som lämpligen kan ges in till rätten, skall föremålet utan dröjsmål överlämnas dit. I fråga om sådant bevis gäller 39 kap. 5 § rättegångsbalken i tillämpliga delar. Ersättning till annan än part för tillhandahållande av föremål utgår dock alltid av allmänna medel.
22 §
Åberopar part skriftlig handling eller föremål till bevis, får rätten förelägga honom att inom viss tid tillställa rätten handlingen eller föremålet vid påföljd att målet ändå kan komma att avgöras.
23 §
Rätten får besluta om syn på stället för besiktning av fastighet eller plats eller av föremål som inte lämpligen kan ges in till rätten. Vid sådan syn får yrkeshemlighet röjas endast om det finns synnerlig anledning till det.
I fråga om syn på stället gäller bestämmelserna om muntlig förhandling samt 5 kap. 11 § rättegångsbalken i tillämpliga delar.
Lag (2008:647)
.
24 §
Rätten får inhämta yttrande över fråga, som kräver särskild sakkunskap, från myndighet, tjänsteman eller den, som eljest har att gå till handa med yttrande i ämnet, eller anlita annan sakkunnig i frågan.
I fråga om sakkunnig gäller 40 kap. 2--7 och 12 §§ rättegångsbalken i tillämpliga delar.
Ersättning för utlåtande av myndighet, tjänsteman eller den som eljest har att gå till handa med yttrande utgår endast om det är särskilt föreskrivet. Annan sakkunnig är berättigad till ersättning av allmänna medel för sitt uppdrag. Rätten får bevilja förskott på sådan ersättning.
25 §
Rätten får förordna om förhör med vittne eller sakkunnig.
Sådant förhör äger rum vid muntlig förhandling. Förhöret får hållas under ed. Om förhör gäller 36 kap. 1-18 och 20-23 §§
samt 40 kap. 9-11, 14, 16 och 20 §§ rättegångsbalken i tillämpliga delar.
Vittne och sakkunnig får delta i en muntlig förhandling genom ljudöverföring eller ljud- och bildöverföring under samma förutsättningar som gäller enligt 5 kap. 10 § rättegångsbalken.
Lag (2008:652)
.
26 §
Vittne eller sakkunnig har rätt till ersättning av allmänna medel för kostnad för sin inställelse. Rätten får bevilja förskott på ersättning för kostnad för resa och uppehälle. Närmare bestämmelser om ersättning och förskott meddelas av regeringen.
Har vittnet eller den sakkunnige inkallats på begäran av enskild part och visar det sig att parten saknade godtagbart skäl för sin begäran, får rätten ålägga honom att återbetala ersättningen till statsverket.
Lag (1980:275)
.
27 §
Finner förvaltningsrätt att förhör med vittne eller sakkunnig lämpligen bör hållas av annan förvaltningsrätt, får rätten efter samråd med denna besluta härom.
I fråga om bevisupptagning enligt första stycket gäller 35 kap.
10 och 11 §§ rättegångsbalken i tillämpliga delar.
Lag (2009:783)
.
Beslut
28 §
Den domstol som ska pröva ett överklagande får besluta att det överklagade beslutet, om det annars skulle gälla omedelbart, tills vidare inte ska gälla och även i övrigt besluta rörande saken.
Lag (2013:86)
.
29 §
Rättens avgörande får ej gå utöver vad som yrkats i målet. Om det föreligger särskilda skäl, får dock rätten även utan yrkande besluta till det bättre för enskild, när det kan ske utan men för motstående enskilt intresse.
30 §
Rättens avgörande av mål skall grundas på vad handlingarna innehåller och vad i övrigt förekommit i målet.
Av beslutet skall framgå de skäl som bestämt utgången.
31 §
Ett beslut genom vilket rätten avgör målet ska skickas till parterna. Om det finns en skiljaktig mening ska den bifogas.
Ett beslut som får överklagas ska innehålla upplysning om hur det ska ske. Om det krävs prövningstillstånd i högre rätt, ska beslutet innehålla upplysning om det och om de grunder som ett sådant tillstånd meddelas på.
Lag (2013:86)
.
32 §
Om domstolen finner att en dom eller ett beslut innehåller någon uppenbar oriktighet till följd av domstolens eller någon annans skrivfel, räknefel eller liknande förbiseende, får domstolen besluta om rättelse.
Har domstolen av förbiseende underlåtit att fatta ett beslut som skulle ha meddelats i samband med ett avgörande, får domstolen komplettera sitt avgörande inom sex månader från det att avgörandet vann laga kraft. En komplettering senare än två veckor efter det att avgörandet meddelades får dock ske endast om en part begär det och ingen annan part motsätter sig kompletteringen.
Innan beslut om rättelse eller komplettering fattas, skall parterna även i annat fall än som avses i andra stycket andra meningen ha fått tillfälle att yttra sig, om det inte är obehövligt. Beslutet skall om möjligt antecknas på varje exemplar av den dom eller det beslut som rättas eller kompletteras.
Lag (2001:27)
.
Överklagande
33 §
Förvaltningsrättens beslut överklagas till kammarrätten.
Kammarrättens beslut överklagas till Högsta förvaltningsdomstolen.
Ett beslut får överklagas av den som det angår, om det gått honom eller henne emot.
Kammarrättens beslut att meddela prövningstillstånd får inte överklagas.
Om ett överklagande eller en begäran om omprövning har avvisats på grund av att överklagandet eller begäran har kommit in för sent och rätten efter överklagande har prövat avvisningsbeslutet eller vägrat prövningstillstånd i fråga om ett sådant överklagande, får rättens beslut inte överklagas.
Lag (2013:86)
.
34 §
Mot beslut, som ej innebär att målet avgöres, får talan föras endast i samband med talan mot beslut i själva målet.
Talan får dock föras särskilt när rätten
1. ogillat invändning om jäv mot ledamot av rätten eller invändning om att hinder föreligger för talans prövning,
2. avvisat ombud eller biträde,
3. förordnat rörande saken i avvaktan på målets avgörande,
4. förelagt någon att medverka på annat sätt än genom inställelse inför rätten och underlåtenhet att iakttaga föreläggandet kan medföra särskild påföljd för honom,
5. utdömt vite eller annan påföljd för underlåtenhet att iakttaga föreläggande eller ådömt straff för förseelse i förfarandet eller ålagt vittne eller sakkunnig att ersätta kostnad som vållats genom försummelse eller tredska,
6. förordnat angående undersökning eller omhändertagande av person eller egendom eller om annan liknande åtgärd,
7. förordnat angående ersättning för någons medverkan i målet,
8. utlåtit sig i annat fall än som avses i 7 i fråga som gäller rättshjälp enligt rättshjälpslagen (1996:1619) eller i fråga om offentligt biträde enligt lagen (1996:1620) om offentligt biträde eller
9. beslutat i fråga om förlängning av tidsfrist enligt 46 kap.
14 § andra stycket skatteförfarandelagen (2011:1244).
Mot beslut, varigenom mål återförvisas till lägre instans, får talan föras endast om beslutet innefattar avgörande av fråga, som inverkar på målets utgång.
Lag (2011:1304)
.
Prövningstillstånd i kammarrätt
34 a §
För de mål där det är särskilt föreskrivet krävs prövningstillstånd för att kammarrätten ska pröva ett överklagande av ett beslut som förvaltningsrätten har meddelat i målet. Detsamma gäller förvaltningsrättens beslut i en fråga som har ett direkt samband med ett sådant mål.
Något sådant tillstånd krävs dock inte när talan förs av Riksdagens ombudsmän eller Justitiekanslern.
Prövningstillstånd ska meddelas om
1. det finns anledning att betvivla riktigheten av det slut som förvaltningsrätten har kommit till,
2. det inte utan att sådant tillstånd meddelas går att bedöma riktigheten av det slut som förvaltningsrätten har kommit till,
3. det är av vikt för ledning av rättstillämpningen att överklagandet prövas av högre rätt, eller
4. det annars finns synnerliga skäl att pröva överklagandet.
Prövningstillstånd får begränsas till att gälla en viss del av ett beslut, om utgången i den delen inte kan påverka andra delar av det överklagade beslutet.
Om prövningstillstånd inte meddelas, står förvaltningsrättens beslut fast. En upplysning om detta ska tas in i kammarrättens beslut.
Lag (2013:86)
.
Särskilda regler om överklagande hos Högsta förvaltningsdomstolen
35 §
Ett överklagande av kammarrättens beslut i ett mål som har inletts i kammarrätten genom överklagande, underställning eller ansökan prövas av Högsta förvaltningsdomstolen endast om prövningstillstånd har meddelats.
Om prövningstillstånd inte meddelas, står kammarrättens beslut fast. En upplysning om detta ska tas in i Högsta förvaltningsdomstolens beslut.
Första stycket gäller inte
1. talan som Riksdagens ombudsmän eller Justitiekanslern för i mål om disciplinansvar eller om återkallelse eller begränsning av behörighet att utöva yrke inom hälso- och sjukvården, tandvården, detaljhandeln med läkemedel eller djurens hälso- och sjukvård, eller
2. talan som Justitiekanslern för i mål enligt kreditupplysningslagen (1973:1173) eller inkassolagen
(1974:182).
Lag (2013:459)
.
36 §
Prövningstillstånd meddelas,
1. om det är av vikt för ledning av rättstillämpningen att överklagandet prövas av Högsta förvaltningsdomstolen eller
2. om det finns synnerliga skäl till en sådan prövning, såsom att det finns grund för resning eller att målets utgång i kammarrätten uppenbarligen beror på grovt förbiseende eller grovt misstag.
Om prövningstillstånd meddelas i ett av två eller flera likartade mål, får prövningstillstånd meddelas även i övriga mål.
Lag (2013:86)
.
36 a §
Prövningstillstånd får begränsas till att gälla en viss fråga i målet, vars prövning är av vikt för ledning av rättstillämpningen (prejudikatfråga) eller en viss del av målet.
I avvaktan på att prövning sker i enlighet med ett prövningstillstånd som har begränsats enligt första stycket får Högsta förvaltningsdomstolen förklara frågan om meddelande av prövningstillstånd rörande målet i övrigt helt eller delvis vilande.
I den utsträckning som prövningstillstånd inte meddelas och frågan om prövningstillstånd inte heller förklaras vilande, ska det överklagade beslutet stå fast. En upplysning om detta ska tas in i Högsta förvaltningsdomstolens beslut.
Lag (2013:86)
.
36 b §
Om Högsta förvaltningsdomstolen med tillämpning av 36 a § har prövat en prejudikatfråga får domstolen, om ytterligare prövning krävs, helt eller delvis grunda sitt avgörande av målet i övrigt på kammarrättens bedömning eller, med undanröjande av lägre rätts eller myndighets avgörande, besluta om återförvisning av målet för fortsatt behandling.
Lag (2013:86)
.
37 §
I mål där prövningstillstånd krävs får omständighet  eller bevis, som klaganden åberopar först i Högsta  förvaltningsdomstolen, beaktas endast om det finns  särskilda skäl.
Föreskrifter om hinder mot att beakta nya omständigheter i  vissa mål finns i 13 kap. 7 § kommunallagen (2017:725).
Lag (2017:730)
.
37 a §
har upphävts genom
lag (1995:22)
.
Resning och återställande av försutten tid
37 b §
Resning får beviljas i mål eller ärende om det på grund av något särskilt förhållande finns synnerliga skäl att pröva saken på nytt.
Lag (1995:22)
.
37 c §
Om tiden för överklagande eller en därmed jämförbar åtgärd har försuttits på grund av omständighet som utgör giltig ursäkt, får tiden återställas.
Lag (1995:22)
.
Straff
38 §
Den som vid en muntlig förhandling stör förhandlingen  eller bryter mot en föreskrift eller ett förbud som har  meddelats med stöd av 16 §, jämfört med 5 kap. 9 eller 9 c §  rättegångsbalken, döms till penningböter. Till samma straff  döms den som muntligen inför rätten eller i en skrivelse till  rätten uttalar sig otillbörligt.
Första stycket ska tillämpas också i fråga om en sidosal som  används i enlighet med vad som föreskrivs i 16 § och 5 kap. 12  eller 13 § rättegångsbalken.
I ringa fall ska det inte dömas till ansvar.
Lag (2019:300)
.
38 a §
Den som tar upp eller sprider bild i strid med 16 §  jämfört med 5 kap. 9 b § rättegångsbalken döms till böter  eller fängelse i högst sex månader.
Första stycket ska tillämpas också i fråga om en sidosal som  används i enlighet med vad som föreskrivs i 16 § och 5 kap. 12  eller 13 § rättegångsbalken.
I ringa fall ska det inte dömas till ansvar.
Lag (2020:319)
.
39 §
Den som utan giltigt skäl röjer vad som enligt rättens förordnande ej får uppenbaras dömes till böter.
Lag (1980:104)
.
40 §
har upphävts genom
lag (1987:748)
.
Övriga bestämmelser
41 §
I fråga om jäv mot den som handlägger mål enligt denna lag gäller bestämmelserna i 4 kap. rättegångsbalken om jäv mot domare.
42 §
Rätten skall självmant upptaga fråga om ansvar för förseelse under förfarandet och om utdömande av vite som förelagts med stöd av denna lag.
43 §
Sökande, klagande eller annan part har rätt att ta del av det som tillförts målet med de begränsningar som följer av 10 kap. 3 § offentlighets- och sekretesslagen (2009:400).
Lag (2009:409)
.
43 a §
En handling ska bekräftas av avsändaren om rätten anser  att det behövs.
Lag (2020:922)
.
44 §
En handling har kommit in till domstolen den dag som  handlingen når domstolen eller en behörig befattningshavare.
Om en handling genom en postförsändelse eller en avi om en  betald postförsändelse som innehåller handlingen har nått  domstolen eller en behörig befattningshavare en viss dag, ska  handlingen dock anses ha kommit in närmast föregående  arbetsdag, om det inte framstår som osannolikt att handlingen  eller avin redan den föregående arbetsdagen skilts av för  domstolen på ett postkontor.
En handling som finns i domstolens postlåda när domstolen  tömmer den första gången en viss dag ska anses ha kommit in  närmast föregående arbetsdag.
Lag (2020:922)
.
45 §
Är någon som kallats till muntlig förhandling hindrad att inställa sig, skall han omedelbart anmäla det till rätten.
46 §
I fråga om laga förfall äger 32 kap. 6 och 8 §§ rättegångsbalken motsvarande tillämpning.
47 §
Om rätten ska underrätta någon om innehållet i en  handling eller om något annat, får det göras genom  delgivning. Delgivning ska användas om det är särskilt  föreskrivet eller om det med hänsyn till syftet med  bestämmelsen om underrättelse framgår att delgivning bör ske,  men bör i övrigt användas bara om det är påkallat med hänsyn  till omständigheterna.
Bestämmelserna i 24 § delgivningslagen (2010:1932) hindrar  inte att en kammarrätt delger en part handlingar genom  förenklad delgivning, om parten under handläggningen i  förvaltningsrätten har informerats om att sådan delgivning  kan komma att användas i kammarrätten om förvaltningsrättens  avgörande överklagas dit.
Andra stycket gäller även för Högsta förvaltningsdomstolen om  informationen har lämnats i förvaltningsrätten eller i  kammarrätten.
Lag (2018:1960)
.
48 §
Den som för talan i mål får som ombud eller biträde anlita någon som är lämplig för uppdraget.
Om den som är ombud eller biträde visar oskicklighet eller oförstånd eller annars är olämplig får rätten avvisa honom eller henne som ombud eller biträde i målet. Rätten får också förklara honom eller henne obehörig att vara ombud eller biträde vid rätten antingen för viss tid eller tills vidare.
Om den som avvisas eller förklaras obehörig enligt andra stycket är advokat, ska åtgärden anmälas till advokatsamfundets styrelse.
Lag (2013:86)
.
49 §
Ett ombud ska ha fullmakt.
Om rätten anser att ombudets behörighet behöver styrkas, ska ombudet eller huvudmannen föreläggas att visa upp en skriftlig fullmakt. En sådan fullmakt ska innehålla ombudets namn. Om ombudet får sätta någon annan i sitt ställe, ska detta framgå av fullmakten.
Om ansökan eller överklagandet har getts in av ombudet, ska det i föreläggandet anges att talan tas upp till prövning endast om detta följs. Har ombudet vidtagit någon annan åtgärd, ska det i föreläggandet anges att åtgärden beaktas endast om detta följs.
Lag (2013:86)
.
50 §
Om en part, ett vittne eller någon annan som ska  höras inför rätten inte behärskar svenska, ska rätten vid  behov anlita en tolk. Rätten får även i annat fall vid behov  anlita en tolk eller översätta handlingar.
Rätten ska under samma förutsättningar anlita en tolk och  göra innehållet i handlingar tillgängligt vid kontakter med  den som har en funktionsnedsättning som begränsar förmågan  att se, höra eller tala. Om det är lämpligt får ett tekniskt  hjälpmedel användas i stället för att en tolk anlitas.
Rätten ska, om det är möjligt, anlita en tolk eller  översättare som är auktoriserad. I annat fall ska en annan  lämplig person anlitas.
Den som står i ett sådant förhållande till saken eller till  en part att det kan anses minska hans eller hennes  tillförlitlighet får inte anlitas som tolk.
Lag (2018:1960)
.
51 §
Den som anlitas som tolk vid muntlig förhandling skall inför rätten avlägga ed, att han efter bästa förstånd skall fullgöra sitt uppdrag.
Finnes anledning antaga att han skall erhålla ytterligare sådana uppdrag av rätten, får han avlägga ed som avser även framtida uppdrag.
Lag
(1975:1298)
.
52 §
Den som fullgör ett uppdrag som tolk eller  översättare annat än i tjänsten har rätt till skälig  ersättning för arbete, tidsspillan och utlägg som uppdraget  har krävt.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter  om en taxa som ska tillämpas när ersättning till tolk  bestäms.
Kostnaden för tolkning och översättning ska betalas av  staten.
Lag (2018:1960)
.
53 §
Vad i denna lag sägs om enskild part gäller i tillämpliga delar även den som är ställföreträdare för parten.
Övergångsbestämmelser
1986:224
Denna lag träder i kraft den 1 januari 1987. Äldre föreskrifter gäller fortfarande i fråga om beslut som har meddelats före ikraftträdandet.
1986:1322
Denna lag träder i kraft den 1 juli 1988. I fråga om besvär över beslut som meddelats före ikraftträdandet gäller den äldre lydelsen av 33 §.
1991:211
Denna lag träder i kraft den dag regeringen bestämmer. Äldre bestämmelser gäller dock fortfarande i mål som handläggs av försäkringsdomstol efter ikraftträdandet.
1993:575
Denna lag träder i kraft den 1 juli 1993. Äldre föreskrifter gäller fortfarande i fråga om mål som avgjorts av kammarrätt före ikraftträdandet.
1994:436
Denna lag träder i kraft, i fråga om 35 § den 1 juli 1994 och i övrigt den 1 oktober 1994. Äldre lydelse av 35 § gäller fortfarande i fråga om mål som avgjorts av kammarrätt före den 1 juli 1994.
1995:22
Denna lag träder i kraft, såvitt gäller 35, 37 b och 37 c §§ samt rubriken närmast före 37 b § den 1 april 1995 och i övrigt den 1 juli 1995. Beslut som har meddelats före den 1 april 1995 överklagas enligt äldre bestämmelser.
1995:1692
Denna lag träder i kraft den 1 maj 1996. För beslut som har meddelats före ikraftträdandet gäller äldre bestämmelser. Detsamma gäller även om beslutet har överprövats av en annan förvaltningsmyndighet efter ikraftträdandet.
1998:374
Denna lag träder i kraft den 1 oktober 1998. Bestämmelsen i förutvarande 7 § första stycket skall tillämpas i fråga om beslut som har meddelats före ikraftträdandet. 33 § fjärde stycket gäller inte om det överklagade avvisningsbeslutet har meddelats före ikraftträdandet.
1998:736
Denna lag träder i kraft den 24 oktober 1998. Om datalagen
(1973:289) även efter denna tidpunkt skall tillämpas på viss behandling av person-uppgifter, gäller dock 35 § i dess äldre lydelse för sådan behandling.
1999:98
Denna lag träder i kraft den 1 april 1999. Om lagen (1987:1231)
om automatisk databehandling vid taxeringsrevision, m.m. även efter denna tidpunkt skall tillämpas på viss behandling av personuppgifter, gäller dock 35 § i dess äldre lydelse för sådan behandling.
2010:1940
1. Denna lag träder i kraft den 1 april 2011.
2. Äldre bestämmelser gäller om ett beslut om delgivning enligt 15-17 §§ delgivningslagen (1970:428) har fattats före den 1 april 2011 eller om en handling har skickats eller lämnats före denna tidpunkt.
2011:1304
1. Denna lag träder i kraft den 1 januari 2012.
2. Äldre bestämmelser gäller fortfarande för beslut i fråga om förlängning av tidsfrist enligt lagen (1978:880) om betalningssäkring för skatter, tullar och avgifter.
2013:86
1. Denna lag träder i kraft den 1 juli 2013.
2. Äldre föreskrifter gäller för beslut som har meddelats före ikraftträdandet.
3. De nya bestämmelserna i 34 a § tredje stycket samt 36 a och 36 b §§ gäller inte i fråga om beslut som en förvaltningsrätt respektive kammarrätt har meddelat före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.