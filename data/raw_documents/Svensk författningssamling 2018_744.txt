Title: Lag (2018:744) om försäkringsmedicinska utredningar
SFS Number: Svensk författningssamling 2018:744
URL: https://www.riksdagen.se/sv/dokument-och-lagar/dokument/svensk-forfattningssamling/lag-2018744-om-forsakringsmedicinska_sfs-2018-744/
Source Link: http://rkrattsbaser.gov.se/sfst?bet=2018:744
Amendment Register Link: http://rkrattsbaser.gov.se/sfsr?bet=2018:744
Ministry/Authority: Socialdepartementet
Issued: 2018-06-07
Metadata: {"Utfärdad": "2018-06-07", "Ändrad": "t.o.m. SFS 2022:918"}

==================================================

Lag (2018:744) om försäkringsmedicinska utredningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:744
Departement/myndighet
:   
Socialdepartementet
Utfärdad
:   
2018-06-07
Ändrad
:   
t.o.m. SFS 2022:918
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna lag reglerar ansvar, befogenheter och krav vid  undersökningar som Försäkringskassan får begära att den  försäkrade ska genomgå när det behövs för bedömningen av  frågan om ersättning eller andra förmåner enligt  socialförsäkringsbalken (försäkringsmedicinska utredningar).
Med försäkrad avses detsamma som i 4 kap. 3 §  socialförsäkringsbalken.
I en försäkringsmedicinsk utredning ska den försäkrades  funktions- och aktivitetsförmåga bedömas. En sådan utredning  utgör inte hälso- och sjukvård i den mening som avses i  hälso- och sjukvårdslagen (2017:30).
Regionens ansvar och befogenhet
2 §
Regionerna ansvarar för att försäkringsmedicinska  utredningar kan tillhandahållas på begäran av  Försäkringskassan.
Det som sägs om regioner gäller även en kommun som inte ingår  i en region.
Lag (2019:989)
.
3 §
En regions ansvar enligt 2 § avser försäkrade som är  bosatta inom regionen. Detsamma gäller i fråga om försäkrade  som har skyddad folkbokföring enligt 16 § folkbokföringslagen 
(1991:481) och som stadigvarande vistas inom regionen.
Regionens ansvar omfattar även den som, utan att vara bosatt  inom regionen, är försäkrad i Sverige enligt vad som följer av  Europaparlamentets och rådets förordning (EG) nr 883/2004 av  den 29 april 2004 om samordning av de sociala  trygghetssystemen och är förvärvsverksam eller registrerad som  arbetssökande inom regionens område.
Lag (2019:989)
.
4 §
En region får sluta avtal med en annan region eller någon  annan om att i egenskap av vårdgivare utföra de uppgifter som  regionen ansvarar för enligt denna lag. Ett sådant avtal ska  ange de villkor som gäller för överlämnandet och utförandet av  uppgifterna.
Lag (2019:989)
.
5 §
Regionen ska informera Försäkringskassan om vilken eller  vilka vårdgivare som ska utföra de försäkringsmedicinska  utredningar som regionen ansvarar för.
Lag (2019:989)
.
Försäkringskassans ansvar
6 §
Försäkringskassan ska inför en försäkringsmedicinsk  utredning informera den försäkrade om utredningens syfte och  förutsättningarna för den samt om vad utredningen närmare  innebär för den försäkrade.
Försäkringskassan ska vidare informera den försäkrade om  vilka uppgifter som kommer att överlämnas till den vårdgivare  som ska utföra utredningen.
Den försäkrade ska ges möjlighet att lämna kompletterande  uppgifter som kan vara av betydelse för utredningen.
7 §
Försäkringskassan ska lämna ett underlag till den  vårdgivare som ska utföra den försäkringsmedicinska  utredningen. Underlaget ska innehålla de uppgifter om den  försäkrade som vårdgivaren behöver för att utföra  utredningen.
Försäkringskassan ska även informera vårdgivaren om den  försäkrade har särskilda behov som måste beaktas i samband  med utredningen.
Krav på vårdgivare och hälso- och sjukvårdspersonal
8 §
En försäkringsmedicinsk utredning ska utföras av  legitimerad läkare och annan hälso- och sjukvårdspersonal hos  vårdgivaren.
Vårdgivaren ska utse en legitimerad läkare som ansvarig för  utredningen.
9 §
Den hälso- och sjukvårdspersonal som utför  försäkringsmedicinska utredningar ska ha den kompetens som  krävs för att bedöma den försäkrades funktions- och  aktivitetsförmåga.
Regeringen eller den myndighet som regeringen bestämmer får  meddela föreskrifter om kompetenskrav för den personal som  ska utföra försäkringsmedicinska utredningar.
10 §
Iakttagelser och bedömningar av den försäkrades  funktions- och aktivitetsförmåga ska sammanställas i ett  skriftligt utlåtande.
Regeringen eller den myndighet som regeringen bestämmer får  meddela föreskrifter om de krav som ska gälla för utlåtandet,  dess innehåll och utformning.
11 §
Regeringen eller den myndighet som regeringen  bestämmer får meddela föreskrifter om olika slag av  försäkringsmedicinska utredningar.
12 §
När försäkringsmedicinska utredningar utförs inom en  enskild verksamhet ska den vårdgivare som bedriver  verksamheten, utöver vad som i övrigt föreskrivs, tillämpa  följande bestämmelser i förvaltningslagen (2017:900):
- legalitet, objektivitet och proportionalitet 5 §,
- tolkning och översättning 13 §, och
- jäv 16-18 §§.
Övriga bestämmelser
13 §
Av patientdatalagen (2008:355) framgår att den lagen  gäller vid tillämpningen av denna lag.
Behörigheten enligt 4 kap. 2 § patientdatalagen ska alltid  begränsas så att personuppgifter som behandlas hos en annan  vårdenhet eller inom en annan vårdprocess hos vårdgivaren inte  får göras tillgängliga genom elektronisk åtkomst vid en  försäkringsmedicinsk utredning.
En vårdgivare får vid en försäkringsmedicinsk utredning inte  genom direktåtkomst eller annat elektroniskt utlämnande enligt  lagen (2022:913) om sammanhållen vård- och  omsorgsdokumentation ha tillgång till sådana personuppgifter  om den försäkrade som behandlas av andra vårdgivare.
Lag (2022:918)
.
14 §
Av patientskadelagen (1996:799) och  patientsäkerhetslagen (2010:659) framgår att dessa lagar  gäller vid tillämpningen av denna lag.
15 §
En region har rätt till ersättning från staten för  kostnader för försäkringsmedicinska utredningar.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela ytterligare  föreskrifter om ersättning för kostnader som en region har med  anledning av skyldigheter enligt denna lag.
Lag (2019:989)
.
2018:744
1. Denna lag träder i kraft den 1 januari 2019.
2. Lagen ska tillämpas på försäkringsmedicinska utredningar  som Försäkringskassan begär från och med ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.