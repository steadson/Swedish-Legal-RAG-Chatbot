Title: Lag (1992:1631) om lämplighetsprövning av större
ägare i bankaktiebolag
SFS Number: Svensk författningssamling 1992:1631
URL: https://www.riksdagen.se/sv/dokument-och-lagar/dokument/svensk-forfattningssamling/lag-19921631-om-lamplighetsprovning-av-storre_sfs-1992-1631/
Source Link: http://rkrattsbaser.gov.se/sfst?bet=1992:1631
Amendment Register Link: http://rkrattsbaser.gov.se/sfsr?bet=1992:1631
Ministry/Authority: Finansdepartementet FMA B
Issued: 1992-12-17
Metadata: {"Utfärdad": "1992-12-17"}

==================================================

Lag (1992:1631) om lämplighetsprövning av större
ägare i bankaktiebolag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1992:1631
Departement/myndighet
:   
Finansdepartementet FMA B
Utfärdad
:   
1992-12-17
Tidsbestämd
: 
1994-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
I denna lag avses med kvalificerat innehav ett direkt eller indirekt  ägande i ett företag, om innehavet representerar 10 procent eller mer av  kapitalet eller av samtliga röster eller annars möjliggör ett väsentligt  inflytande över ledningen av företaget.
2 §
Ett direkt eller indirekt förvärv av aktier i ett bankaktiebolag,  som medför att förvärvarens sammanlagda innehav utgör ett kvalificerat  innehav, får ske bara efter tillstånd av Finansinspektionen. Detsamma  gäller förvärv som innebär att ett kvalificerat innehav ökas så att det  uppgår till eller överstiger 20, 33 eller 50 % av aktiekapitalet eller  röstetalet för samtliga aktier eller så att banken blir dotterföretag.
3 §
Finansinspektionen skall ge tillstånd till förvärv enligt 2 §, om  det inte kan antas att förvärvaren kommer att motverka en sund  utveckling av bankens verksamhet. Ett förvärv som innebär att ett  icke-finansiellt företag blir moderföretag till en bank skall dock  tillåtas bara om det finns synnerliga skäl.
Inspektionen får föreskriva en viss tid inom vilken ett förvärv skall  genomföras. Ett tillstånd enligt första stycket andra meningen får  förenas med villkor om skyldighet att inom viss tid avyttra så stor del  av aktieinnehavet att banken upphör att vara dotterföretag.
Finansinspektionen skall meddela beslut i ett ärende enligt denna  paragraf inom tre månader från det att ansökan om tillstånd gjordes.
4 §
Den som avser att avyttra ett kvalificerat innehav eller en så stor  del av ett kvalificerat innehav att innehavet därigenom kommer att  understiga någon av de i 2 § angivna gränserna skall underrätta  Finansinspektionen om detta.
5 §
När ett bankaktiebolag får kännedom om att aktier i banken blivit  föremål för ett sådant förvärv som avses i 2 § eller för en sådan  avyttring som avses i 4 §, skall banken snarast anmäla förvärvet eller  avyttringen till Finansinspektionen.
Ett bankaktiebolag skall årligen till Finansinspektionen anmäla namnen  på de aktieägare som har ett kvalificerat innehav av aktier i banken  samt storleken på innehaven.
6 §
Om ägaren till ett kvalificerat innehav av aktier utövar eller kan  antas komma att utöva sitt inflytande på ett sätt som motverkar en sund  utveckling av verksamheten i banken, får Finansinspektionen besluta att  aktierna inte får företrädas vid bolagsstämman.
Om ägaren till ett kvalificerat innehav av aktier har underlåtit att  ansöka om tillstånd till ett förvärv som avses i 2 § eller har förvärvat  aktier i strid med inspektionens beslut, får inspektionen besluta att  aktierna inte får företrädas vid bolagsstämman eller att röster avgivna  för sådana aktier skall vara ogiltiga.
Finansinspektionen får också förelägga en aktieägare som sägs i första  och andra styckena att avyttra så stor del av aktierna att innehavet  därefter inte är kvalificerat.
7 §
Aktier som omfattas av ett beslut av Finansinspektionen enligt 6 §  skall inte medräknas när det fordras samtycke av ägare till en viss del  av aktierna i bolaget för att ett beslut vid bolagsstämma skall bli  giltigt eller en befogenhet skall få utövas.
Övergångsbestämmelser
1992:1631
Denna lag träder i kraft den 1 januari 1993 och gäller till dess lagen 
(1992:1613) om ändring i bankrörelselagen (1987:617) träder i kraft  såvitt avser 1 kap. 3 § 2 samt 7 kap. 10--14 §§.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.