Title: Lag (2024:114) om clearing och avveckling av betalningar
SFS Number: Svensk författningssamling 2024:114
URL: https://www.riksdagen.se/sv/dokument-och-lagar/dokument/svensk-forfattningssamling/lag-2024114-om-clearing-och-avveckling-av_sfs-2024-114/
Source Link: http://rkrattsbaser.gov.se/sfst?bet=2024:114
Amendment Register Link: http://rkrattsbaser.gov.se/sfsr?bet=2024:114
Ministry/Authority: Finansdepartementet FMA B
Issued: 2024-03-07
Metadata: {"Utfärdad": "2024-03-07", "Ändrad": "t.o.m. SFS 2025:193"}

==================================================

Lag (2024:114) om clearing och avveckling av betalningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:114
Departement/myndighet
:   
Finansdepartementet FMA B
Utfärdad
:   
2024-03-07
Ändrad
:   
t.o.m. SFS 2025:193
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Tillstånd
3 kap. Krav på verksamheten
4 kap. Clearingdeltagare
5 kap. Tillsyn
6 kap. Ingripanden
7 kap. Bemyndiganden
Övergångsbestämmelser
1 kap. Inledande bestämmelser
Lagens innehåll
1 §
Denna lag innehåller bestämmelser om aktiebolag som har  tillstånd att bedriva clearingverksamhet (clearingbolag).
Med clearingverksamhet avses att för clearingdeltagares  räkning utföra
1. clearing genom att begära överföring av, stämma av,  bekräfta eller göra avräkning av betalningar eller upprätta  slutliga positioner inför avveckling, eller
2. avveckling av betalningar genom överföring.
Den som avses i 8 § lagen (1999:1309) om system för avveckling  av förpliktelser på finansmarknaden får vara clearingdeltagare  i clearingverksamhet.
2 §
Lagen gäller också för filialer till utländska  clearingbolag. Det som sägs om clearingbolag och aktiebolag  ska då avse filialer till utländska clearingbolag.
För filialer till utländska clearingbolag gäller dock inte de  bestämmelser som rör bolagsordning, styrelse eller  styrelseledamöter i 2 kap. 3 § 1, 4 och 5, 5 kap. 1 § 3 och 
6 kap. 1 och 3 §§. För sådana filialer gäller inte heller 
2 kap. 3 § 3 och 4-8 §§, 3 kap. 7 § och 5 kap. 6 och 8 §§.
Tystnadsplikt
3 §
Den som är eller har varit knuten till ett clearingbolag  får inte obehörigen röja eller utnyttja vad han eller hon har  fått veta om en enskilds affärs- eller driftförhållanden eller  ekonomiska eller personliga förhållanden.
Uppgift i en anmälan eller en utsaga om en misstänkt  överträdelse av en bestämmelse som gäller för verksamheten får  inte obehörigen röjas, om uppgiften kan avslöja anmälarens  eller den anmäldes identitet.
Uppgiftsskyldighet
3 a §
Ett clearingbolag ska på begäran av Polismyndigheten,  Skatteverket, Säkerhetspolisen eller Tullverket lämna  uppgifter om enskildas förhållanden till bolaget, om  uppgifterna behövs i ett enskilt fall i myndighetens  verksamhet för att förebygga, förhindra eller upptäcka  brottslig verksamhet som innefattar brott för vilket det i  straffskalan ingår fängelse i ett år eller mer. Uppgifterna  ska lämnas utan dröjsmål och i elektronisk form.
Ett clearingbolag eller den som är verksam i den verksamheten  får inte obehörigen röja för kunden eller för någon  utomstående att en myndighet har gjort en begäran eller att  uppgifter har lämnats enligt första stycket.
Bestämmelser om ansvar för den som bryter mot tystnadsplikten  enligt andra stycket finns i 20 kap. 3 § brottsbalken.
Lag (2025:193)
.
4 §
Ett clearingbolag ska utan dröjsmål lämna uppgifter i  elektronisk form om enskildas förhållanden till bolaget om det
1. under en utredning enligt bestämmelserna om förundersökning  i brottmål begärs av undersökningsledaren,
2. under en utredning om självständigt förverkande begärs av  åklagaren,
3. i ett ärende om rättslig hjälp i brottmål begärs av  åklagaren på framställning av en annan stat eller en  mellanfolklig domstol, eller
4. i ett ärende om erkännande och verkställighet av en  europeisk utredningsorder begärs av åklagaren.
Lag (2024:900)
.
Meddelandeförbud
5 §
Den undersökningsledare eller åklagare som begär uppgifter  enligt 4 § får besluta att clearingbolaget eller den som är  eller har varit knuten till bolaget inte får röja för kunden  eller för någon utomstående att uppgifter har lämnats enligt 
4 § eller att det pågår en förundersökning, en utredning om  självständigt förverkande, ett ärende om rättslig hjälp i  brottmål eller ett ärende om erkännande och verkställighet av  en europeisk utredningsorder. Ett sådant förbud får meddelas  om det krävs för att en utredning om brott eller självständigt  förverkande inte ska äventyras eller för att uppfylla en  internationell överenskommelse som är bindande för Sverige.
Förbudet ska vara tidsbegränsat, med möjlighet till  förlängning, och får inte avse längre tid än vad som är  motiverat med hänsyn till syftet med förbudet. I ett ärende om  rättslig hjälp i brottmål eller om erkännande och  verkställighet av en europeisk utredningsorder får dock  förbudet tidsbegränsas bara om den stat eller mellanfolkliga  domstol som ansökt om rättslig hjälp eller den utländska  myndighet som har utfärdat utredningsordern samtycker till  detta.
Om ett förbud inte längre är motiverat med hänsyn till syftet  med förbudet, ska undersökningsledaren eller åklagaren besluta  att förbudet ska upphöra.
Lag (2024:900)
.
Ansvarsbestämmelse
6 §
Till böter döms den som uppsåtligen eller av grov  oaktsamhet bryter mot ett meddelandeförbud enligt 5 §.
2 kap. Tillstånd
Tillståndsplikt
1 §
För att ett aktiebolag ska få bedriva clearingverksamhet  krävs tillstånd av Finansinspektionen.
Undantag från tillståndsplikt
2 §
Tillstånd behövs inte för
1. Sveriges riksbank,
2. banker, eller
3. verksamhet som avses i lagen (2010:751) om betaltjänster.
Förutsättningar för tillstånd
3 §
Ett aktiebolag ska ges tillstånd att bedriva  clearingverksamhet om
1. bolagsordningen inte strider mot denna lag eller någon  annan författning,
2. det finns skäl att anta att den planerade verksamheten  kommer att bedrivas enligt denna lag och andra författningar,
3. den som har eller kan förväntas komma att få ett  kvalificerat innehav i bolaget bedöms lämplig att utöva ett  väsentligt inflytande över ledningen av bolaget,
4. den som ska ingå i styrelsen eller vara verkställande  direktör, eller vara ersättare för någon av dem, har  tillräcklig insikt och erfarenhet för att delta i ledningen av  bolaget och även i övrigt är lämplig för en sådan uppgift,
5. styrelsen i sin helhet har tillräckliga kunskaper och  erfarenheter för att leda bolaget, och
6. bolaget uppfyller de villkor i övrigt som anges i denna  lag.
4 §
Vid bedömningen enligt 3 § 3 av om en innehavare är  lämplig ska dennes anseende och kapitalstyrka beaktas. Det ska  också beaktas om det finns skäl att anta att
1. innehavaren kommer att motverka att verksamheten bedrivs på  ett sätt som är förenligt med denna lag och andra  författningar, eller
2. innehavet har samband med eller kan öka risken för
a) penningtvätt enligt 1 kap. 6 § lagen (2017:630) om åtgärder  mot penningtvätt och finansiering av terrorism, eller
b) finansiering av terrorism enligt 6 § terroristbrottslagen 
(2022:666) eller försök till sådant brott, avseende  terroristbrott enligt 4 § samma lag.
Godkännande av bolagsordning
5 §
Frågan om godkännande av bolagsordning ska prövas i  samband med prövning av om aktiebolaget ska få tillstånd att  bedriva clearingverksamhet.
Ett clearingbolag som har beslutat att ändra sin bolagsordning  ska ansöka om godkännande av ändringen. Ändringen ska  godkännas om den inte strider mot denna lag eller någon annan  författning. En sådan ändring får inte registreras innan den  har godkänts.
Organisation
6 §
Ett clearingbolag ska ha
1. en styrelse med minst tre ledamöter,
2. en verkställande direktör, och
3. minst en revisor som utses av stämman.
En revisor ska vara auktoriserad eller godkänd. Minst en  revisor som stämman utsett ska vara auktoriserad.
7 §
För ett clearingbolag som är ett privat aktiebolag gäller  skyldigheterna enligt 8 kap. 46 a och 46 b §§ aktiebolagslagen 
(2005:551). Styrelsens ordförande ska bevaka att styrelsen  fullgör skyldigheterna.
Ansökan om tillstånd
8 §
Ansökan om tillstånd får göras innan aktiebolaget har  registrerats. Om en ansökan har gjorts inom sex månader från  det att stiftelseurkunden undertecknades, räknas den tid som  anges i 2 kap. 22 § aktiebolagslagen (2005:551) från  tillståndsbeslutet.
9 §
En ansökan om tillstånd ska innehålla en beskrivning av  den planerade verksamheten.
3 kap. Krav på verksamheten
Sundhet
1 §
Ett clearingbolags verksamhet ska bedrivas på ett sätt som  är sunt.
Ett clearingbolag ska ha ändamålsenliga regler för hur  clearingverksamheten ska gå till. Principerna om fritt  tillträde, neutralitet och proportionalitet ska tillämpas.
Riskhantering
2 §
Ett clearingbolag ska identifiera, mäta, övervaka, internt  rapportera och hantera de risker som dess verksamhet är  förknippad med. Bolaget ska se till att det finns en  tillfredsställande intern styrning och kontroll. I det ingår  att säkerställa clearingverksamhetens operativa stabilitet.
Ett clearingbolag ska beakta operativa risker och affärs-,  investerings-, kredit- och likviditetsrisker. Bolaget ska  säkerställa att driftssäkerheten är tillfredsställande.
Beredskap
3 §
Ett clearingbolag ska identifiera kritisk verksamhet och  säkerställa att verksamheten kan återupptas inom kort efter  ett avbrott.
Ett clearingbolag ska också ha beredskaps- och  kontinuitetsplaner för att kunna hantera händelser som utgör  en betydande risk för avbrott i verksamheten. Planerna ska  utvärderas och ses över regelbundet.
Informations-, it- och cybersäkerhet
4 §
Ett clearingbolag ska ha planer för informations-, it- och  cybersäkerhet för att kunna hantera risker, hot och  sårbarheter. Planerna ska utvärderas och ses över regelbundet.
Kapital
5 §
Ett clearingbolag ska genom eget kapital täcka de risker  bolaget är utsatt för och kunna fortsätta att bedriva kritisk  verksamhet även om förluster uppstår.
Uppdragsavtal
6 §
Ett clearingbolag får uppdra åt någon annan att utföra  uppgifter som är av betydelse för clearingverksamheten, om  bolaget ansvarar för att
1. uppdragstagarens verksamhet bedrivs med operativ stabilitet  och under säkerhetsmässigt betryggande former,
2. uppdragstagarens verksamhet omfattas av en  tillfredsställande intern styrning och kontroll, och
3. Finansinspektionens tillsyn inte försvåras.
Om ett uppdragsavtal innebär en väsentlig förändring av  förutsättningarna för clearingverksamheten, krävs  Finansinspektionens godkännande.
Styrning
7 §
Styrelsen i ett clearingbolag ansvarar för att kraven i 1-6 §§ uppfylls och ska se till att det finns interna riktlinjer  och instruktioner i den omfattning som behövs. Riktlinjerna  och instruktionerna ska utvärderas och ses över regelbundet.
Sidoverksamhet
8 §
Ett clearingbolag får utöver clearingverksamhet bara  bedriva verksamhet som har nära samband med  clearingverksamheten.
Om det finns särskilda skäl, får Finansinspektionen godkänna  att ett clearingbolag bedriver annan verksamhet än den som  avses i första stycket.
Förvärv av egendom
9 §
Ett clearingbolags förvärv av egendom som motsvarar mer än 
25 procent av det egna kapitalet kräver Finansinspektionens  godkännande. Förvärvet ska godkännas, om förvärvet inte  strider mot denna lag eller någon annan författning.
4 kap. Clearingdeltagare
Krav på clearingdeltagare
1 §
En clearingdeltagare får delta i clearingverksamheten för  egen eller någon annans räkning.
Clearingdeltagaren ska uppfylla de krav som clearingbolaget  bestämmer.
Uppgiftsskyldighet
2 §
En clearingdeltagare ska lämna de uppgifter som  clearingbolaget begär för att kunna fullgöra sina uppgifter  enligt denna lag eller någon annan författning.
Uteslutning av clearingdeltagare
3 §
Ett clearingbolag får utesluta en clearingdeltagare som  inte uppfyller kravet i 1 § andra stycket eller  uppgiftsskyldigheten i 2 § från clearingverksamheten.
5 kap. Tillsyn
Tillsynen och dess omfattning
1 §
Finansinspektionen har tillsyn över clearingbolag.
Tillsynen omfattar att clearingverksamheten bedrivs enligt
1. denna lag,
2. andra författningar som reglerar verksamheten,
3. bolagsordningen, och
4. clearingbolagets interna instruktioner som har sin grund i  en författning som reglerar verksamheten.
2 §
Ett clearingbolag och dess uppdragstagare ska lämna de  uppgifter som Finansinspektionen begär för sin tillsyn.
Platsbesök
3 §
Finansinspektionen får genomföra en undersökning på plats  hos ett clearingbolag eller dess uppdragstagare, om det behövs  för tillsynen.
Samarbete och utbyte av information
4 §
Finansinspektionen ska samarbeta och utbyta information  med utländska myndigheter som utövar tillsyn över eller  övervakar clearingverksamhet.
Revision
5 §
Finansinspektionen får förordna en eller flera revisorer  att tillsammans med övriga revisorer delta i revisionen av ett  clearingbolag. Inspektionen får återkalla ett sådant  förordnande och utse en ny revisor.
En förordnad revisor har rätt till skäligt arvode av  clearingbolaget för sitt arbete. Storleken på arvodet beslutas  av Finansinspektionen.
Sammankallande av styrelse eller kallelse till extra stämma
6 §
Finansinspektionen får sammankalla styrelsen i ett  clearingbolag.
Finansinspektionen får begära att styrelsen kallar till extra  bolagsstämma. Om styrelsen inte rättar sig efter en sådan  begäran, får inspektionen utfärda kallelsen.
Företrädare för Finansinspektionen får
1. närvara vid bolagsstämma,
2. närvara vid ett sådant styrelsesammanträde som inspektionen  har sammankallat, och
3. delta i överläggningar.
Avgifter till Finansinspektionen
7 §
Ett clearingbolag ska med årliga avgifter bekosta  Finansinspektionens verksamhet enligt denna lag och  Statistiska centralbyråns verksamhet enligt lagen (2014:484)  om en databas för övervakning av och tillsyn över  finansmarknaderna.
Finansinspektionen får ta ut avgifter för prövning av  ansökningar, anmälningar och underrättelser enligt denna lag.
Särskilt om prövning av ägares lämplighet
8 §
För ett clearingbolag ska bestämmelserna om ägarprövning i 
14 kap. 1 §, 2 § första och andra styckena, 2 b och 3 §§, 4 §  första och tredje styckena och 5-9 §§ lagen (2004:297) om  bank- och finansieringsrörelse tillämpas. Det som sägs om  kreditinstitut i den lagen ska då avse clearingbolag.
6 kap. Ingripanden
Ingripanden mot clearingbolag och vissa fysiska personer
1 §
Om ett clearingbolag har åsidosatt sina skyldigheter  enligt denna lag, andra författningar som reglerar bolagets  verksamhet, bolagsordningen eller interna instruktioner som  har sin grund i en författning som reglerar verksamheten, får  Finansinspektionen ingripa.
Finansinspektionen får då
- utfärda ett föreläggande att inom en viss tid begränsa eller  minska riskerna i verksamheten i något avseende, begränsa  eller helt avstå från utdelning eller räntebetalningar eller  vidta någon annan åtgärd för att komma till rätta med  situationen,
- meddela ett förbud mot att verkställa beslut, eller
- göra en anmärkning.
Om överträdelsen är allvarlig, får tillståndet återkallas  eller, om det är tillräckligt, varning meddelas.
2 §
Vid valet av ingripande ska 15 kap. 1 b och 1 c §§ lagen 
(2004:297) om bank- och finansieringsrörelse tillämpas. Det  som sägs om kreditinstitut i den lagen ska då avse  clearingbolag.
3 §
Om en styrelseledamot eller verkställande direktör inte  uppfyller kraven i 2 kap. 3 § 4, får Finansinspektionen  förelägga clearingbolaget att vidta rättelse. Om rättelse inte  görs får inspektionen återkalla bolagets tillstånd. Detsamma  gäller om styrelsen i sin helhet inte uppfyller de krav som  anges i 2 kap. 3 § 5.
I stället för att återkalla tillståndet får Finansinspektionen  besluta att en styrelseledamot eller verkställande direktör  inte längre får vara det. Inspektionen får då förordna en  ersättare. Ersättarens uppdrag gäller till dess att  clearingbolaget har utsett en ny styrelseledamot eller  verkställande direktör.
4 §
Finansinspektionen får återkalla tillståndet om ett  clearingbolag
1. inte har anmälts för registrering inom föreskriven tid  eller anmälan har avskrivits eller avslagits genom ett beslut  som har fått laga kraft,
2. inte inom ett år från den dag tillstånd beviljades har  börjat bedriva sådan verksamhet som tillståndet avser,
3. har förklarat sig avstå från tillståndet,
4. har överlåtit den tillståndspliktiga verksamheten,
5. under en sammanhängande tid av sex månader inte har  bedrivit sådan verksamhet som tillståndet avser,
6. har försatts i konkurs eller tvångslikvidation, eller
7. har fått tillståndet genom att lämna falska uppgifter eller  på något annat otillbörligt sätt.
I de fall som avses i första stycket 2, 5 och 7 får i stället  varning meddelas, om det är tillräckligt.
5 §
Om tillståndet återkallas får Finansinspektionen besluta  om hur avvecklingen av verksamheten ska ske.
Ett beslut om återkallelse får förenas med förbud att  fortsätta verksamheten.
Sanktionsavgift
6 §
Finansinspektionen får besluta att ett clearingbolag ska  betala en sanktionsavgift, om inspektionen har meddelat ett  beslut om
1. anmärkning eller varning enligt 1 § eller 4 § första  stycket 7 jämfört med andra stycket, eller
2. återkallelse enligt 4 § första stycket 7.
Avgiften tillfaller staten.
I fråga om sanktionsavgiftens storlek ska bestämmelserna i 
15 kap. 8 § första och andra styckena och 9 § lagen (2004:297)  om bank- och finansieringsrörelse tillämpas. Det som sägs om  kreditinstitut i den lagen ska då avse clearingbolag.
Förseningsavgift
7 §
Om ett clearingbolag inte i tid lämnar de uppgifter som  föreskrivits med stöd av 7 kap. 1 § 3, får Finansinspektionen  besluta att bolaget ska betala en förseningsavgift med högst 
100 000 kronor.
Avgiften tillfaller staten.
Ingripande mot den som saknar tillstånd
8 §
Om någon bedriver verksamhet som omfattas av denna lag  utan tillstånd, får Finansinspektionen ingripa genom  föreläggande om att upphöra med verksamheten eller beslut om  sanktionsavgift.
Om det är osäkert om denna lag är tillämplig på en viss  verksamhet, får inspektionen förelägga den som bedriver  verksamheten att lämna de upplysningar om verksamheten som  inspektionen begär.
Verkställighet av beslut om sanktionsavgift och  förseningsavgift
9 §
I fråga om verkställighet av beslut om sanktionsavgift och  förseningsavgift ska bestämmelserna i 15 kap. 11-14 §§ lagen 
(2004:297) om bank- och finansieringsrörelse tillämpas.
Vite
10 §
Ett föreläggande eller förbud enligt denna lag får  förenas med vite.
Överklagande
11 §
Finansinspektionens beslut enligt 8 § andra stycket och 
5 kap. 6 § får inte överklagas.
Andra beslut av Finansinspektionen enligt denna lag får  överklagas till allmän förvaltningsdomstol.
Prövningstillstånd krävs vid överklagande till kammarrätten.
7 kap. Bemyndiganden
1 §
Regeringen eller den myndighet som regeringen bestämmer  får meddela föreskrifter om
1. hur uppgifter enligt 1 kap. 3 a § första stycket ska  lämnas,
2. förutsättningar för tillstånd enligt 2 kap. 3 § och 5 kap. 
8 §,
3. vilka åtgärder ett clearingbolag ska vidta för att uppfylla  kraven på verksamheten i 3 kap. 1-7 §§,
4. vilka uppgifter ett clearingbolag eller dess uppdragstagare  ska lämna till Finansinspektionen enligt 5 kap. 2 § och att  vissa av dessa uppgifter i stället ska lämnas till Statistiska  centralbyrån, och
5. avgifter enligt 5 kap. 7 §.
Lag (2025:193)
.
Övergångsbestämmelser
2024:114
1. Denna lag träder i kraft den 1 juli 2024.
2. Bestämmelserna i 6 kap. gäller inte för överträdelser som  skett före ikraftträdandet.
3. Tillstånd att bedriva clearingverksamhet enligt 19 kap.  lagen (2007:528) om värdepappersmarknaden som gäller vid  ikraftträdandet gäller som tillstånd att bedriva  clearingverksamhet enligt 2 kap.
4. Ett företag som före ikraftträdandet bedriver verksamhet  som kräver tillstånd enligt denna lag och inte omfattas av 3,  får fortsätta att bedriva verksamheten till och med den 
31 december 2024. Om ett sådant företag före den 1 januari 
2025 har gett in en ansökan om tillstånd för  clearingverksamhet till Finansinspektionen, får företaget  fortsätta med verksamheten till dess ansökan har prövats  slutligt.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.