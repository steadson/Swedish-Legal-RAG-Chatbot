Title: Lag (1999:1305) om Forskarskattenämnden
SFS Number: Svensk författningssamling 1999:1305
URL: https://www.riksdagen.se/sv/dokument-och-lagar/dokument/svensk-forfattningssamling/lag-19991305-om-forskarskattenamnden_sfs-1999-1305/
Source Link: http://rkrattsbaser.gov.se/sfst?bet=1999:1305
Amendment Register Link: http://rkrattsbaser.gov.se/sfsr?bet=1999:1305
Ministry/Authority: Finansdepartementet S3
Issued: 1999-12-16
Metadata: {"Utfärdad": "1999-12-16", "Ändrad": "t.o.m. SFS 2020:856"}

==================================================

Lag (1999:1305) om Forskarskattenämnden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:1305
Departement/myndighet
:   
Finansdepartementet S3
Utfärdad
:   
1999-12-16
Ändrad
:   
t.o.m. SFS 2020:856
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter m.m.
1 §
Forskarskattenämnden prövar om de förutsättningar för skattelättnader som anges i 11 kap. 22 § inkomstskattelagen
(1999:1229) är uppfyllda.
Vid tillämpningen av denna lag är arbetstagare den som tar emot ersättning och arbetsgivare den som betalar ut ersättning.
Lag (2000:1162)
.
Sammansättning m.m.
2 §
Forskarskattenämnden består av sex ledamöter och fem personliga ersättare. Ledamöterna och ersättarna förordnas av regeringen för högst fyra år i taget.
Regeringen utser bland ledamöterna en ordförande och en vice ordförande samt bland ersättarna en ersättare för vice ordföranden. Dessa tre skall ha särskild insikt i beskattningsfrågor. Övriga ledamöter och ersättare skall ha särskild insikt i företagslednings-, forsknings- eller produktutvecklingsfrågor.
Föreningen Svenskt Näringsliv skall ges möjlighet att lämna förslag till en ledamot och en ersättare. Vetenskapsrådet skall ges möjlighet att lämna förslag till två ledamöter och två ersättare. Verket för innovationssystem skall ges möjlighet att lämna förslag till en ledamot och en ersättare.
Lag (2001:530)
.
3 §
Om ersättaren har särskild sakkunskap inom det område som ärendet avser får han kallas att delta i behandlingen av ett ärende i stället för ledamoten.
Lag (2000:1162)
.
4 §
Forskarskattenämnden är beslutför när ordföranden och minst tre andra ledamöter är närvarande vid sammanträdet.
Nämnden är dock beslutför med tre ledamöter, bland dem ordföranden, om samtliga är ense om beslutet.
Vid beslut som gäller skattelättnader för sådan arbetstagare som avses i 11 kap. 22 § tredje stycket inkomstskattelagen
(1999:1229), är nämnden beslutför med ordföranden eller vice ordföranden ensam.
Lag (2011:1284)
.
4 a §
Forskarskattenämnden får lämna över till ordföranden,  vice ordföranden eller någon som tjänstgör vid nämndens kansli  att fatta andra beslut än att pröva om förutsättningar för  skattelättnader finns eller avvisa en ansökan om  skattelättnader.
Lag (2020:856)
.
5 §
Om det framkommer skiljaktiga meningar vid en överläggning, tillämpas föreskrifterna i 16 kap. rättegångsbalken om omröstning i tvistemål.
Lag (2000:1162)
.
Ansökan
6 §
En ansökan till Forskarskattenämnden skall vara skriftlig och avse en viss person. Ansökan får göras av arbetsgivaren eller arbetstagaren.
Ansökan skall ha kommit in till nämnden senast tre månader efter det att arbetstagaren påbörjat arbetet i Sverige. Ansökan skall innehålla de uppgifter som behövs för att nämnden skall kunna pröva ansökan.
Lag (2000:1162)
.
Beslut
7 §
Beslut om skattelättnader skall innehålla uppgift om den tid beslutet avser.
Lag (2000:1162)
.
8 §
Arbetsgivaren, arbetstagaren och Skatteverket skall underrättas om Forskarskattenämndens beslut.
Lag (2003:729)
.
Överklagande
9 §
Beslut av Forskarskattenämnden får överklagas till allmän förvaltningsdomstol av arbetsgivaren, arbetstagaren och Skatteverket.
Om arbetsgivaren eller arbetstagaren överklagar beslutet skall Skatteverket föra det allmännas talan i allmän förvaltningsdomstol.
Prövningstillstånd krävs vid överklagande till kammarrätten.
Lag (2003:729)
.
Övergångsbestämmelser
1999:1305
Denna lag träder i kraft den 1 januari 2000 och tillämpas första gången vid 2002 års taxering.
2000:1162
1. Denna lag träder i kraft den 1 januari 2001 och tillämpas första gången vid 2002 års taxering.
2. I fall då arbetet påbörjas före den 1 april 2001 skall, i stället för 6 § andra stycket första meningen, gälla att ansökan skall ha kommit in till Forskarskattenämnden senast den 1 juli 2001.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.