Title: Förordning (2021:237) om statsbidrag för främjande av forskning och utvecklingsarbete i skolväsendet
SFS Number: Svensk författningssamling 2021:237
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021237-om-statsbidrag-for-framjande_sfs-2021-237/
Source Link: http://rkrattsbaser.gov.se/sfst?bet=2021:237
Amendment Register Link: http://rkrattsbaser.gov.se/sfsr?bet=2021:237
Ministry/Authority: Utbildningsdepartementet
Issued: 2021-04-01
Metadata: {"Utfärdad": "2021-04-01"}

==================================================

Förordning (2021:237) om statsbidrag för främjande av forskning och utvecklingsarbete i skolväsendet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:237
Departement/myndighet
:   
Utbildningsdepartementet
Utfärdad
:   
2021-04-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  till skolhuvudmän för forskarutbildade lärares och  förskollärares deltagande i forsknings- och utvecklingsarbete  i skolväsendet.
Förordningen är meddelad med stöd av 8 kap. 7 och 11 §§  regeringsformen.
2 §
Syftet med statsbidraget är att främja forskning och  utvecklingsarbete i skolväsendet.
3 §
Statsbidrag lämnas för ett år i sänder (bidragsår) i den  mån det finns tillgång på medel. Bidragsåret börjar den 
1 juli.
Förutsättningar för statsbidrag
4 §
Statsbidrag får lämnas till en huvudman inom skolväsendet  för lärare eller förskollärare som uppfyller kraven i 5 och 
6 §§.
5 §
Statsbidrag lämnas för ersättning för lön till lärare  eller förskollärare som
1. är anställd hos huvudmannen eller hos någon annan som  enligt avtal med huvudmannen utför uppgifter inom sådan  verksamhet som avses i 4 § (entreprenör),
2. är legitimerad enligt 2 kap. 16 § skollagen (2010:800),
3. har avlagt en sådan examen på forskarnivå enligt bilaga 2  till högskoleförordningen (1993:100) som avses i 6 § eller en  motsvarande utländsk examen, och
4. ägnar viss del av sin arbetstid åt praktiknära forskning  och utveckling.
6 §
Den examen på forskarnivå som krävs enligt 5 § 3 ska avse  ämnesdidaktik eller ett ämne som helt eller huvudsakligen kan  hänföras till ett undervisningsämne inom skolväsendet eller  motsvarande inom det förskolepedagogiska området.
En sådan examen som avses i första stycket kan även ha  utfärdats inom det specialpedagogiska ämnesområdet med nära  anknytning till under-visningen i den skolform som läraren  eller förskolläraren är verksam inom när det gäller
1. lärare och förskollärare som har en speciallärarexamen  enligt bilaga 2 till högskoleförordningen (1993:100), och
2. lärare och förskollärare som har en examen enligt 1 kap. 
5 § förordningen (2011:326) om behörighet och legitimation för  lärare och förskollärare.
7 §
För att få statsbidrag ska huvudmannen själv finansiera  minst lika stor del av kostnaderna för den arbetstid som  läraren eller förskolläraren ägnar åt praktiknära forskning  och utveckling, som bidrag ges för enligt denna förordning.
8 §
Statsbidrag får inte lämnas för
1. insatser som statsbidrag lämnats för på annat sätt, eller
2. utbildning som bedrivs enligt förordningen (1992:395) om  uppdragsutbildning inom skolväsendet.
Beräkning av statsbidrag
9 §
Statsbidrag lämnas med ett belopp som motsvarar kostnaden  för högst 15 procent av lärarens eller förskollärarens lön  under förutsättning att läraren eller förskolläraren ägnar  minst 30 procent av sin arbetstid åt praktiknära forskning och  utveckling. Om arbetstiden används till detta ändamål i lägre  omfattning ska ersättningen för lön minskas med motsvarande  andel.
Med lön avses inte sådan del av lönen som baseras på  statsbidrag enligt förordningen (2019:1288) om statsbidrag  till skolhuvudmän som inrättar karriärsteg för lärare.
Ansökan och beslut
10 §
Ansökan om statsbidrag ges in till Statens skolverk som  prövar frågor om och betalar ut bidraget.
I ett beslut om att bevilja bidrag ska sista dagen för  redovisning enligt 14 § anges. Beslutet får förenas med  villkor. Villkoren ska framgå av beslutet.
11 §
Om det kommer in fler ansökningar om statsbidrag än det  finns medel för, beslutar Statens skolverk om urval. Vid  urvalet ska Skolverket, i den ordning som anges nedan,  prioritera
1. tidigare beviljad ansökan under två efterföljande  bidragsår,
2. de huvudmän där det av ansökan framgår att arbetet kommer  att ske i samverkan med ett lärosäte,
3. behovet av geografisk spridning,
4. att bidrag lämnas till såväl offentliga som enskilda  huvudmän.
Utbetalning
12 §
Statens skolverk betalar ut statsbidrag efter rekvisition  två gånger per bidragsår.
Uppföljning och redovisning
13 §
Statens skolverk ska följa upp hur statsbidraget har  använts.
Skolverket ska i samband med sin årsredovisning till  Regeringskansliet lämna en redovisning av hur bidraget har  använts.
14 §
En huvudman som har tagit emot statsbidrag är skyldig att  lämna sådan ekonomisk och annan redovisning till Statens  skolverk som myndigheten begär.
Återbetalning och återkrav
15 §
En huvudman som har tagit emot statsbidrag enligt denna  förordning är återbetalningsskyldig om
1. huvudmannen genom att lämna oriktiga eller ofullständiga  uppgifter eller på något annat sätt har orsakat att  statsbidraget har lämnats felaktigt eller med för högt belopp,
2. huvudmannen har använt statsbidraget på något annat sätt än  som följer av denna förordning,
3. bidraget helt eller delvis inte har utnyttjats,
4. huvudmannen inte har följt villkor som framgår av beslutet  om bidrag, eller
5. sådan redovisning som avses i 14 § inte har lämnats.
16 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 15 §.
Om det finns särskilda skäl för det får Skolverket besluta att  helt eller delvis avstå från återkrav.
17 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
Bemyndigande
18 §
Statens skolverk får meddela föreskrifter om  verkställigheten av denna förordning.
Överklagande
19 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.