Title: Lag (2024:1146) om vissa forskningsdatabaser
SFS Number: Svensk författningssamling 2024:1146
URL: https://www.riksdagen.se/sv/dokument-och-lagar/dokument/svensk-forfattningssamling/lag-20241146-om-vissa-forskningsdatabaser_sfs-2024-1146/
Source Link: http://rkrattsbaser.gov.se/sfst?bet=2024:1146
Amendment Register Link: http://rkrattsbaser.gov.se/sfsr?bet=2024:1146
Ministry/Authority: Utbildningsdepartementet
Issued: 2024-11-28
Metadata: {"Utfärdad": "2024-11-28"}

==================================================

Lag (2024:1146) om vissa forskningsdatabaser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1146
Departement/myndighet
:   
Utbildningsdepartementet
Utfärdad
:   
2024-11-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Behandling av personuppgifter
3 kap. Utlämnande av uppgifter från en forskningsdatabas
4 kap. Ytterligare föreskrifter
Övergångsbestämmelser
1 kap. Inledande bestämmelser
Lagens syfte
1 §
Syftet med denna lag är att
1. ge lärosäten möjlighet att i forskningsdatabaser skapa  underlag för flera framtida forskningsprojekt som inte är  definierade när databasen byggs upp eller när insamling av  personuppgifter till denna annars görs, och
2. säkerställa att de registrerades personliga integritet  skyddas vid den insamling och övriga behandling av  personuppgifter som görs i verksamhet med dessa  forskningsdatabaser.
Lagens tillämpningsområde
2 §
Lagen gäller vid behandling av personuppgifter i  verksamheter med sådana forskningsdatabaser
1. där insamlingen och registreringen av personuppgifter görs  genom de registrerades frivilliga medverkan,
2. vars huvudsakliga syfte är att skapa underlag för flera  framtida forskningsprojekt, och
3. som är av särskilt vetenskapligt värde för forskningen i  ett långsiktigt perspektiv.
Bestämmelserna i 3 kap. 1 § första stycket, 2, 3, 5 och 7 §§  gäller även vid behandling av uppgifter om avlidna.
3 §
Behandling av personuppgifter i en sådan forskningsdatabas  som avses i 2 § får utföras i verksamhet som bedrivs vid ett  lärosäte som är
1. ett statligt universitet eller en statlig högskola som har  rätt att utfärda examen på forskarnivå, eller
2. en enskild utbildningsanordnare som har tillstånd att  utfärda examen på forskarnivå enligt lagen (1993:792) om  tillstånd att utfärda vissa examina och som enligt 2 kap. 4 §  offentlighets- och sekretesslagen (2009:400) och bilagan till  samma lag ska jämställas med myndigheter i sin verksamhet med  forskningsdatabasen.
4 §
Regeringen får meddela föreskrifter om
1. vilka forskningsdatabaser som får föras enligt lagen, och
2. vilket lärosäte som får föra forskningsdatabasen.
Förhållandet till annan dataskyddsreglering
5 §
Denna lag kompletterar Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av personuppgifter  och om det fria flödet av sådana uppgifter och om upphävande  av direktiv 95/46/EG (allmän dataskyddsförordning), här  benämnd EU:s dataskyddsförordning.
Termer och uttryck i denna lag har samma betydelse som i EU:s  data-skyddsförordning.
6 §
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning, här benämnd dataskyddslagen, och  föreskrifter som har meddelats i anslutning till den lagen, om  inte annat följer av denna lag eller föreskrifter som har  meddelats i anslutning till lagen.
2 kap. Behandling av personuppgifter
Personuppgiftsansvar
1 §
Det lärosäte som för en forskningsdatabas är  personuppgiftsansvarigt för den behandling av personuppgifter  som utförs i verksamheten med forskningsdatabasen.
Ändamål
2 §
Personuppgifter får samlas in och i övrigt behandlas i  verksamhet med en forskningsdatabas för de övergripande  ändamålen att
1. skapa underlag för flera framtida forskningsprojekt inom de  forskningsområden som är angivna för forskningsdatabasen,
2. lämna ut uppgifter till sådana forskningsprojekt som anges  i 1, och
3. lämna ut uppgifter till forskningsprojekt inom de  forskningsområden som är angivna för forskningsdatabasen även  om projekten redan påbörjats innan forskningsdatabasen  inrättats.
Regeringen får meddela föreskrifter som avgränsar vilket eller  vilka forskningsområden som en forskningsdatabas ska skapa  underlag för och lämna ut uppgifter till.
3 §
Personuppgifter som samlats in och behandlas enligt 2 §  får därutöver bara behandlas för
1. utlämnande som anges i 3 kap. 2, 3 och 5 §§, och
2. arkivändamål av allmänt intresse, vetenskapliga eller  historiska forskningsändamål eller statistiska ändamål när de  inte längre behövs för ändamål som avses i 2 § första stycket.
Villkor för behandling av personuppgifter i  forskningsdatabaser
4 §
Personuppgifter får bara behandlas i en forskningsdatabas  om den registrerade har samtyckt till det, om inte annat  följer av denna lag.
5 §
I verksamheten med en forskningsdatabas får det utan  samtycke samlas in och behandlas sådana personuppgifter som är  nödvändiga för att kunna identifiera och kontakta en person i  en urvalsgrupp med förfrågan om medverkan i  forskningsdatabasen. Sådan behandling får inte pågå under  längre tid än vad som är nödvändigt.
6 §
Kompletterande insamling av uppgifter från andra källor än  de som angavs redan i samband med att samtycke till behandling  i forskningsdatabasen lämnades får göras utan samtycke bara om  den registrerade informerats om insamlingen och inte  uttryckligen motsätter sig denna.
7 §
Personuppgifter som samlats in med samtycke från den  registrerades vårdnadshavare får bara fortsätta behandlas  efter att den registrerade blivit myndig om den registrerade  informerats om behandlingen och inte uttryckligen motsätter  sig den.
Sådan information om uppgifter som samlats in med samtycke  från den registrerades vårdnadshavare och om möjligheten att  motsätta sig den ska vara direkt riktad till den registrerade  och lämnas senast den 1 mars året efter det att den  registrerade fyllt 18 år.
Informationen behöver inte lämnas om den  personuppgiftsansvarige inte med rimliga ansträngningar kan nå  den registrerade.
8 §
Den registrerade har rätt att när som helst återta sitt  samtycke till att hans eller hennes personuppgifter behandlas  i en forskningsdatabas.
Om den registrerade återtar sitt samtycke får uppgifter om den  registrerade därefter inte behandlas för att lämnas ut till  forskningsprojekt.
Om den registrerade begär det ska den personuppgiftsansvarige  underrätta de personuppgiftsansvariga för de forskningsprojekt  som uppgifterna om den registrerade har lämnats ut till om att  den registrerade har återtagit sitt samtycke till behandling  av personuppgifter i forskningsdatabasen.
9 §
Utöver vad som framgår av artiklarna 13 och 14 i EU:s  dataskydds-förordning ska en person, innan han eller hon  lämnar samtycke enligt 4 § eller i samband med att han eller  hon får sådan information som avses i 7 §, även informeras om
1. att all registrering och medverkan i verksamheten vid  forskningsdatabasen är frivillig och att en registrerad när  som helst kan avbryta sin medverkan helt eller delvis, och  återta sitt samtycke samt om effekten av att samtycket återtas  enligt 8 §,
2. vilka slags uppgifter som får registreras i  forskningsdatabasen,
3. att en registrerad kommer att informeras om kompletterande  insamling av uppgifter enligt 6 § blir aktuell och på vilket  sätt sådan information kommer att lämnas,
4. de sekretess- och säkerhetsbestämmelser som gäller för  forskningsdatabasen,
5. sin rätt att begära att få information om vilka  forskningsprojekt uppgifter om honom eller henne har lämnats  ut till,
6. vilken myndighet som har tillsyn över att behandlingen av  personuppgifter sker på ett lagenligt sätt, och
7. rätten enligt artikel 82 i EU:s dataskyddsförordning och 
7 kap. 1 § dataskyddslagen till skadestånd vid behandling av  personuppgifter i strid med denna lag.
Tillåtet innehåll
10 §
I en forskningsdatabas får det i fråga om personuppgifter  bara finnas
1. uppgifter som den registrerade har lämnat i syfte att de  ska ingå i forskningsdatabasen,
2. uppgifter om eller i form av upptagningar som den  registrerade har medverkat till i syfte att de ska ingå i  forskningsdatabasen,
3. uppgifter om, och resultatet från, undersökningar som den  registrerade har genomgått i syfte att resultatet ska ingå i  forskningsdatabasen,
4. kontaktinformation till den registrerade,
5. kompletterande uppgifter om den registrerade som har  inhämtats från andra källor,
6. kategoriseringar av sådana uppgifter som avses i 1-5,
7. identitetsbeteckningar för de registrerade (kodnycklar  eller motsvarande information för identifiering), och
8. uppgifter om utlämnande som har skett till forskning.
11 §
Personuppgifter som avses i artikel 9.1 i EU:s  dataskyddsförordning (känsliga personuppgifter) får med stöd  av artikel 9.2 g och j i EU:s dataskyddsförordning behandlas i  verksamheten med en forskningsdatabas om det är nödvändigt för  de ändamål som anges i 2, 3 och 5 §§.
Genetiska uppgifter och personuppgifter som avses i artikel 10  i EU:s dataskyddsförordning får dock bara behandlas i en  forskningsdatabas om regeringen har meddelat föreskrifter om  det.
Integritetsskydd inom verksamheten
12 §
Den som arbetar vid ett lärosäte där det finns en  verksamhet med en forskningsdatabas får ta del av  personuppgifter i den verksamheten endast om han eller hon  arbetar i verksamheten och behöver uppgifterna för att kunna  fullgöra sina arbetsuppgifter med forskningsdatabasen.
13 §
Den personuppgiftsansvarige ska bestämma villkor för  tilldelning av behörighet för elektronisk åtkomst till  personuppgifter om registrerade i verksamheten med en  forskningsdatabas. Sådan åtkomst ska begränsas till vad som  behövs för att en anställd eller en uppdragstagare ska kunna  fullgöra sina arbetsuppgifter i verksamheten med  forskningsdatabasen.
14 §
Den personuppgiftsansvarige ska se till att elektronisk  åtkomst till personuppgifter dokumenteras och kan  kontrolleras.
Den personuppgiftsansvarige ska göra systematiska och  återkommande kontroller av den i första stycket upprättade  dokumentationen i syfte att kontrollera om någon obehörigen  kommit åt personuppgifter i forskningsdatabasen.
Sekretess
15 §
I offentlighets- och sekretesslagen (2009:400) finns  bestämmelser om sekretess för huvudmän för en  forskningsdatabas och för anställda och uppdragstagare hos en  sådan huvudman i verksamhet med forskningsdatabasen.
3 kap. Utlämnande av uppgifter från en forskningsdatabas
Villkor för utlämnande
1 §
Utlämnande av personuppgifter till ett forskningsprojekt  enligt 2 kap. 2 § första stycket 2 eller 3 och utlämnande av  uppgifter om avlidna till ett sådant projekt får bara ske till  fysiska eller juridiska personer som ska tillämpa  offentlighets- och sekretesslagen (2009:400) eller fysiska  personer som omfattas av tystnadsplikt enligt 3 kap. 7 § denna  lag.
Ytterligare en förutsättning för att personuppgifter ska få  lämnas ut från en forskningsdatabas till forskningsprojekt  enligt 2 kap. 2 § första stycket 2 eller 3 är att både  forskningen och behandlingen av personuppgifter i forskningen  har godkänts enligt lagen (2003:460) om etikprövning av  forskning som avser människor, om forskningen omfattas av den  lagens krav på etikprövning.
2 §
Personuppgifter och uppgifter om avlidna får också lämnas  ut till en forskningshuvudman som fått uppgifter från en  forskningsdatabas, om det behövs för att utreda oredlighet i  forskning eller annan avvikelse från god forskningssed.
3 §
Personuppgifter och uppgifter om avlidna får, utöver vad  som följer av 2 och 5 §§ samt 2 kap. 2 § första stycket 2  eller 3, bara lämnas ut om det finns en skyldighet att göra  det enligt lag eller förordning.
Formen för utlämnande
4 §
Utlämnande enligt 2 § och 2 kap. 2 § första stycket 2  eller 3 får bara avse personuppgifter som är pseudonymiserade  eller skyddade på likvärdigt sätt.
Personuppgifter får dock vara direkt identifierbara vid  utlämnandet om det är nödvändigt för att uppfylla ändamålet  med den forskning eller den utredning som uppgifterna ska  lämnas ut till.
5 §
Om personuppgifter som har lämnats ut till ett  forskningsprojekt enligt 2 kap. 2 § första stycket 2 eller 3  eller uppgifter om avlidna som har lämnats ut till ett sådant  projekt är pseudonymiserade eller skyddade på likvärdigt sätt,  får kompletterande uppgifter för att identifiera en  registrerad, inbegripet de registrerades personnummer eller  motsvarande identitetsbeteckning, lämnas ut till en myndighet,  om det är nödvändigt för att myndigheten ska kunna lämna ut  uppgifter om samma personer till det forskningsprojekt som  uppgifter har lämnats ut till.
6 §
Den personuppgiftsansvarige ska bevara en förteckning över  de kompletterande uppgifter som behövs för att identifiera en  registrerad så länge som det är nödvändigt.
Tystnadsplikt för uppgifter som mottagits från en  forskningsdatabas
7 §
En enskild forskningshuvudman som är en fysisk person  eller den som är eller har varit verksam hos en enskild  forskningshuvudman som är en juridisk person som inte anges i  bilagan till offentlighets- och sekretess-lagen (2009:400) får  inte obehörigen röja vad denne har fått veta om enskilds  personliga förhållanden genom personuppgifter eller uppgifter  om avlidna som mottagits från en forskningsdatabas.
I det allmännas verksamhet och för sådana organ som anges i  bilagan till offentlighets- och sekretesslagen (2009:400)  gäller den lagen.
Information om utlämnande till forskning
8 §
Den registrerade har rätt att på begäran få information om  vilka forskningsprojekt uppgifter om honom eller henne har  lämnats ut till.
Direktåtkomst
9 §
Personuppgifter får inte lämnas ut genom direktåtkomst  annat än till den registrerade själv.
4 kap. Ytterligare föreskrifter
1 §
Regeringen får meddela ytterligare föreskrifter om
1. begränsningar av vilka personuppgifter som får behandlas i  en forskningsdatabas, och
2. begränsningar i fråga om utlämnande från en  forskningsdatabas.
Övergångsbestämmelser
2024:1146
1. Denna lag träder i kraft den 1 januari 2025.
2. Bestämmelserna i 2 kap. 4-11 §§ gäller inte för sådana  uppgifter som registrerats i tiden innan verksamheten med en  forskningsdatabas kommit att omfattas av denna lags  tillämpningsområde. Bestämmelsen i 2 kap. 7 § ska dock  tillämpas i fråga om den som blir myndig först därefter.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.