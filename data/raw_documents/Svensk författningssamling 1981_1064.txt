Title: Lag (1981:1064) om säkerhetskontroll i domstol
SFS Number: Svensk författningssamling 1981:1064
URL: https://www.riksdagen.se/sv/dokument-och-lagar/dokument/svensk-forfattningssamling/lag-19811064-om-sakerhetskontroll-i-domstol_sfs-1981-1064/
Source Link: http://rkrattsbaser.gov.se/sfst?bet=1981:1064
Amendment Register Link: http://rkrattsbaser.gov.se/sfsr?bet=1981:1064
Ministry/Authority: Justitiedepartementet DÅ
Issued: 1981-11-26
Metadata: {"Utfärdad": "1981-11-26", "Ändrad": "t.o.m. SFS 2019:301"}

==================================================

Lag (1981:1064) om säkerhetskontroll i domstol
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1981:1064
Departement/myndighet
:   
Justitiedepartementet DÅ
Utfärdad
:   
1981-11-26
Ändrad
:   
t.o.m. SFS 2019:301
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förutsättningar för säkerhetskontroll
1 §
Säkerhetskontroll i domstol får genomföras om en sådan kontroll behövs för att begränsa risken för att det i en domstols lokaler eller i andra lokaler som används vid domstolsförhandling begås brott som innebär allvarlig fara för någons liv, hälsa eller frihet eller för omfattande förstörelse av egendom.
Lag (2012:325)
.
Beslut om säkerhetskontroll
2 §
Säkerhetskontroll beslutas av domstolens chef eller någon  annan lagfaren domare som han eller hon har delegerat  beslutanderätten till. Om en säkerhetskontroll ska genomföras  med anledning av en viss förhandling, får den även beslutas av  rätten.
Innan en säkerhetskontroll beslutas ska samråd ske med  Polismyndigheten och, om kontrollen ska genomföras med  anledning av en viss förhandling i brottmål, med åklagaren.  Samråd behöver dock inte ske om det är uppenbart obehövligt.
Ett beslut om säkerhetskontroll ska avse en viss tid, dock  längst sex månader, eller en viss förhandling. I beslutet ska  det anges vilka lokaler som kontrollen ska omfatta.
Lag (2019:301)
.
Kontrollens omfattning
3 §
En säkerhetskontroll omfattar dem som har kallats att  närvara vid en förhandling och övriga besökare till de lokaler  som beslutet om säkerhetskontroll avser.
Kontrollen omfattar inte domstolens anställda eller nämndemän  och inte heller åklagare, advokater, polismän eller  ordningsvakter som i tjänsten infinner sig i berörda lokaler.  Kontrollen omfattar inte heller personer som är anhållna,  häktade eller intagna i kriminalvårdsanstalt och dem som ombe-
sörjer transporten av dessa personer. Om det finns särskilda  skäl, får den som enligt 2 § beslutar om säkerhetskontrollen  undanta andra personer från kontrollen eller besluta att  personer som annars skulle vara undantagna ska omfattas av  den.
Lag (2019:301)
.
Genomförande av kontrollen
4 §
En säkerhetskontroll genomförs, efter närmare anvisningar av Polismyndigheten, av en ordningsvakt under ledning av en polisman eller av en polisman.
Lag (2014:645)
.
5 §
Vid en säkerhetskontroll ska vapen och andra föremål som är ägnade att komma till användning vid brott som avses i 1 §
eftersökas. För detta ändamål får kroppsvisitation utföras och väskor och andra föremål som påträffas i de lokaler som omfattas av säkerhetskontrollen undersökas.
Kroppsvisitation och undersökning av väskor och andra föremål ska genomföras med metalldetektor eller annan liknande anordning eller, om det finns särskilda skäl, på annat sätt.
Om kroppsvisitation eller undersökning av väskor och andra föremål ska genomföras på annat sätt än med metalldetektor eller annan liknande anordning, ska uppgiften utföras av en polisman eller av en ordningsvakt som Polismyndigheten har godkänt för sådana uppgifter.
Identitetskontroll får genomföras endast för att fastställa om en person som uppger sig inte omfattas av säkerhetskontroll ska undantas från kontrollen.
Lag (2014:645)
.
6 §
Den som vägrar att genomgå en säkerhetskontroll ska inte ges tillträde till de lokaler som kontrollen omfattar.
Om någon som är kallad till en förhandling vid domstolen vägrar att genomgå en säkerhetskontroll, ska detta omedelbart anmälas till domstolen. Rätten ska då avgöra om den som har vägrat att genomgå säkerhetskontroll ska undantas från denna.
Får den som vägrar att genomgå en säkerhetskontroll hämtas till domstolen, om han eller hon uteblir, får rätten besluta att personen trots sin vägran ska genomgå kontrollen.
Lag (2012:325)
.
7 §
Påträffas vid en säkerhetskontroll något sådant föremål som avses i 5 § första stycket första meningen och tas det inte i beslag enligt bestämmelserna i rättegångsbalken, ska den hos vilken föremålet påträffas uppmanas att lämna det ifrån sig för förvaring. Den som inte följer en sådan uppmaning får avlägsnas från domstolens lokaler eller de andra lokaler som används vid domstolsförhandling, om inte annat följer av andra stycket. Är innehavaren till ett påträffat föremål okänd, får det omhändertas.
Om någon som är kallad till en förhandling vid domstolen inte följer en uppmaning enligt första stycket, ska detta omedelbart anmälas till domstolen. Rätten ska då avgöra om den som har vägrat att lämna föremålet ifrån sig ska få tillträde utan att lämna det ifrån sig. Får den som vägrat att lämna ifrån sig föremålet hämtas till domstolen, om han eller hon uteblir, får rätten besluta att föremålet trots personens vägran ska omhändertas för förvaring.
Lag (2012:325)
.
Särskilda bestämmelser om förvaring av föremål
8 §
Föremål som har lämnats till förvaring eller omhändertagits enligt denna lag ska förvaras på ett betryggande sätt. På begäran ska ett bevis om att ett föremål har lämnats till förvaring eller omhändertagits utfärdas. Föremålet ska återlämnas till den som har lämnat det till förvaring eller från vilken det omhändertagits när denne lämnar de lokaler som kontrollen omfattar.
Lag (2012:325)
.
Särskilda bestämmelser om kroppsvisitation
9 §
Kroppsvisitation som är av mera väsentlig omfattning ska utföras i ett avskilt utrymme och om möjligt i vittnes närvaro.
Kroppsvisitation får utföras eller bevittnas endast av en person som är av samma kön som den som visiteras, om undersökningen inte sker genom användande av metalldetektor eller annan liknande anordning eller avser föremål som den visiterade har med sig.
Lag (2012:325)
.
Förbud att överklaga
10 §
Domstolens beslut enligt denna lag får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.