Title: Förordning (2022:79) om vissa sjukpenningförmåner med anledning av sjukdomen covid-19
SFS Number: Svensk författningssamling 2022:79
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202279-om-vissa-sjukpenningformaner_sfs-2022-79/
Source Link: http://rkrattsbaser.gov.se/sfst?bet=2022:79
Amendment Register Link: http://rkrattsbaser.gov.se/sfsr?bet=2022:79
Ministry/Authority: Socialdepartementet
Issued: 2022-02-03
Metadata: {"Utfärdad": "2022-02-03"}

==================================================

Förordning (2022:79) om vissa sjukpenningförmåner med anledning av sjukdomen covid-19
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:79
Departement/myndighet
:   
Socialdepartementet
Utfärdad
:   
2022-02-03
Tidsbestämd
: 
2022-04-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om
- undantag från bestämmelserna om sjukpenning och karens i 27  och 28 kap. socialförsäkringsbalken,
- undantag från de begränsningar i rätten till ersättning för  vissa sjuklönekostnader som anges i 17 § lagen (1991:1047) om  sjuklön, och
- avvikelser från vad som sägs i 17 b § andra stycket lagen om  sjuklön.
Förordningen innehåller även bestämmelser om viss ersättning  för karensavdrag som har gjorts enligt 6 § andra stycket lagen  om sjuklön samt bestämmelser om utlämnande av uppgifter.
Förordningen är meddelad med stöd av 2 a § lagen om sjuklön i  fråga om 9-11 §§ och med stöd av 8 kap. 7 § regeringsformen i  fråga om övriga bestämmelser.
Ersättning för karensavdrag
2 §
En försäkrad som har fått ett karensavdrag enligt 6 §  andra stycket lagen (1991:1047) om sjuklön har rätt att efter  ansökan få ersättning för avdraget från Försäkringskassan.  Sådan ersättning lämnas i form av sjukpenning för en hel dag  oavsett om den försäkrade har fått karensavdrag från en eller  flera arbetsgivare. Ersättningen lämnas med ett belopp om 
810 kronor oavsett karensavdragets storlek. För rätt till  ersättning krävs inte att den försäkrade har en  sjukpenninggrundande inkomst.
Den försäkrades arbetsförmåga ska anses vara nedsatt på grund  av sjukdom om arbetsgivaren har gjort ett karensavdrag enligt 
6 § andra stycket lagen om sjuklön.
3 §
Om den försäkrade har fått ett eller flera karensavdrag på  grund av nya sjuklöneperioder inom fem dagar från första dagen  i den första sjuklöneperioden enligt 7 § lagen (1991:1047) om  sjuklön, lämnas inte någon sjukpenning enligt 2 § för de andra  karensavdragen.
Om sjukpenning enligt 6 § första stycket har beviljats, lämnas  inte sjukpenning enligt 2 § för samma dag.
4 §
Bestämmelsen om sjukanmälan i 27 kap. 17 §  socialförsäkringsbalken gäller inte för sjukpenning enligt 
2 §.
Karens och sjukpenning
5 §
Om sjukperioden inleds med sjukpenning som svarar mot  inkomst av anställning, ska karensavdrag enligt 27 kap. 27 §  socialförsäkringsbalken inte göras.
6 §
Om sjukperioden inleds med sjukpenning som svarar mot  inkomst av annat förvärvsarbete, får sjukpenning lämnas för de  första 14 dagarna av sjukperioden oavsett vilken karenstid den  försäkrade har enligt 27 kap. 27 a eller 30 §  socialförsäkringsbalken. För dessa dagar lämnas sjukpenning  för en hel dag. Ersättningen lämnas med ett belopp om 
810 kronor per dag.
För tid efter de första 14 dagarna av sjukperioden ska  sjukpenning beräknas och lämnas enligt bestämmelserna i 27 och 
28 kap. socialförsäkringsbalken.
7 §
Om sjukpenning enligt 6 § första stycket har beviljats,  lämnas sjukpenning beräknad på sjukpenninggrundande inkomst  för samma tid endast till den del som denna sjukpenning  överstiger sjukpenning beviljad enligt 6 § första stycket. Om  sjukpenning enligt 2 § har beviljats, lämnas inte sjukpenning  enligt 6 § första stycket för samma dag.
Om den försäkrade uppfyller förutsättningarna för att beviljas  såväl sjukpenning enligt 2 § som sjukpenning enligt 6 § första  stycket, lämnas endast sjukpenning enligt 6 § första stycket.
8 §
Bestämmelsen om sjukanmälan i 27 kap. 17 §  socialförsäkringsbalken gäller inte för sjukpenning enligt 6 §  första stycket eller för sjukpenning beräknad på  sjukpenninggrundade inkomst som avses i 7 § första stycket  första meningen.
Ersättning för kostnader för sjuklön
9 §
I stället för vad som anges i 17 § lagen (1991:1047) om  sjuklön ska en arbetsgivare vars kostnader för sjuklön,  inklusive därpå belöpande avgifter och skatt, överstiger en  viss del av arbetsgivarens totala lönekostnader, inklusive  därpå belöpande avgifter och skatt, få ersättning för  överskjutande del av sjuklönekostnaden enligt andra stycket.
Ersättning för sjuklönekostnaden lämnas, med den begränsning  som följer av 17 a § lagen om sjuklön, till den del kostnaden  överstiger
- 0,35 procent av den totala lönekostnaden om arbetsgivarens  lönekostnad uppgår till högst 250 000 kronor per månad,
- 0,63 procent av den totala lönekostnaden om arbetsgivarens  lönekostnad överstiger 250 000 kronor men inte 500 000 kronor  per månad,
- 0,77 procent av den totala lönekostnaden om arbetsgivarens  lönekostnad överstiger 500 000 kronor men inte 1 000 000  kronor per månad,
- 0,86 procent av den totala lönekostnaden om arbetsgivarens  lönekostnad överstiger 1 000 000 kronor men inte 1 667 000  kronor per månad, och
- 1,07 procent av den totala lönekostnaden om arbetsgivarens  lönekostnad överstiger 1 667 000 kronor per månad.
10 §
Med avgifter och skatt enligt 9 § första stycket avses  avgifter enligt socialavgiftslagen (2000:980) och lagen 
(1994:1920) om allmän löneavgift samt skatt enligt lagen 
(1990:659) om särskild löneskatt på vissa förvärvsinkomster.
11 §
Försäkringskassan ska skyndsamt besluta om ersättning för  kostnader för sjuklön enligt 9 §.
12 §
Skatteverket ska på Försäkringskassans begäran lämna  sådana uppgifter enligt 2 kap. 3 § första stycket 4 lagen 
(2001:181) om behandling av uppgifter i Skatteverkets  beskattningsverksamhet som behövs för Försäkringskassans  beräkning och kontroll av rätten till ersättning för kostnader  för sjuklön enligt 9 §.
Bemyndiganden
13 §
Försäkringskassan får meddela ytterligare föreskrifter om  ersättning för karensavdrag, karens och sjukpenning enligt 2-8 §§. Försäkringskassan får även meddela föreskrifter om  undantag från bestämmelserna om handläggning av ärenden i 
110 kap. socialförsäkringsbalken när det gäller ärenden om  ersättning för karensavdrag, karens och sjukpenning enligt 2-8 §§.
Föreskrifter enligt första stycket får endast meddelas vid  extraordinära händelser i fredstid.
Försäkringskassan får meddela föreskrifter om verkställigheten  av denna förordning.
Övergångsbestämmelser
2022:79
1. Denna förordning träder i kraft den 7 februari 2022.
2. Bestämmelserna i 2-8 §§ tillämpas dock för tid från och med  den 8 december 2021. För rätt till ersättning enligt 6 § som  avser tid före ikraftträdandet behöver den försäkrade inte  styrka nedsättningen av arbetsförmågan genom att lämna in ett  intyg till Försäkringskassan senast från och med den sjunde  dagen efter sjukperiodens första dag.
3. Bestämmelserna i 9-12 §§ tillämpas dock i fråga om  kostnader för sjuklön som har redovisats i  arbetsgivardeklarationer från och med redovisningsperioden  december 2021.
4. Förordningen upphör att gälla vid utgången av mars 2022.
5. Den upphävda förordningen gäller dock fortfarande för
a) ersättning för karensavdrag, karens och sjukpenning som  avser tid före den 1 april 2022 i de fall ansökan om  ersättning har kommit in till Försäkringskassan före den 1  juli 2022, och
b) ersättning som har redovisats i arbetsgivardeklarationer  för redovisningsperioderna december 2021-mars 2022, och
c) utlämnande av uppgifter enligt 12 §.
6. I fråga om ersättning för kostnader för sjuklön som har  redovisats i arbetsgivardeklarationer för  redovisningsperioderna april-december 2022 gäller andra-fjärde  styckena.
I stället för vad som anges i 17 § lagen (1991:1047) om  sjuklön ska en arbetsgivare vars kostnader för sjuklön,  inklusive därpå belöpande avgifter och skatt, under den  aktuella niomånadersperioden överstiger en viss del av  arbetsgivarens totala lönekostnader, inklusive därpå belöpande  avgifter och skatt, med den begränsning som följer av 17 a §  lagen om sjuklön, få ersättning med högst 250 000 kronor för  överskjutande del av sjuklönekostnaden enligt tredje stycket.
Ersättning för sjuklönekostnaden lämnas till den del kostnaden  överstiger
- 0,5 procent av den totala lönekostnaden om arbetsgivarens  lönekostnad uppgår till högst 2 250 000 kronor för  niomånadersperioden,
- 0,9 procent av den totala lönekostnaden om arbetsgivarens  lönekostnad överstiger 2 250 000 men inte 4 500 000 kronor för  niomånadersperioden,
- 1,2 procent av den totala lönekostnaden om arbetsgivarens  lönekostnad överstiger 4 500 000 men inte 9 miljoner kronor  för niomånadersperioden,
- 1,3 procent av den totala lönekostnaden om arbetsgivarens  lönekostnad överstiger 9 men inte 15 miljoner kronor för  niomånadersperioden, och
- 1,5 procent av den totala lönekostnaden om arbetsgivarens  lönekostnad överstiger 15 miljoner kronor för  niomånadersperioden.
Med avgifter och skatt enligt andra stycket avses avgifter  enligt socialavgiftslagen (2000:980) och lagen (1994:1920) om  allmän löneavgift samt skatt enligt lagen (1990:659) om  särskild löneskatt på vissa förvärvsinkomster.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.