Title: Bidragsbrottslag (2007:612)
SFS Number: Svensk författningssamling 2007:612
URL: https://www.riksdagen.se/sv/dokument-och-lagar/dokument/svensk-forfattningssamling/bidragsbrottslag-2007612_sfs-2007-612/
Source Link: http://rkrattsbaser.gov.se/sfst?bet=2007:612
Amendment Register Link: http://rkrattsbaser.gov.se/sfsr?bet=2007:612
Ministry/Authority: Finansdepartementet RS
Issued: 2007-06-20
Metadata: {"Utfärdad": "2007-06-20", "Ändrad": "t.o.m. SFS 2025:162"}

==================================================

Bidragsbrottslag (2007:612)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:612
Departement/myndighet
:   
Finansdepartementet RS
Utfärdad
:   
2007-06-20
Ändrad
:   
t.o.m. SFS 2025:162
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna lag gäller sådana bidrag, ersättningar, pensioner  och lån för personligt ändamål som enligt lag eller förordning  beslutas av Försäkringskassan, Pensionsmyndigheten, Centrala  studiestödsnämnden, Migrationsverket, Arbetsförmedlingen, en  kommun eller en arbetslöshetskassa och betalas ut till en  enskild person (ekonomisk förmån).
Denna lag gäller även sådana stöd, bidrag och ersättningar som  enligt lag eller förordning beslutas av Försäkringskassan,  Arbetsförmedlingen eller en kommun och avser en enskild  person, men betalas ut till eller tillgodoräknas någon annan  än den enskilde (ekonomiskt stöd).
Lag (2019:652)
.
2 §
Den som lämnar oriktiga uppgifter eller inte anmäler  ändrade förhållanden som han eller hon är skyldig att anmäla  enligt lag eller förordning, och på så sätt orsakar fara för  att en ekonomisk förmån eller ett ekonomiskt stöd felaktigt  betalas ut, felaktigt tillgodoräknas, betalas ut med ett för  högt belopp eller tillgodoräknas med ett för högt belopp, döms  för bidragsbrott till fängelse i högst två år eller, om  brottet är ringa, till böter eller fängelse i högst sex  månader.
Lag (2019:652)
.
3 §
Om brott som avses i 2 § är grovt, döms för grovt  bidragsbrott till fängelse, lägst sex månader och högst sex  år.
Vid bedömningen av om brottet är grovt ska det särskilt  beaktas
1. om brottet rört betydande belopp,
2. om den som begått brottet använt falska handlingar, eller
3. om gärningen ingått i en brottslighet som utövats  systematiskt eller i större omfattning.
Lag (2019:652)
.
4 §
Den som av grov oaktsamhet begår en sådan gärning som  avses i 2 §, döms för vårdslöst bidragsbrott till böter eller  fängelse i högst ett år.
Om gärningen med hänsyn till beloppet, risken för slutlig  ekonomisk skada och övriga omständigheter är mindre allvarlig,  döms inte till ansvar.
Lag (2019:652)
.
5 §
Den som före utbetalning eller tillgodoräknande av en  ekonomisk förmån eller ett ekonomiskt stöd frivilligt vidtar  en åtgärd som leder till att ett korrekt beslut om förmånen  eller stödet kan fattas, döms inte till ansvar enligt 2-4 §§.
Lag (2019:652)
.
6 §
Myndigheter som anges i 1 § samt kommuner och  arbetslöshetskassor ska göra anmälan till Polismyndigheten om  det kan misstänkas att brott enligt denna lag har begåtts.
Lag (2019:652)
.
7 §
Bestämmelserna i 35 kap. 2 § brottsbalken hindrar inte att  en person får dömas till påföljd för bidragsbrott som är ringa  enligt 2 § eller vårdslöst bidragsbrott enligt 4 §, om den  misstänkte häktats, fått del av åtal eller godkänt ett  strafföreläggande för brottet inom fem år från brottet.
Lag (2025:162)
.
Övergångsbestämmelser
2007:615
Denna lag träder i kraft den 1 januari 2008. Äldre föreskrifter gäller fortfarande för brott som begåtts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.