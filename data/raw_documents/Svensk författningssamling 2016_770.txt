Title: Förordning (2016:770) om marin utrustning
SFS Number: Svensk författningssamling 2016:770
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016770-om-marin-utrustning_sfs-2016-770/
Source Link: http://rkrattsbaser.gov.se/sfst?bet=2016:770
Amendment Register Link: http://rkrattsbaser.gov.se/sfsr?bet=2016:770
Ministry/Authority: Landsbygds- och infrastrukturdepartementet RSIB TM
Issued: 2016-06-22
Metadata: {"Utfärdad": "2016-06-22", "Ändrad": "t.o.m. SFS 2022:1196"}

==================================================

Förordning (2016:770) om marin utrustning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:770
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2016-06-22
Ändrad
:   
t.o.m. SFS 2022:1196
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning gäller marin utrustning som omfattas av  lagen (2016:768) om marin utrustning. Förordningen innehåller  också bestämmelser om marknadskontroll som kompletterar  Europaparlamentets och rådets förordning (EU) 2019/1020 av den 
20 juni 2019 om marknadskontroll och överensstämmelse för  produkter och om ändring av direktiv 2004/42/EG och  förordningarna (EG) nr 765/2008 och (EU) nr 305/2011.
Förordning (2021:699).
Uttryck i förordningen
2 §
Uttryck i denna förordning har samma betydelse som i  lagen (2016:768) om marin utrustning.
Marknadskontroll och övrig tillsyn
3 §
Transportstyrelsen
1. utövar tillsyn enligt lagen (2016:768) om marin utrustning,  och
2. är marknadskontrollmyndighet och utövar marknadskontroll  enligt förordning (EU) 2019/1020 över att produkter  överensstämmer med kraven i Europaparlamentets och rådets  direktiv 2014/90/EU av den 23 juli 2014 om marin utrustning  och om upphävande av rådets direktiv 96/98/EG.
Bestämmelser om en marknadskontrollmyndighets befogenhet att  besluta om åtgärder enligt förordning (EU) 2019/1020 finns i  lagen om marin utrustning. Förordning (2022:1196).
4 §
Bestämmelser om information och samarbete mellan  myndigheter avseende marknadskontroll finns i förordningen 
(2014:1039) om marknadskontroll av varor och annan närliggande  tillsyn. Förordning (2021:699).
5 §
Kontroll av marin utrustning som redan har placerats  ombord ska begränsas till sådana undersökningar som kan  utföras samtidigt som den berörda utrustningen förblir fullt  fungerande ombord.
6 §
Vid stickprovskontroller får Transportstyrelsen, om det  är rimligt och praktiskt möjligt, begära att tillverkaren gör  de nödvändiga stickproven tillgängliga eller på egen  bekostnad ser till att stickproven finns tillgängliga på  plats.
7 §
Om Transportstyrelsen har meddelat ett föreläggande om  att en ekonomisk aktör ska vidta korrigeringsåtgärder i fråga  om marin utrustning eller dra tillbaka eller återkalla marin  utrustning från marknaden, ska myndigheten informera ett  berört anmält organ för bedömning av överensstämmelse om  beslutet.
8 §
Transportstyrelsen ska meddela Europeiska kommissionen  och andra medlemsstater när marin utrustning inte uppfyller  de krav som avses i 4 § lagen (2016:768) om marin utrustning,  om myndigheten anser att den bristande överensstämmelsen inte  bara gäller i Sverige eller för fartyg som för svensk flagg.  Meddelandet ska innehålla information om den bristande  överensstämmelsen, utvärderingsresultat, fattade beslut och  eventuella synpunkter från den som beslut riktats mot.
Transportstyrelsen ska meddela Europeiska kommissionen och  andra medlemsstater de åtgärder som myndigheten har vidtagit  med anledning av motsvarande information från en annan  medlemsstat och lämna de kompletterande uppgifter som  myndigheten har tillgång till.
Transportstyrelsen ska även meddela Europeiska kommissionen  och andra medlemsstater när marin utrustning bedöms utgöra en  risk för sjösäkerheten, hälsan eller miljön, trots att den  uppfyller de krav som avses i 4 § lagen (2016:768) om marin  utrustning. Meddelandet ska innehålla alla tillgängliga  uppgifter.
9 §
Transportstyrelsen ska när så är befogat och för Sveriges  räkning invända mot ett beslut som en  marknadskontrollmyndighet i en annan medlemsstat inom  Europeiska ekonomiska samarbetsområdet har fattat om marin  utrustning. Transportstyrelsen ska skyndsamt informera  Europeiska kommissionen, andra medlemsstater och regeringen  om invändningen och skälen för den.
Om det har rests invändningar mot ett beslut om marin  utrustning eller om Europeiska kommissionen ifrågasätter  beslutet, ska Transportstyrelsen delta i det samråd som sker  mellan kommissionen och andra medlemsstater.  Transportstyrelsen ska även delta i samråd mellan  kommissionen och andra medlemsstater med anledning av marin  utrustning som bedöms utgöra en risk, trots att den uppfyller  föreskrivna krav.
10 §
Transportstyrelsen utfärdar de certifikat som krävs  enligt föreskrifter meddelade med stöd av 12 §.
Bemyndiganden
Tillfälliga krav på marin utrustning
11 §
Transportstyrelsen får meddela föreskrifter om sådana  tillfälliga krav på marin utrustning som framgår av  delegerade akter som har meddelats med stöd av artiklarna 
8.2, 8.3 och 27.6 andra stycket i Europaparlamentets och  rådets direktiv 2014/90/EU av den 23 juli 2014 om marin  utrustning och om upphävande av rådets direktiv 96/98/EG.
Likvärdiga krav
12 §
Transportstyrelsen får meddela föreskrifter om krav på  marin utrustning ombord på fartyg som inte tidigare har  omfattats av lagen (2016:768) om marin utrustning och om krav  på certifikat som visar att utrustningen uppfyller de kraven.
Undantag
13 §
Transportstyrelsen får meddela föreskrifter om undantag  från kraven i lagen (2016:768) om marin utrustning eller i  föreskrifter meddelande i anslutning till lagen och om krav  på certifikat som visar att den marina utrustningen har  beviljats undantag. Transportstyrelsen får vidare i enskilda  fall besluta om sådana undantag och utfärda certifikat som  visar att utrustningen har beviljats undantag.
Skyldigheter för ekonomiska aktörer
14 §
Transportstyrelsen får meddela föreskrifter om  skyldigheter för ekonomiska aktörer i fråga om marin  utrustning, när det gäller
1. teknisk dokumentation,
2. förfarandet vid bedömning av överensstämmelse,
3. EU-försäkran om överensstämmelse,
4. spårbarhetsmärkning,
5. information och dokumentation som ska följa med  utrustningen, och
6. information och dokumentation som i övrigt ska  tillhandahållas.
Elektronisk märkning
15 §
Transportstyrelsen får meddela föreskrifter om  elektronisk märkning av marin utrustning.
Behöriga representanter
16 §
Transportstyrelsen får meddela föreskrifter om krav på  innehållet i och omfattningen av en skriftlig fullmakt där en  tillverkare utser en representant att utföra uppgifter som  anges i fullmakten.
Avgifter
17 §
Transportstyrelsen får meddela föreskrifter om avgifter  enligt 22 § lagen (2016:768) om marin utrustning och för  marknadskontroll enligt förordning (EU) 2019/1020. Avgifterna  får bestämmas upp till full kostnadstäckning.
Förordning (2022:1196).
Verkställighetsföreskrifter
18 §
Transportstyrelsen får meddela föreskrifter om  verkställigheten av lagen (2016:768) om marin utrustning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.