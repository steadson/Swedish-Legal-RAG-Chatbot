Title: Lag (2021:77) om säkerhetskontroll på frivårdskontor
SFS Number: Svensk författningssamling 2021:77
URL: https://www.riksdagen.se/sv/dokument-och-lagar/dokument/svensk-forfattningssamling/lag-202177-om-sakerhetskontroll-pa_sfs-2021-77/
Source Link: http://rkrattsbaser.gov.se/sfst?bet=2021:77
Amendment Register Link: http://rkrattsbaser.gov.se/sfsr?bet=2021:77
Ministry/Authority: Justitiedepartementet L5
Issued: 2021-02-04
Metadata: {"Utfärdad": "2021-02-04"}

==================================================

Lag (2021:77) om säkerhetskontroll på frivårdskontor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:77
Departement/myndighet
:   
Justitiedepartementet L5
Utfärdad
:   
2021-02-04
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förutsättningar för säkerhetskontroll
1 §
Säkerhetskontroll får genomföras på ett frivårdskontor om  det behövs för att begränsa risken för att det där begås brott  som innebär allvarlig fara för någons liv, hälsa eller frihet  eller för omfattande förstörelse av egendom.
Beslut om säkerhetskontroll
2 §
En säkerhetskontroll beslutas av den person som  Kriminalvården har utsett eller någon som han eller hon har  delegerat beslutanderätten till. Den person som Kriminalvården  utser ska vara chef med ansvar för frivårdskontoret.
Innan en säkerhetskontroll beslutas ska samråd ske med  Polismyndigheten. Samråd behöver dock inte ske om det är  uppenbart obehövligt.
Ett beslut om säkerhetskontroll ska avse en viss tid, dock  längst sex månader, eller ett visst möte. I beslutet ska det  anges vilka lokaler kontrollen ska omfatta.
Vem som omfattas av säkerhetskontrollen
3 §
En säkerhetskontroll omfattar dem som har kallats till ett  möte i de lokaler som kontrollen omfattar och övriga besökare  till lokalerna.
Kontrollen omfattar inte
1. Kriminalvårdens anställda,
2. personer som tjänstgör i en övervakningsnämnd som  sammanträder på frivårdskontoret, övervakare eller andra som  utför uppdrag i övervakningsnämnden eller inom frivården,
3. polismän, ordningsvakter eller advokater som i tjänsten  infinner sig på frivårdskontoret, eller
4. personer som är omhändertagna.
4 §
Om det finns särskilda skäl, får den som enligt 2 § första  stycket beslutar om säkerhetskontrollen
1. undanta andra personer än de som är undantagna enligt 3 §  andra stycket från kontrollen, eller
2. besluta att personer som annars skulle vara undantagna  enligt 3 § andra stycket ska omfattas av kontrollen.
Identitetskontroll
5 §
En identitetskontroll får bara göras för att ta reda på om  en person som uppger att han eller hon inte omfattas av  säkerhetskontroll ska undantas från kontrollen.
Vem som utför kontrollen
6 §
En säkerhetskontroll får utföras av en anställd inom  Kriminalvården som har förordnats för uppgiften.
En säkerhetskontroll får också utföras av en polisman eller av  en ordningsvakt som står under ledning av en polisman.  Säkerhetskontrollen ska i sådana fall utföras efter närmare  anvisningar av Polismyndigheten.
Hur kontrollen går till
7 §
En säkerhetskontroll ska inriktas på att upptäcka vapen  och andra föremål som är ägnade att komma till användning vid  brott som avses i 1 §.
För detta ändamål får kroppsvisitation utföras. Väskor och  andra föremål som påträffas i de lokaler som kontrollen  omfattar får undersökas.
8 §
Kroppsvisitation och undersökning av väskor och andra  föremål ska genomföras med en metalldetektor eller en annan  liknande anordning eller, om det finns särskilda skäl, på  annat sätt.
Kroppsvisitation som är av mera väsentlig omfattning ska  utföras i ett avskilt utrymme och om möjligt i vittnes  närvaro.
Om kroppsvisitation eller undersökning av väskor och andra  föremål ska genomföras på annat sätt än med en metalldetektor  eller en annan liknande anordning, ska den uppgiften utföras  av en polisman eller en anställd inom Kriminalvården eller av  en ordningsvakt som Polismyndigheten har godkänt för sådana  uppgifter. Sådan kroppsvisitation får bara utföras eller  bevittnas av en person som är av samma kön som den som  visiteras, om undersökningen avser annat än föremål som den  visiterade har med sig.
Vägran att genomgå kontroll
9 §
Den som vägrar att genomgå en säkerhetskontroll ska inte  ges tillträde till de lokaler som kontrollen omfattar, om inte  annat följer av andra stycket, och får avvisas eller avlägsnas  från dessa lokaler.
Om någon som är kallad till ett möte på frivårdskontoret  vägrar att genomgå en säkerhetskontroll, ska detta omedelbart  anmälas till den som enligt 2 § första stycket beslutar om  säkerhetskontroll. Han eller hon ska då avgöra om den kallade  ska undantas från kontrollen. Gäller kallelsen ett möte i  övervakningsnämnden ska han eller hon samråda med nämndens  ordförande, om det kan ske.
Om det är möjligt att begära handräckning av Polismyndigheten  ifall den kallade uteblir, får den som enligt 2 § första  stycket beslutar om säkerhetskontroll besluta att den kallade  trots sin vägran ska genomgå kontrollen.
Hantering när föremål hittas
10 §
Om det vid en säkerhetskontroll påträffas något sådant  föremål som avses i 7 § första stycket och det inte tas i  beslag enligt bestämmelserna i rättegångsbalken, ska den som  föremålet påträffas hos uppmanas att lämna det ifrån sig för  förvaring. Den som inte följer en uppmaning att lämna ett  föremål för förvaring ska inte ges tillträde till de lokaler  som kontrollen omfattar, om inte annat följer av andra  stycket, och får avvisas eller avlägsnas från dessa lokaler.  Om det inte finns någon känd innehavare till ett föremål som  påträffas, får föremålet omhändertas.
Om någon som är kallad till ett möte på frivårdskontoret inte  följer en uppmaning enligt första stycket, ska detta  omedelbart anmälas till den som enligt 2 § första stycket  beslutar om säkerhetskontroll. Han eller hon ska då avgöra om  den kallade ska få tillträde utan att lämna ifrån sig  föremålet. Gäller kallelsen ett möte i övervakningsnämnden ska  han eller hon samråda med nämndens ordförande, om det kan ske.
Om det är möjligt att begära handräckning av Polismyndigheten  ifall den kallade uteblir, får den som enligt 2 § första  stycket beslutar om säkerhetskontroll besluta att föremålet  trots hans eller hennes vägran ska omhändertas för förvaring.
Förvaring av föremål
11 §
Ett föremål som har lämnats till förvaring eller  omhändertagits ska förvaras säkert. På begäran ska ett bevis  om att ett föremål har lämnats till förvaring eller  omhändertagits utfärdas. Föremålet ska på begäran lämnas  tillbaka till den som hade det med sig när han eller hon  lämnar de lokaler som kontrollen omfattar.
Förbud att överklaga
12 §
Beslut enligt denna lag får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.