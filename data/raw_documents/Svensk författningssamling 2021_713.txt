Title: Förordning (2021:713) med kompletterande bestämmelser om straffrättsligt samarbete mellan Europeiska unionen och Förenade kungariket
SFS Number: Svensk författningssamling 2021:713
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021713-med-kompletterande_sfs-2021-713/
Source Link: http://rkrattsbaser.gov.se/sfst?bet=2021:713
Amendment Register Link: http://rkrattsbaser.gov.se/sfsr?bet=2021:713
Ministry/Authority: Justitiedepartementet BIRS
Issued: 2021-06-23
Metadata: {"Utfärdad": "2021-06-23", "Ändrad": "t.o.m. SFS 2025:538"}

==================================================

Förordning (2021:713) med kompletterande bestämmelser om straffrättsligt samarbete mellan Europeiska unionen och Förenade kungariket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:713
Departement/myndighet
:   
Justitiedepartementet BIRS
Utfärdad
:   
2021-06-23
Ändrad
:   
t.o.m. SFS 2025:538
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Överlämnande av misstänkta eller dömda till Sverige
3 kap. Överlämnande av misstänkta eller dömda från Sverige
4 kap. Ansökan om interimistiska åtgärder och verkställighet  av ett beslut om förverkande i Förenade kungariket
5 kap. Ansökan om interimistiska åtgärder och verkställighet  av beslut om förverkande i Sverige
Övergångsbestämmelser
1 kap. Allmänna bestämmelser
1 §
Denna förordning innehåller bestämmelser som kompletterar  vissa delar av avtalet om handel och samarbete mellan  Europeiska unionen och Europeiska atomenergigemenskapen, å ena  sidan, och Förenade konungariket Storbritannien och  Nordirland, å andra sidan, i denna förordning kallat avtalet,  och lagen (2021:709) med kompletterande bestämmelser om  straffrättsligt samarbete mellan Europeiska unionen och  Förenade kungariket.
De delar av avtalet som kompletteras är avdelning VII om  överlämnande (artiklarna 596-632) och avdelning XI om frysning  och förverkande (artiklarna 656-689) i del 3 om  brottsbekämpning och straffrättsligt samarbete.
Förordningen är meddelad med stöd av 8 kap. 7 §  regeringsformen.
2 §
Termer och uttryck i denna förordning har samma betydelse  som i avtalet.
3 §
Riksåklagaren bestämmer vilka åklagare som är behöriga  enligt 2 kap. 1 § och 3 kap. 1 § lagen (2021:709) med  kompletterande bestämmelser om straffrättsligt samarbete  mellan Europeiska unionen och Förenade kungariket.
Detta gäller dock inte i ett sådant fall där Justitiekanslern  eller någon av riksdagens ombudsmän till följd av föreskrifter  i en annan författning är särskild åklagare.  Förordning (2025:538).
4 §
I 11 kap. 5 § lagen (1991:1559) med föreskrifter på  tryckfrihetsförordningens och yttrandefrihetsgrundlagens  områden finns en bestämmelse om att Justitiekanslern ska ges  tillfälle att yttra sig i vissa fall.
5 §
All kommunikation med den utfärdande eller verkställande  rättsliga myndigheten i Förenade kungariket med stöd av  avdelning VII om överlämnande i del 3 om brottsbekämpning och  straffrättsligt samarbete i avtalet samt 2 och 3 kap. i denna  förordning ska ske genom centralmyndigheten i Förenade  kungariket, om inte direkt kommunikation sker med stöd av  avtalet.
6 §
All kommunikation med Förenade kungariket med stöd av  avdelning XI om frysning och förverkande i del 3 om  brottsbekämpning och straffrättsligt samarbete i avtalet samt 
4 och 5 kap. i denna förordning ska ske genom  Regeringskansliet, om inte direkt kommunikation sker enligt  artikel 677 i avtalet.
Den myndighet som översänder handlingar till Förenade  kungariket ansvarar för att översätta handlingarna till  engelska, när ett sådant krav på översättning följer av  avtalet.
2 kap. Överlämnande av misstänkta eller dömda till Sverige
Arresteringsorder för lagföring
1 §
En arresteringsorder för lagföring får utfärdas av  åklagaren för ett brott som den eftersökte är häktad på  sannolika skäl misstänkt för och som det är föreskrivet  fängelse i ett år eller mer för.
Arresteringsorder för verkställighet av en frihetsberövande  påföljd
2 §
En arresteringsorder för verkställighet av en  frihetsberövande påföljd utfärdas av åklagaren på begäran av  Kriminalvården.
En arresteringsorder får utfärdas för en dom som har fått laga  kraft, om en frihetsberövande påföljd i minst fyra månader  eller utan tidsbegränsning har dömts ut. Förordning (2025:75).
2 a §
När det finns anledning för Kriminalvården att begära  att en arresteringsorder för verkställighet av en  frihetsberövande påföljd ska utfärdas, ska Kriminalvården  underrättas om skälen för det av
- chefsöverläkaren vid den sjukvårdsinrättning där den dömde  är inskriven eller skulle skrivas in, om påföljden är  överlämnande till rättspsykiatrisk vård, eller
- Statens institutionsstyrelse, om påföljden är sluten  ungdomsvård.
Chefsöverläkaren och Statens institutionsstyrelse ska lämna de  uppgifter som behövs för Kriminalvårdens begäran.
Förordning (2025:75).
Direkt översändande av en arresteringsorder
3 §
Om arresteringsordern sänds över direkt enligt artikel 607  i avtalet, ansvarar åklagaren för åtgärder enligt 7 §. En  kopia av arresteringsordern ska sändas till Polismyndigheten.
Återkallelse
4 §
När det inte längre finns skäl att begära den eftersökte  överlämnad, ska åklagaren återkalla arresteringsordern.  Åklagaren ska omedelbart underrätta den verkställande  rättsliga myndigheten i Förenade kungariket och  Polismyndigheten om återkallelsen.
Åtgärder efter det att den eftersökte anträffas
5 §
När åklagaren får information om att den eftersökte har  anträffats, ska åklagaren omedelbart vidarebefordra  informationen till Polismyndigheten, om den inte redan har  fått informationen.
Om en annan myndighet än åklagaren får information om att den  eftersökte har anträffats, ska den myndigheten omedelbart  vidarebefordra informationen till åklagaren.
6 §
Efter det att åklagaren har fått den information som anges  i 5 §, ska han eller hon utfärda en arresteringsorder.
7 §
Efter det att åklagaren har utfärdat en arresteringsorder  enligt 6 § ska Polismyndigheten omedelbart översätta  arresteringsordern till engelska och översända den till den  verkställande rättsliga myndigheten i Förenade kungariket.
Försvarare eller biträde
8 §
Om åklagaren informeras om att den eftersökte vill anlita  en försvarare eller ett biträde i Sverige enligt artikel 609.4  i avtalet, ska åklagaren så snart som möjligt ge den  eftersökte information som underlättar för honom eller henne  att anlita en försvarare eller ett biträde. Om den eftersökte  har en offentlig försvarare förordnad i Sverige, ska åklagaren  informera den eftersökte om det.
Garantier för överlämnande
9 §
Åklagaren prövar frågor om garantier som den verkställande  rättsliga myndigheten i Förenade kungariket kräver för  överlämnande. Vid överlämnande för lagföring prövar dock  riksåklagaren frågor om garantier om återförande av den  eftersökte.
Transport
10 §
Åklagaren ansvarar för att den eftersökte förs till  Sverige när den verkställande rättsliga myndigheten i Förenade  kungariket har beslutat om överlämnande hit. Åklagaren ska se  till att den eftersökte hämtas till Sverige inom den utsatta  tiden, om inte annat har överenskommits med den berörda  myndigheten i Förenade kungariket. Åklagaren får begära hjälp  av Polismyndigheten om det behövs.
Bestämmelser om transport i Sverige finns i 2 kap. 3 § lagen 
(2021:709) med kompletterande bestämmelser om straffrättsligt  samarbete mellan Europeiska unionen och Förenade kungariket.
Överförande av verkställighet av en frihetsberövande påföljd
11 §
När den eftersökte överlämnats till Sverige för lagföring  på villkor att han eller hon återförs till Förenade kungariket  för att där verkställa en frihetsberövande påföljd som dömts  ut med anledning av överlämnandet, ska åklagaren så snart  domen har fått laga kraft mot den dömde pröva om  förutsättningarna för återförande är uppfyllda.
Om den som har överlämnats ska återföras till Förenade  kungariket, ska åklagaren omedelbart underrätta  Kriminalvården.
Kriminalvården ska besluta om att verkställigheten av  påföljden överförs till Förenade kungariket och underrätta  centralmyndigheten i Förenade kungariket om detta.  Kriminalvården ska också underrätta Polismyndigheten om när  återförandet ska äga rum. Centralmyndigheten i Förenade  kungariket ska i samband med återförandet informeras om när  verkställigheten påbörjades i Sverige och om frihetsberövanden  som har ägt rum här. Förordning (2025:75).
12 §
Om en begäran om överlämnande till Sverige för  verkställighet av en frihetsberövande påföljd har avslagits på  den grunden att Förenade kungariket övertar verkställigheten  av påföljden, ska Kriminalvården ansvara för att  verkställigheten överförs till Förenade kungariket. Så snart  åklagaren har informerats om avslaget ska åklagaren underrätta  Kriminalvården, som i sin tur ska underrätta
- chefsöverläkaren vid den sjukvårdsinrättning där den dömde  var inskriven eller skulle skrivas in vid utfärdandet av  arresteringsordern, om påföljden är överlämnande till  rättspsykiatrisk vård, eller
- Statens institutionsstyrelse, om påföljden är sluten  ungdomsvård. Förordning (2025:75).
Underrättelse vid villkorat överlämnande
13 §
När en person som har överlämnats till Sverige ska  återföras till Förenade kungariket enligt 2 kap. 2 § lagen 
(2021:709) med kompletterande bestämmelser om straffrättsligt  samarbete mellan Europeiska unionen och Förenade kungariket  och artikel 622.2 i avtalet, ska åklagaren underrätta  Polismyndigheten om när återförandet ska äga rum.
Samtycke till utvidgat överlämnande
14 §
Den överlämnade personens samtycke till utvidgat  överlämnande enligt artikel 625.3 f i avtalet ska lämnas till  åklagaren.
Att den som har överlämnats har samtyckt ska antecknas på ett  formulär som fastställs av Åklagarmyndigheten. Formuläret ska  om möjligt vara skrivet på det språk som normalt används av  den som har överlämnats. Om ett annat språk används, ska det  antecknas på handlingen vilka åtgärder som har vidtagits för  att kontrollera att den som har överlämnats har förstått  innebörden av samtycket.
Handläggningen av utvidgat överlämnande
15 §
Om överlämnande till Sverige har beviljats och det blir  fråga om att begära ett samtycke från den verkställande  rättsliga myndigheten i Förenade kungariket enligt  artikel 625.3 g i avtalet, ska 1 kap. 3 § om behörig åklagare, 
2 kap. 4 § om återkallelse, 9 § om garantier och 11 § om  överförande av straffverkställighet tillämpas.
3 kap. Överlämnande av misstänkta eller dömda från Sverige
Utredningen i ett ärende om överlämnande
1 §
Den eftersökte ska underrättas enligt artikel 609.1 i  avtalet så snart som möjligt efter att han eller hon har  anträffats. Samtidigt ska han eller hon få skriftlig  information om sin möjlighet att lämna sådant samtycke till  överlämnande som avses i 3 kap. 8 § lagen (2021:709) med  kompletterande bestämmelser om straffrättsligt samarbetet  mellan Europeiska unionen och Förenade kungariket och om  innebörden av ett sådant samtycke.
Den eftersökte ska vid samma tillfälle informeras om sin rätt  att anlita ett juridiskt ombud i Förenade kungariket enligt  artikel 609.4 i avtalet. Om den eftersökte vill utöva denna  rätt, ska åklagaren omedelbart underrätta den utfärdande  rättsliga myndigheten om det.
Åklagaren ska omedelbart underrätta den utfärdande rättsliga  myndigheten om den eftersöktes begäran om att få en kopia av  domen enligt artikel 601.2 i avtalet. Domen ska överlämnas  till den eftersökte så snart den kommit från den utfärdande  rättsliga myndigheten.
Verkställighet i Sverige av en frihetsberövande påföljd
2 §
Om den eftersökte begärs överlämnad för verkställighet av  en frihetsberövande påföljd och han eller hon uppehåller sig i  eller är bosatt i Sverige, ska åklagaren fråga den eftersökte  om han eller hon begär att påföljden ska verkställas i  Sverige. Åklagaren kan ge en polis som biträder utredningen i  uppdrag att ställa frågan till den eftersökte.
Den eftersökte ska upplysas om innebörden av att påföljden  verkställs i Sverige.
En begäran om att påföljden ska verkställas i Sverige ska  lämnas skriftligen enligt ett formulär som fastställs av  Åklagarmyndigheten.
3 §
Om den eftersökte begär att påföljden ska verkställas i  Sverige, ska åklagaren omedelbart underrätta den utfärdande  rättsliga myndigheten om den eftersöktes begäran.
Åklagaren ska underrätta Regeringskansliet om den eftersöktes  begäran om att påföljden ska verkställas i Sverige och om  andra förhållanden som har betydelse för ett beslut om  verkställighet här.
Om rätten med stöd av artikel 601.1 f i avtalet har vägrat att  verkställa arresteringsordern, ska åklagaren omedelbart  underrätta Regeringskansliet.
4 §
Om den eftersökte begärs överlämnad för lagföring och han  eller hon är bosatt i Sverige, ska åklagaren fråga den  eftersökte om han eller hon begär att en frihetsberövande  påföljd som utdömts efter överlämnandet ska verkställas i  Sverige. Åklagaren kan ge en polis som biträder utredningen i  uppdrag att ställa frågan till den eftersökte. Bestämmelserna  i 2 § andra och tredje styckena ska tillämpas.
Samtycke och medgivande
5 §
Ett samtycke och medgivande som avses i 3 kap. 8 § lagen 
(2021:709) med kompletterande bestämmelser om straffrättsligt  samarbetet mellan Europeiska unionen och Förenade kungariket  ska lämnas till åklagaren. Den eftersöktes återkallelse av ett  lämnat samtycke eller medgivande ska lämnas till åklagaren  eller till en polis.
Att den eftersökte lämnat ett samtycke och medgivande samt en  återkallelse av dem ska antecknas på ett formulär som  fastställs av Åklagarmyndigheten. Formuläret för samtycke och  medgivande ska om möjligt vara skrivet på det språk som  normalt används av den eftersökte. Om ett annat språk används  ska det antecknas på handlingen vilka åtgärder som har  vidtagits för att kontrollera att den eftersökte har förstått  innebörden av samtycket och medgivandet.
Åklagaren ska i samband med att ett beslut om överlämnande  verkställs, underrätta den utfärdande rättsliga myndigheten om  att den som överlämnas har lämnat ett samtycke och medgivande.
Underrättelse när tidsfristerna överskrids
6 §
Åklagaren ska underrätta den utfärdande rättsliga  myndigheten om frågan om överlämnande inte har avgjorts genom  ett beslut som fått laga kraft inom de tidsfrister som  föreskrivs i artikel 615.2-615.4 i avtalet.
Underrättelse när överlämnande sker med krav på återförande
7 §
Om ett överlämnande beviljas med ett villkor om  återförande enligt artikel 604 b i avtalet, ska åklagaren  underrätta den utfärdande rättsliga myndigheten om att  Regeringskansliet ska kontaktas när ett återförande ska äga  rum. Efter att beslutet om överlämnande fått laga kraft ska  rätten sända en kopia av beslutet till Regeringskansliet.
Förklaring om att avstå från överklagande
8 §
I fråga om information om och dokumentation av en sådan  förklaring om att den eftersökte avstår från överklagande som  avses i 3 kap. 13 § lagen (2021:709) med kompletterande  bestämmelser om straffrättsligt samarbete mellan Europeiska  unionen och Förenade kungariket ska 11-13 §§  strafftidsförordningen (2019:95) tillämpas.
När Kriminalvården eller Polismyndigheten har tagit emot en  sådan förklaring, ska myndigheten omedelbart underrätta  åklagaren.
Underrättelse om ett beslut i fråga om överlämnande
9 §
När åklagaren underrättar den utfärdande rättsliga  myndigheten om beslutet i fråga om överlämnande enligt  artikel 620 i avtalet, ska även Polismyndigheten underrättas  om beslutet. Om beslutet innebär att överlämnande beviljas,  ska det av underrättelsen framgå när beslutet senast ska  verkställas. Åklagaren ska så snart som möjligt sända en kopia  av beslutet till den utfärdade rättsliga myndigheten.
Verkställighet av ett beslut om överlämnande
10 §
Åklagaren ansvarar för att ett beslut om överlämnande  verkställs inom rätt tid.
Åklagaren ska samråda med den utfärdande rättsliga myndigheten  om verkställigheten av överlämnandet i enlighet med  artiklarna 621.1, 621.3-621.5 och 622.2 i avtalet och, vid  behov, ingå de överenskommelser som följer av dessa  bestämmelser.
11 §
Åklagaren och Polismyndigheten ska utbyta information i  den utsträckning som behövs för att ett beslut om överlämnande  ska kunna verkställas.
Polismyndigheten ska underrätta åklagaren när beslutet har  verkställts.
Polismyndigheten ska omedelbart underrätta åklagaren om  överlämnandet inte sker inom rätt tid.
12 §
Åklagaren ska underrätta den utfärdande rättsliga  myndigheten om hur länge den eftersökte har varit  frihetsberövad på grundval av arresteringsordern enligt  artikel 624.2 i avtalet.
Underrättelse vid uppskjutet överlämnande
13 §
Om verkställigheten av ett beslut om överlämnande har  skjutits upp med stöd av artikel 622.1 i avtalet, ska den  myndighet som ansvarar för verkställigheten av påföljden  underrätta åklagaren i god tid innan myndigheten friger den  eftersökte.
Underrättelse vid villkorat överlämnande
14 §
När ett överlämnande beviljas med ett sådant villkor om  återförande som avses i artikel 622.2 i avtalet, ska åklagaren  underrätta den utfärdande rättsliga myndigheten om att  åklagaren ska kontaktas när återförandet kan äga rum.  Åklagaren ska sända en kopia av underrättelsen till  Polismyndigheten.
Utvidgat överlämnande och vidareöverlämnande
15 §
Bestämmelserna i 1 kap. och detta kapitel gäller i  tillämpliga delar i ärenden om tillstånd till utvidgat  överlämnande eller vidareöverlämnande enligt 3 kap. 15 § lagen 
(2021:709) med kompletterande bestämmelser om straffrättsligt  samarbetet mellan Europeiska unionen och Förenade kungariket.
I fråga om vidareöverlämnande från Sverige av någon som har  överlämnats hit tillämpas 2 kap. 15 och 16 §§.
4 kap. Ansökan om interimistiska åtgärder och verkställighet  av ett beslut om förverkande i Förenade kungariket
Ansökan om interimistiska åtgärder i Förenade kungariket
Underrättelse om att en ansökan om en provisorisk åtgärd sänds  över
1 §
Åklagaren ska underrätta Kronofogdemyndigheten innan en  ansökan om en interimistisk åtgärd som syftar till att  säkerställa verkställighet av ett svenskt beslut om  förverkande sänds av åklagaren till Förenade kungariket.
I brådskande fall får åklagaren sända över en ansökan om en  interimistisk åtgärd utan att underrätta  Kronofogdemyndigheten. Åklagaren ska då i stället underrätta  Kronofogdemyndigheten så snart möjligt efter det att ansökan  har sänts över.
Ansökningar som sänds direkt till behörig rättslig myndighet i  Förenade kungariket
2 §
Om åklagaren sänder en ansökan om en interimistisk åtgärd  direkt till den behöriga rättsliga myndigheten i Förenade  kungariket enligt artikel 677.2 i avtalet, ska åklagaren  samtidigt skicka en kopia av ansökan till Regeringskansliet.
Information till Förenade kungariket
3 §
Åklagaren ansvarar för att lämna den information eller  kompletterande uppgifter som följer av artiklarna 664.1 och 
684.2 b i avtalet.
Fördelning av kostnader
4 §
Åklagaren ansvarar för det samråd som följer av  artikel 687 i avtalet och är behörig att ingå en  överenskommelse om fördelningen av kostnader enligt samma  artikel.
Ansökan om verkställighet av ett beslut om förverkande i  Förenade kungariket
Underrättelse till Kronofogdemyndigheten om att ett beslut om  förverkande har meddelats
5 §
Åklagaren ska omedelbart underrätta Kronofogdemyndigheten  när ett beslut om förverkande har meddelats som avser egendom  som omfattas av en interimistisk åtgärd i Förenade kungariket  enligt avdelning XI om frysning och förverkande i del 3 om  brottsbekämpning och straffrättsligt samarbete i avtalet.
Kronofogdemyndigheten ska ansöka om verkställighet av beslutet  om förverkande i Förenade kungariket så snart som möjligt  efter åklagarens underrättelse.
Samråd vid samtidig verkställighet
6 §
Kronofogdemyndigheten ansvarar för det samråd som följer  av artikel 668.2 i avtalet. Förordning (2025:538).
Information om omständigheter som påverkar verkställbarheten  av ett beslut
7 §
Kronofogdemyndigheten ansvarar för att lämna information i  enlighet med artikel 684.2 och 684.3 i avtalet.
Återkallelse av ansökan
8 §
Har upphävts genom förordning (2025:538).
Förfogande över förverkad egendom och fördelning av kostnader.
9 §
Kronofogdemyndigheten är behörig att ingå en  överenskommelse om förfogande över förverkad egendom enligt  artikel 667.4 i avtalet.
10 §
Kronofogdemyndigheten ansvarar för det samråd som följer  av artikel 687 i avtalet och är behörig att ingå en  överenskommelse om fördelningen av kostnader enligt samma  artikel.
5 kap. Ansökan om interimistiska åtgärder och verkställighet  av beslut om förverkande i Sverige
Ansökan om interimistiska åtgärder i Sverige
Åtgärder när ansökan skickats till en obehörig myndighet
1 §
Om en myndighet i Förenade kungariket sänder över en  ansökan om en interimistisk åtgärd enligt artikel 677.2 i  avtalet men den svenska myndighet som tar emot ansökan inte är  behörig att pröva den, ska myndigheten lämna ansökan till  behörig åklagare och omedelbart informera myndigheten i  Förenade kungariket om överlämnandet. Förordning (2025:538).
Åklagarens ansvar
2 §
Åklagaren ansvarar för att
1. sända bekräftelser enligt artiklarna 663.3 och 663.4 i  avtalet,
2. underrätta och samråda enligt artikel 663.5 i avtalet,
3. inhämta kompletteringar enligt artikel 664.2 i avtalet,
4. samråda och begära nödvändiga uppgifter enligt artikel 671  i avtalet,
5. samråda enligt artiklarna 673 och 687 i avtalet,
6. begära kompletteringar och fastställa tidsfrister enligt  artiklarna 681.1 och 681.2 i avtalet,
7. lämna information enligt artikel 684.1 i avtalet, och
8. underrätta enligt artiklarna 686.1 och 686.3 i avtalet.
Åklagaren är behörig att ingå en överenskommelse om fördelning  av kostnader enligt artikel 687 i avtalet.
Förordning (2025:538)
Samråd med svenska myndigheter
3 §
Åklagaren ska vid behov samråda med andra svenska  myndigheter i frågor om att vidta interimistiska åtgärder i  Sverige. Förordning (2025:538)
Underrättelser mellan svenska myndigheter
4 §
Om egendom har tagits i förvar enligt lagen (2000:562) om  internationell rättslig hjälp i brottmål, ska åklagaren  skyndsamt underrätta Kronofogdemyndigheten om förvaret.
Förordning (2025:538)
5 §
Den myndighet i Sverige som har verkställt en  interimistisk åtgärd ska skyndsamt underrätta åklagaren när  verkställighet har skett. Förordning (2025:538)
6 §
Om den myndighet i Sverige som ansvarar för  verkställigheten av en interimistisk åtgärd konstaterar att  det inte är möjligt att verkställa åtgärden, ska myndigheten  underrätta åklagaren. Förordning (2025:538)
7 §
Om en åklagare eller domstol meddelar ett beslut som  innebär att verkställigheten av den interimistiska åtgärden  avbryts, ska den som har meddelat beslutet genast underrätta  den myndighet i Sverige som ansvarar för verkställigheten av  åtgärden. Förordning (2025:538)
8 §
Kronofogdemyndigheten ska underrätta åklagaren i de fall  myndighetens beslut vid verkställighet av en interimistisk  åtgärd överklagas enligt utsökningsbalkens bestämmelser.
Förordning (2025:538)
Ansökan om verkställighet av beslut om förverkande i Sverige
Åtgärder när ansökan skickas till en obehörig myndighet
9 §
Om en myndighet i Förenade kungariket sänder över en  ansökan om verkställighet av ett beslut om förverkande enligt  artikel 677.2 i avtalet men den svenska myndighet som tar emot  ansökan inte är behörig att pröva den, ska myndigheten lämna  ansökan till Kronofogdemyndigheten och omedelbart informera  myndigheten i Förenade kungariket om överlämnandet.
Förordning (2025:538)
Kronofogdemyndighetens ansvar
10 §
Kronofogdemyndigheten ansvarar för att
1. underrätta enligt artiklarna 665.7, 686.1 och 686.3 i  avtalet,
2. underrätta och samråda enligt artikel 665.8 i avtalet,
3. samråda enligt artiklarna 668.2, 673, 682.2 och 687 i  avtalet,
4. underrätta om att ett beslut om förverkande inte får  verkställas genom en åtgärd enligt artikel 669 i avtalet som  ersätter ett förverkande, om det av
ansökan eller på annat sätt framgår att Förenade kungariket  har medgett en sådan verkställighet,
5. samråda och begära nödvändiga uppgifter enligt artikel 671  i avtalet,
6. begära kompletteringar och fastställa tidsfrister enligt  artiklarna 681.1 och 681.2 i avtalet, och
7. lämna information enligt artikel 684.1 i avtalet.
Kronofogdemyndigheten är behörig att
1. ingå en överenskommelse om omvandling enligt artikel 665.4  i avtalet,
2. besluta om fördelning av förverkad egendom enligt  artiklarna 667.2 och 667.3 i avtalet,
3. ingå en överenskommelse om fördelning av förverkad egendom  enligt artikel 667.4 i avtalet, om det är lämpligt i det  enskilda fallet, och
4. ingå en överenskommelse om fördelning av kostnader enligt  artikel 687 i avtalet. Förordning (2025:538)
11 §
Kronofogdemyndigheten ansvarar för att vid behov samråda  med åklagare innan myndigheten beslutar om uppskov enligt  artikel 673 i avtalet. Förordning (2025:538)
Övergångsbestämmelser
2025:75
1. Denna förordning träder i kraft den 1 april 2025.
2. Äldre bestämmelser gäller för ärenden som har inletts före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.