Title: Förordning (2017:811) om statsbidrag till telefon- och webbaserade stödinsatser inom områdena alkohol, tobak och spel om pengar
SFS Number: Svensk författningssamling 2017:811
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017811-om-statsbidrag-till-telefon-_sfs-2017-811/
Source Link: http://rkrattsbaser.gov.se/sfst?bet=2017:811
Amendment Register Link: http://rkrattsbaser.gov.se/sfsr?bet=2017:811
Ministry/Authority: Socialdepartementet
Issued: 2017-06-29
Metadata: {"Utfärdad": "2017-06-29", "Ändrad": "t.o.m. SFS 2019:1124"}

==================================================

Förordning (2017:811) om statsbidrag till telefon- och webbaserade stödinsatser inom områdena alkohol, tobak och spel om pengar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:811
Departement/myndighet
:   
Socialdepartementet
Utfärdad
:   
2017-06-29
Ändrad
:   
t.o.m. SFS 2019:1124
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om statsbidrag till  juridiska personer som genomför telefon- och webbaserade  stödinsatser inom områdena alkohol, tobak och spel om pengar.
2 §
Syftet med statsbidraget är att förebygga bruk, riskbruk  eller beroende av alkohol, tobak och spel om pengar genom att  främja tillgången till telefon- och webbaserade stödinsatser  till personer med denna problematik samt erbjuda stödinsatser  till dessa personers närstående.
Förutsättningar för statsbidrag
3 §
Bidrag får, i mån av tillgång på medel, beviljas en  juridisk person som utan vinstintresse
1. genomför telefon- och webbaserade stödinsatser i enlighet  med vad som anges i 2 § inom ett eller flera av områdena  alkohol, tobak och spel om pengar och som inte har  organisatorisk eller annan koppling till verksamhet som  främjar tillgången till alkohol, tobak och spel om pengar,
2. tillhandahåller stödinsatserna utan kostnad för den  enskilde,
3. har en långsiktig inriktning på verksamheten,
4. baserar stödinsatserna på relevant och aktuell kunskap  inom respektive område samt tillhandahåller stödinsatserna på  ett målgruppsanpassat sätt,
5. har organisatorisk eller annan nära anknytning till såväl  klinisk verksamhet som forskningsverksamhet inom det  relevanta området, samt
6. utformar verksamheten på ett kostnadseffektivt sätt och på  ett sätt som möjliggör uppföljning av insatsernas effekt.
Bidraget får inte finansiera ekonomisk verksamhet inom den  egna organisationen. Bidrag får dock lämnas för vissa  kostnader för administration av verksamheten och för  kostnader som kravet på revisors granskning av  bidragsanvändningen enligt 14 § medför.
4 §
Bidrag får inte beviljas en juridisk person som har  skulder för svenska skatter eller avgifter hos  Kronofogdemyndigheten eller som är i likvidation eller  försatt i konkurs.
Formen för statsbidrag
5 §
Bidraget lämnas i form av ett verksamhetsbidrag. Att ett  sådant bidrag även får avse vissa andra kostnader följer av 
3 § andra stycket.
Handläggningen av bidragsärenden
6 §
En ansökan om bidrag ska ha kommit in till  Folkhälsomyndigheten senast den 30 september året före det år  som bidraget söks för eller senast vid den senare tidpunkt  som myndigheten bestämmer.
Ansökan ska göras enligt formulär som Folkhälsomyndigheten  meddelar föreskrifter om.
7 §
En ansökan, som ska vara egenhändigt undertecknad av  behörig företrädare för den sökande, ska innehålla
1. handlingar som visar vem eller vilka som har rätt att  företräda den juridiska personen,
2. uppgift om vilken tidsperiod som ansökan avser,
3. i förekommande fall, verksamhets- och  förvaltningsberättelse, balans- och resultaträkning samt  revisionsberättelse för det senaste hela räkenskapsåret,
4. uppgifter om hur den verksamhet som bidrag söks för ska  bedrivas,
5. årlig budget för den verksamhet som ansökan avser, och
6. övrig information som behövs för prövningen av ansökan.
I ansökan ska det intygas att de uppgifter som lämnas där är  riktiga.
8 §
Om sökanden inte lämnar in de handlingar eller uppgifter  som följer av 7 §, ska sökanden ges möjlighet att komplettera  ansökan inom viss tid. Om sökanden inte följer en uppmaning  att komplettera ansökan, får denna prövas i befintligt  skick.
Beslut och utbetalning
9 §
Folkhälsomyndigheten prövar frågor om statsbidrag enligt  denna förordning.
10 §
Folkhälsomyndigheten får prioritera mellan inkomna  ansökningar som uppfyller förutsättningarna för bidrag i 4 §  och ge företräde till de ansökningar som bedöms ha bäst  förutsättningar att uppfylla det syfte som anges i 2 § och de  övriga förutsättningar som anges i 3 §.
11 §
Beslut om bidrag får fattas en gång per år och avse en  tidsperiod om ett år.
Bidrag ska betalas ut kvartalsvis i förskott.
12 §
Ett beslut om bidrag ska förenas med de villkor som  krävs för att syftet med bidraget ska tillgodoses.
Villkoren ska framgå av beslutet.
Uppföljning och redovisning
13 §
En mottagare av bidrag ska senast den 30 april året  efter det att bidrag har tagits emot till  Folkhälsomyndigheten lämna en ekonomisk redovisning och en  redogörelse för vad medlen har använts till. Redovisningen  ska göras enligt formulär som Folkhälsomyndigheten meddelar  föreskrifter om. Vid samma tidpunkt ska medel som inte har  utnyttjats eller använts för de ändamål som de har beviljats  för återbetalas till Folkhälsomyndigheten. En  bidragsmottagare ska även lämna de övriga uppgifter och  handlingar som Folkhälsomyndigheten begär.
14 §
En kvalificerad revisor ska granska den ekonomiska  redovisningen. För en kommun, en region, en samverkansregion  eller en sammanslutning av dessa gäller att en ekonomichef får  intyga redovisningen i stället för en revisor. Ekonomichefen  får inte vara samma person som undertecknat rekvisition,  slutrapport eller annan begärd redovisning. Granskningen ska  utföras enligt standard SNT 4400.
Revisorn eller ekonomichefen ska vidta följande  granskningsåtgärder:
1. kontrollera att den ekonomiska redovisningen stämmer med  bidragsmottagarens bokföring för perioden som bidraget enligt  bidragsbeslutet omfattar,
2. kontrollera, för respektive budgetpost, att redovisade  kostnader till sin karaktär överensstämmer med budgetpostens  benämning,
3. kontrollera att det finns underlag (kvitton/fakturor) som  verifierar kostnaderna,
4. kontrollera att kostnaderna avser den tidsperiod som  bidraget enligt bidragsbeslutet omfattar,
5. kontrollera att kostnaderna överensstämmer med den  verksamhet som beskrivs i bidragsbeslutet, samt
6. för lönerelaterade kostnader kontrollera att
a) anställningskontrakt finns för den period som lönekostnaden  omfattar,
b) tidrapporter eller annat underlag som styrker nedlagd tid  finns för den period som lönekostnaderna omfattar, och
c) perioden som lönekostnaderna omfattar avser den tidsperiod  som bidraget omfattar enligt bidragsbeslutet.
Kostnader som granskas ska uppgå till minst 70 procent av  kostnaderna för respektive budgetpost och omfatta ett  stickprov på minst 5 verifikationer för respektive budgetpost.
Revisorns rapport över granskningen ska bifogas redovisningen.
Förordning (2019:1124).
15 §
Folkhälsomyndigheten ska årligen senast den 30 september  till regeringen lämna en samlad redovisning av de bidrag som  har lämnats enligt denna förordning. Redovisningen ska  innehålla uppgifter om vilka som har fått bidrag, för vilka  syften och med hur stort belopp.
16 §
Folkhälsmyndigheten ska vartannat år, med början 2020,  vid samma tidpunkt lämna regeringen en bedömning av bidragets  effekter i förhållande till de syften och förutsättningar som  anges i 2 och 3 §§.
Återkallelse av beslut
17 §
Beslut om bidrag ska helt eller delvis återkallas om
1. mottagaren genom att lämna oriktiga uppgifter eller på  annat sätt har förorsakat att bidrag har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. mottagaren inte har lämnat sådan redovisning som avses i 
13 §, eller
5. villkor i beslutet om bidrag inte har följts.
Återbetalning
18 §
En mottagare av bidrag är återbetalningsskyldig om det  finns grund för det enligt 17 §.
19 §
Folkhälsomyndigheten ska besluta att helt eller delvis  kräva tillbaka bidraget, om bidragsmottagaren är  återbetalningsskyldig enligt 18 §.
Om det finns särskilda skäl för det, får Folkhälsomyndigheten  besluta att helt eller delvis efterge återkravet.
Överklagande
20 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol.
Förordning (2018:921).
Bemyndigande
21 §
Folkhälsomyndigheten får meddela föreskrifter om  verkställighet av denna förordning.
Övergångsbestämmelser
2017:811
Denna förordning träder i kraft den 1 augusti 2017 och  tillämpas första gången i fråga om statsbidrag från och med  år 2018.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.