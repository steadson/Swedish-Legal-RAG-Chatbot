Title: Förordning (1998:1636) om vissa statsbidrag för utveckling av skolväsendet
SFS Number: Svensk författningssamling 1998:1636
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19981636-om-vissa-statsbidrag-for_sfs-1998-1636/
Source Link: http://rkrattsbaser.gov.se/sfst?bet=1998:1636
Amendment Register Link: http://rkrattsbaser.gov.se/sfsr?bet=1998:1636
Ministry/Authority: Utbildningsdepartementet
Issued: 1998-12-03
Metadata: {"Utfärdad": "1998-12-03", "Ändrad": "t.o.m. SFS 2025:551"}

==================================================

Förordning (1998:1636) om vissa statsbidrag för utveckling av skolväsendet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1998:1636
Departement/myndighet
:   
Utbildningsdepartementet
Utfärdad
:   
1998-12-03
Ändrad
:   
t.o.m. SFS 2025:551
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Statsbidrag får enligt denna förordning i mån av tillgång på medel lämnas för utveckling av skolväsendet. Med skolväsendet jämställs sådan pedagogisk verksamhet som avses i 25 kap. skollagen (2010:800). Förordning (2011:676).
2 §
Bidrag får lämnas till elev- och föräldraorganisationer.
Bidrag ska i första hand lämnas för åtgärder som syftar till att öka elev- och föräldrainflytandet inom skolväsendet.
Bidrag får också lämnas för åtgärder som syftar till att stärka elevernas lokala organisationer. Förordning (2011:676).
3 §
Statsbidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs i allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
Förordning (2025:551).
4 §
Statsbidrag får inte lämnas för kostnader som något  statligt bidrag redan har lämnats för. Förordning (2025:551).
5 §
Statsbidrag får inte lämnas till en organisation om den  eller någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Statsbidrag får inte heller lämnas till en organisation om det  framkommer att någon av dess samarbetsorganisationer, eller en  företrädare för samarbetsorganisationen, agerar på ett sådant  sätt som anges i första stycket. Förordning (2025:551).
6 §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 5 §, får  stöd ändå lämnas till organisationen om det finns särskilda  skäl. Vid denna bedömning ska det särskilt beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:551).
Ansökan om statsbidrag
7 §
En ansökan om statsbidrag ska göras skriftligen av en  behörig företrädare för organisationen och lämnas till Statens  skolverk.
Uppgifterna i en ansökan ska lämnas på heder och samvete.
Den som ansöker om statsbidrag ska på begäran av Skolverket  lämna de uppgifter och handlingar som myndigheten behöver för  att kunna pröva ansökan. Förordning (2025:551).
Beslut om statsbidrag
8 §
Statens skolverk beslutar om statsbidrag.
Ett beslut om statsbidrag får förenas med villkor. Villkoren  ska framgå av beslutet. Förordning (2025:551).
Uppföljning och redovisning
9 §
Statens skolverk ska följa upp hur statsbidraget har  använts. Den som har tagit emot bidrag är skyldig att medverka  i den uppföljning och utvärdering av verksamheten som bestäms  av Skolverket eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär. Förordning (2025:551).
Anmälningsskyldighet
10 §
Den som ansöker om eller har beviljats statsbidrag enligt  denna förordning ska snarast möjligt till Statens skolverk  anmäla sådana ändrade förhållanden som kan påverka rätten till  bidraget eller storleken på det. Förordning (2025:551).
Återbetalning och återkrav
11 §
Mottagaren av statsbidrag enligt denna förordning är  återbetalnings-skyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 9 §,
4. mottagaren inte har följt villkor som framgår av beslutet  om bidrag, eller
5. mottagaren inte uppfyller villkoren i 5 § och det inte  finns sådana särskilda skäl enligt 6 § som innebär att bidrag  ändå får lämnas. Förordning (2025:551).
12 §
Statens skolverk ska besluta att helt eller delvis kräva  tillbaka ett statsbidrag, om mottagaren av bidraget är  återbetalningsskyldig enligt 11 §.
Om det finns synnerliga skäl för det, får Skolverket besluta  att helt eller delvis avstå från återkrav.  Förordning (2025:551).
13 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.  Förordning (2025:551).
Hinder mot utbetalning
14 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 11 §. Beslutet  gäller omedelbart. Förordning (2025:551).
Bemyndigande
15 §
Statens skolverk får meddela föreskrifter om  verkställigheten av denna förordning. Förordning (2025:551).
Överklagande
16 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 14 § får dock inte överklagas.  Förordning (2025:551).
Övergångsbestämmelser
2005:570
1. Denna förordning träder i kraft den 1 januari 2006.
2. Äldre bestämmelser gäller fortfarande för statsbidrag som avser tid före ikraftträdandet.
2025:551
1. Denna förordning träder i kraft den 1 juli 2025.
2. Äldre föreskrifter gäller fortfarande för bidrag som avser  tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.