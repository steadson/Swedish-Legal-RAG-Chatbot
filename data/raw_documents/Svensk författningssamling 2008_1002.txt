Title: Förordning (2008:1002) med instruktion för Myndigheten för samhällsskydd och beredskap
SFS Number: Svensk författningssamling 2008:1002
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20081002-med-instruktion-for_sfs-2008-1002/
Source Link: http://rkrattsbaser.gov.se/sfst?bet=2008:1002
Amendment Register Link: http://rkrattsbaser.gov.se/sfsr?bet=2008:1002
Ministry/Authority: Försvarsdepartementet
Issued: 2008-11-20
Metadata: {"Utfärdad": "2008-11-20", "Ändrad": "t.o.m. SFS 2025:743"}

==================================================

Förordning (2008:1002) med instruktion för Myndigheten för samhällsskydd och beredskap
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:1002
Departement/myndighet
:   
Försvarsdepartementet
Utfärdad
:   
2008-11-20
Ändrad
:   
t.o.m. SFS 2025:743
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
Verksamhetsområde
1 §
Myndigheten för samhällsskydd och beredskap har ansvar för  frågor om skydd mot olyckor, krisberedskap och civilt försvar,  i den utsträckning inte någon annan myndighet har ansvaret.  Ansvaret avser åtgärder före, under och efter en olycka, kris,  krig eller krigsfara.
Myndigheten ska
1. utveckla och stödja arbetet med civilt försvar,
2. utveckla och stödja samhällets beredskap mot olyckor och  kriser och vara pådrivande i arbetet med förebyggande och  sårbarhetsreducerande åtgärder,
3. arbeta med och verka för samordning mellan berörda  samhällsaktörer för att förebygga och hantera olyckor, kriser  och konsekvenser av krig och krigsfara,
4. samordna kommunerna på nationell nivå och stödja dem med  råd och information i deras verksamhet enligt lagen (2003:778)  om skydd mot olyckor samt utföra tillsyn enligt samma lag,
5. bidra till att minska konsekvenser av olyckor, kriser, krig  och krigsfara,
6. följa upp och utvärdera samhällets arbete med krisberedskap  och civilt försvar,
7. se till att utbildning och övningar kommer till stånd inom  myndighetens ansvarsområde,
8. företräda det civila försvaret på central nivå i frågor som  har betydelse för avvägningen mellan civila och militära behov  av samhällets resurser om inte något annat följer av annan  författning, och
9. ansvara för den nationella samordningen av  försörjningsberedskapen. Förordning (2025:743).
1 a §
Myndigheten är beredskapsmyndighet och sektorsansvarig  myndighet enligt förordningen (2022:524) om statliga  myndigheters beredskap. Förordning (2022:541).
Förebyggande och förberedande arbete
2 §
Myndigheten ska i samverkan med myndigheter, kommuner,  regioner, organisationer och företag identifiera och analysera  sådana sårbarheter, hot och risker i samhället som kan anses  vara särskilt allvarliga. Myndigheten ska vidare tillsammans  med de ansvariga myndigheterna genomföra en övergripande  planering av åtgärder som bör vidtas. Myndigheten ska värdera,  sammanställa och rapportera resultatet av arbetet till  regeringen.
Myndigheten ska senast vid utgången av april månad varje udda  årtal lämna en nationell risk- och sårbarhetsbedömning till  regeringen. I arbetet ska myndigheten beakta de risk- och  sårbarhetsbedömningar som beredskapsmyndigheter lämnar enligt 
19 § förordningen (2022:524) om statliga myndigheters  beredskap. Myndigheten ska genomföra bedömningen såväl på en  övergripande samhällsnivå som beredskapssektorsvis. Av  bedömningen ska särskilt allvarliga hot, risker och  sårbarheter samt vidtagna och planerade åtgärder framgå.
Förordning (2022:1004).
3 §
Myndigheten ska, i enlighet med de föreskrifter som gäller för området skydd mot olyckor, samordna och utveckla verksamheten inom räddningstjänsten och när det gäller olycks-
och skadeförebyggande åtgärder.
Myndigheten ska samordna arbetet för barns och ungas säkerhet, när det gäller att motverka olycksfall som leder till personskador.
Myndigheten ska vidare verka för att förebyggande åtgärder mot naturolyckor vidtas.
4 §
Myndigheten ska utveckla och stärka samhällets förmåga att förebygga och hantera oönskade händelser där farliga ämnen ingår. Myndigheten har, i enlighet med de föreskrifter som gäller för varje område, ansvar för uppgifter inom områdena brandfarliga och explosiva varor, transporter på land av farligt gods, åtgärder för att förebygga och begränsa följderna av allvarliga kemikalieolyckor samt sanering efter utsläpp av radioaktiva ämnen från en kärnteknisk anläggning.
5 §
Myndigheten ska se till att utbildning inom  krisberedskap och för civilt försvar tillhandahålls.  Myndigheten ska dessutom genomföra övningar inom sitt  ansvarsområde. Myndigheten ska vid behov stödja  Regeringskansliet i dess utbildnings- och övningsverksamhet  inom krisberedskap och för civilt försvar.
Vidare ska myndigheten se till att ledningsmetoder och  stödsystem för räddningstjänst, krishantering och civilt  försvar samt materiel för räddningstjänst och krishantering  utvecklas och tillhandahålls. Förordning (2018:1518).
6 §
Har upphävts genom förordning (2010:1901).
6 §
Myndigheten ska stödja berörda aktörer i planeringen  för civilt försvar. Myndigheten ska särskilt verka för att  aktörerna samordnar planeringen samt för att samordning sker  i förhållande till det militära försvaret.
Myndigheten ska se till att nödvändiga åtgärder vidtas inom  befolkningsskyddet. Förordning (2018:1518).
Samordning och stöd vid olyckor och kriser samt vid höjd  beredskap
7 §
Myndigheten ska stödja berörda myndigheters samordning av  åtgärder vid en kris eller vid höjd beredskap. Myndigheten ska  se till att berörda aktörer under sådana förhållanden, när det  gäller krishantering och civilt försvar, får tillfälle att
1. samordna åtgärder,
2. samordna information till allmänhet och medier,
3. effektivt använda samhällets samlade resurser och  internationella förstärkningsresurser, och
4. samordna stödet till centrala, regionala och lokala organ i  fråga om information och lägesbilder.
Myndigheten ska bistå Regeringskansliet med underlag och  information av betydelse för myndighetens ansvarsområde i  samband med allvarliga olyckor och kriser samt under höjd  beredskap. Förordning (2022:541).
7 a §
Myndigheten ska utifrån en nationell riskbild  upprätthålla beredskap med stödresurser för att kunna bistå i  samband med allvarliga olyckor och kriser och vid höjd  beredskap.
Myndigheten ska även kunna prioritera och fördela tillgängliga  förstärkningsresurser enligt 6 kap. 8 a § lagen (2003:778) om  skydd mot olyckor. Förordning (2020:885).
7 b §
Myndigheten ska samordna och utveckla systemet för  varning och information till allmänheten enligt lagen 
(2023:407) om viktigt meddelande till allmänheten.
Myndigheten ska även förvalta och utveckla systemet för  utomhusvarning. Förordning (2023:582).
8 §
Myndigheten ska kunna medverka med insatser i Sveriges  internationella humanitära verksamhet och får delta i  räddnings- och katastrofinsatser vid katastrofer i andra  länder som kräver omedelbara åtgärder. Myndigheten ska även  kunna stödja biståndsinsatser som avser humanitär  minhantering, stärkande av katastrofberedskap och tidig  återuppbyggnad efter katastrofer. Vidare ska myndigheten i  samverkan med andra berörda myndigheter och organisationer  förbereda så att myndigheten, i en situation då många svenska  medborgare eller personer med hemvist i Sverige drabbas av en  allvarlig olycka eller katastrof utanför Sverige, med kort  varsel i ett inledande skede kan stödja utlandsmyndigheter och  de nödställda.
Myndigheten får besluta om insatser enligt första stycket  endast under förutsättning att insatserna finansieras av någon  annan än myndigheten. Myndigheten ska före beslut om insats  informera Regeringskansliet (Försvarsdepartementet) om de  åtgärder myndigheten avser att vidta. Vid insatser som rör  bistånd ska myndigheten dessutom samråda med Styrelsen för  internationellt utvecklingssamarbete (Sida).
Myndigheten ska på regeringens uppdrag kunna stödja  internationella insatser inom civil krishantering och  fredsfrämjande. Förordning (2023:582).
9 §
Myndigheten ska i förhållande till Europeiska kommissionen  vara Sveriges kontaktpunkt och behörig myndighet för  tillämpningen av Europaparlamentets och rådets beslut 
1313/2013/EU av den 17 december 2013, Europaparlamentets och  rådets beslut (EU) 2019/420 av den 13 mars 2019 om ändring av  beslut nr 1313/2013/EU om en civilskyddsmekanism för unionen  samt Europaparlamentets och rådets förordning (EU) 2021/836 av  den 20 maj 2021 om ändring av beslut nr 1313/2013/EU om en  civilskyddsmekanism för unionen. Myndigheten ska ansvara för  de uppgifter som Sverige har och ska samordna det nationella  arbetet med att bygga upp och upprätthålla en insatsberedskap  enligt beslutet, med undantag för att fastställa moduler och  annan insatskapacitet som Sverige ställer till förfogande för  den europeiska insatskapaciteten vid nödsituationer.
Myndigheten får i förhållande till de länder som deltar i  samarbetet inom ramen för Europaparlamentets och rådets beslut
1. begära bistånd som rör räddningstjänst,
2. begära bistånd som rör annat än räddningstjänst om  biståndet finansieras av någon annan än myndigheten, eller
3. lämna bistånd, om biståndet finansieras av någon annan än  myndigheten.
Innan myndigheten beslutar om en insats enligt andra stycket  ska myndigheten informera Regeringskansliet 
(Försvarsdepartementet) om de åtgärder som myndigheten avser  att vidta.
När det gäller miljöräddningstjänst till sjöss är det enligt 
13 § förordningen (2019:84) med instruktion för  Kustbevakningen i stället Kustbevakningen som ska begära  bistånd från och lämna bistånd till de länder som deltar i  samarbetet inom ramen för beslutet. Förordning (2023:582).
9 a §
Myndigheten får inom sitt verksamhetsområde ingå en  internationell överenskommelse
1. med en utländsk myndighet, en mellanfolklig organisation  eller ett EU-organ om projektsamarbete som helt eller delvis  finansieras av medel ur Europeiska unionens gemensamma budget,
2. med anledning av behov direkt hänförliga till genomförandet  av en sådan internationell insats som avses i 8 och 9 §§ och  som myndigheten deltar i, och
3. med anledning av behov som är direkt hänförliga till  genomförandet av en utbildning eller övning som syftar till  att stärka myndighetens insatsberedskap.
En överenskommelse enligt första stycket får inte ingås av  myndigheten om överenskommelsen kräver riksdagens eller  Utrikesnämndens medverkan. Innan en överenskommelse enligt  första stycket 1 ingås ska Regeringskansliet 
(Försvarsdepartementet) underrättas. Förordning (2023:582).
Uppgifter inom försörjningsberedskap
9 b §
Myndigheten ska på en övergripande nationell nivå stödja  och samordna statliga myndigheters, kommuners och regioners  planering och arbete som syftar till att inför och vid  fredstida krissituationer och höjd beredskap upprätthålla den  försörjning av varor och tjänster som är nödvändig för att  trygga befolkningens överlevnad, säkerställa de viktigaste  samhällsfunktionerna eller bidra till det militära försvarets  förmåga. Förordning (2025:743).
9 c §
Myndigheten ska bistå andra statliga myndigheter,  kommuner och regioner med kunskap och information i frågor som  rör beredskapslagring. Förordning (2025:743).
9 d §
Myndigheten får bedriva uppdragsverksamhet i form av  beredskapslagring med tillhörande tjänster på uppdrag av andra  statliga myndigheter. Förordning (2025:743).
Uppföljning, utvärdering och lärande
10 §
Myndigheten ska beredskapssektorsvis, geografiskt  områdesvis och på en övergripande samhällsnivå följa upp och  utvärdera krisberedskap och civilt försvar och bedöma om  vidtagna åtgärder fått önskad effekt.
Myndigheten ska kunna göra en samlad bedömning av  olycksutvecklingen och det säkerhetsarbete som är kopplat till  denna. Förordning (2022:541).
11 §
Myndigheten ska se till att erfarenheter tas till vara från inträffade olyckor och kriser. Till stöd för detta ska myndigheten tillhandahålla tvärsektoriella och samlade bilder och bedömningar samt utveckla kompetens och metodik inom området som tillgodoser nationella, regionala och lokala behov.
Informationssäkerhet
11 a §
Myndigheten ska stödja och samordna arbetet med  samhällets informationssäkerhet samt analysera och bedöma  omvärldsutvecklingen inom området. I detta ingår att lämna råd  och stöd i fråga om förebyggande arbete till andra statliga  myndigheter, kommuner och regioner samt företag och  organisationer.
Myndigheten ska årligen lämna en rapport till regeringen med  en sammanställning av de incidenter som rapporterats in till  myndigheten enligt 14 § förordningen (2022:524) om statliga  myndigheters beredskap. Inför arbetet med att sammanställa  rapporten ska myndigheten inhämta upplysningar från  Säkerhetspolisen och Försvarsmakten om de incidenter som  rapporterats in till de myndigheterna enligt 2 kap. 4 § första  stycket 2 säkerhetsskyddsförordningen (2021:955).
Myndigheten ska även rapportera till regeringen om  förhållanden på informationssäkerhetsområdet som kan leda till  behov av åtgärder på olika nivåer och områden i samhället.
Förordning (2022:1004).
11 b §
Myndigheten ska ansvara för att Sverige har en  nationell funktion med uppgift att stödja samhället i arbetet  med att förebygga och hantera it-incidenter. Myndigheten ska
1. agera skyndsamt vid it-incidenter genom att sprida  information samt vid behov arbeta med samordning av åtgärder  och medverka i det arbete som krävs för att avhjälpa eller  lindra effekter av det inträffade,
2. återrapportera till berörda aktörer i samband med att en  it-incident har rapporterats,
3. samverka med myndigheter med särskilda uppgifter inom  informationssäkerhetsområdet, och
4. vara Sveriges kontaktpunkt gentemot motsvarande funktioner  i andra länder samt utveckla samarbetet och  informationsutbytet med dessa. Förordning (2015:1065).
11 c §
Myndigheten ska vara nationellt samordningscenter  enligt artikel 6 i Europaparlamentets och rådets förordning 
(EU) 2021/887 av den 20 maj 2021 om inrättande av Europeiska  kompetenscentrumet för cybersäkerhet inom näringsliv, teknik  och forskning och av nätverket av nationella  samordningscentrum. Förordning (2022:123).
Forskning och utveckling
12 §
Myndigheten ska beställa, kvalitetssäkra och förmedla forskning och utvecklingsarbete för skydd mot olyckor, krisberedskap och civilt försvar.
Jämställdhet
13 §
Myndigheten ska säkerställa att ett  jämställdhetsperspektiv integreras i verksamhetsplanering,  genomförande, uppföljning och rapportering av verksamheten  och verka i enlighet med Förenta nationernas säkerhetsråds  resolutioner 1325 (2000) och 1820 (2008) om kvinnor, fred och  säkerhet. Resolutionerna och jämställdhetsperspektivet ska  särskilt beaktas vid utbildnings- och övningsverksamhet  enligt 5 § samt vid planering, genomförande och utvärdering  av insatser enligt 7 och 8 §§.  Förordning (2018:1518).
13 a §
Myndigheten ska stödja kommunerna i deras arbete med  jämställdhet och mångfald i kommunernas organisationer för  utförande av uppgifterna enligt lagen (2003:778) om skydd mot  olyckor. Förordning (2020:885).
Särskilda uppgifter
14 §
Myndigheten ska, förutom genom insatser som avses i 8 §
första stycket tredje meningen, på regeringens uppdrag kunna stödja personer med hemvist i Sverige som drabbats av en större katastrof utomlands. Myndigheten ska i det sammanhanget särskilt underlätta kontakterna mellan enskilda och myndigheter, verka för samordning av myndigheters, organisationers och övriga aktörers åtgärder, verka för samordning av den offentliga informationen om den reglering som har betydelse för dem som drabbats samt identifiera behov av särskilda insatser. Förordning (2009:611).
14 a §
Myndigheten ska upprätthålla en beredskap för att  besluta om och genomföra luftburna sjuktransporter med Svenska  nationella ambulansflyget.
Myndigheten får, i samråd med Socialstyrelsen, besluta om  insatser med Svenska nationella ambulansflyget endast under  förutsättning att dessa finansieras av någon annan än  myndigheten och att nödvändiga resurser inte finns att tillgå  på annat sätt. Innan myndigheten beslutar om en insats ska  myndigheten informera Regeringskansliet 
(Försvarsdepartementet) om de åtgärder som myndigheten avser  att vidta. Förordning (2023:582).
15 §
Myndigheten ska tillsammans med andra berörda aktörer  verka för att skapa en sammanhållen information om skydd mot  olyckor, krisberedskap och totalförsvar samt om  säkerhetspolitik. Myndigheten ska vidare stärka samhällets  förmåga att hantera olyckor, kriser och konsekvenser av krig  och krigsfara genom samverkan med organisationer som har  uppgifter inom krisberedskapsområdet och civilt försvar.
Myndigheten ska stödja medieföretagens beredskapsplanering.  Förordning (2018:1518).
16 §
Myndigheten ska införa, förvalta och utveckla radiokommunikationssystemet för skydd och säkerhet (Rakel-
systemet).
16 a §
Myndigheten ska förvalta, utveckla och tillhandahålla  den nationella kommunikationstjänsten Swedish Government  Secure Intranet (SGSI). Tjänsten ska tillhandahållas statliga  myndigheter, kommuner och regioner. Tjänsten ska också  tillhandahållas andra aktörer som enligt författning eller  genom avtal har ålagts ett särskilt ansvar för beredskap vid  olyckor, kriser eller höjd beredskap. Förordning (2021:280).
17 §
Myndigheten utför de uppgifter som följer av förordningen 
(2016:157) om erkännande av yrkeskvalifikationer.  Förordning (2016:160).
17 a §
Myndigheten ska vara Sveriges kontaktpunkt för skydd av europeisk kritisk infrastruktur enligt artikel 10.1 i rådets direktiv 2008/114/EG av den 8 december 2008 om identifiering av, och klassificering som, europeisk kritisk infrastruktur och bedömning av behovet att stärka skyddet av denna. Förordning (2009:611).
17 b §
Myndigheten ska vara behörig myndighet för frågor enligt Europaparlamentets och rådets direktiv 2007/60/EG av den 23 oktober 2007 om bedömning och hantering av översvämningsrisker och ska ansvara för rapportering till Europeiska gemenskapens kommission enligt artikel 15 i direktivet. Förordning (2009:957).
18 §
Myndigheten ska samordna deltagande för de svenska myndigheter som bedriver verksamhet inom ramen för den civila beredskapsdelen inom Nato/Partnerskap för fred-samarbetet.
18 a §
Myndigheten ska verka för att det generationsmål för miljöarbetet och de miljökvalitetsmål som riksdagen har fastställt nås och ska vid behov föreslå åtgärder för miljöarbetets utveckling.
Myndigheten ska rapportera till Naturvårdsverket och samråda med verket om vilken rapportering som behövs.
Förordning (2011:482).
18 b §
Myndigheten ska vara nationell kontaktpunkt för  Galileosystemets larmkedja i Sverige.
Förordning (2018:1518).
18 c §
Myndigheten ska vara nationell kontaktpunkt i  Sverige enligt Unescos mellanstatliga oceanografiska  kommissions tsunamiprogram (Tsunami National Contact).  Myndigheten ska samordna sitt arbete med Sveriges  meteorologiska och hydrologiska institut (SMHI).
Förordning (2018:1518).
18 d §
Myndigheten ska utöva tillsyn över och kontroll av  att åtagandena i alarmeringsavtalet mellan staten och SOS  Alarm Sverige AB uppfylls. Myndigheten ska årligen lämna en  rapport till regeringen där det utförda tillsyns- och  kontrollarbetet redovisas. Förordning (2018:1518).
18 e §
Myndigheten ska stödja kommunerna i deras arbete med  personalförsörjningen av deltidsanställda brandmän.
Myndigheten ska även utföra utredningar om personliga  förhållanden, enligt 2 kap. 1 § lagen (1994:1809) om  totalförsvarsplikt, för totalförsvarspliktiga som med stöd av 
3 kap. 4 § samma lag ska skrivas in för civilplikt inom sådan  räddningstjänst som kommunerna ansvarar för. Myndigheten ska  även göra framställningar om krigsplacering enligt 3 kap. 15 §  samma lag för dessa totalförsvarspliktiga.  Förordning (2023:919).
18 f §
Bestämmelser om myndighetens uppgift som  marknadskontrollmyndighet enligt Europaparlamentets och rådets  förordning (EU) 2019/1020 av den 20 juni 2019 om  marknadskontroll och överensstämmelse för produkter och om  ändring av direktiv 2004/42/EG och förordningarna (EG)  nr 765/2008 och (EU) nr 305/2011 finns i
- förordningen (2006:311) om transport av farligt gods,
- förordningen (2010:1075) om brandfarliga och explosiva  varor,
- miljötillsynsförordningen (2011:13), och
- förordningen (2018:1179) med kompletterande bestämmelser  till EU:s förordning om gasanordningar.
Förordning (2022:1167).
18 g §
Myndigheten ska vara nationell kontaktpunkt enligt  artikel 8 i rådets beslut (Gusp) 2021/698 av den 30 april 2021  om säkerheten i de system och tjänster som har byggts ut,  tagits i drift och använts inom ramen för unionens rymdprogram  som kan påverka säkerheten i unionen och om upphävande av  beslut 2014/496/Gusp. Förordning (2022:1703).
18 h §
Myndigheten ska vara behörig myndighet för den  offentligt reglerade tjänsten (PRS) inom det europeiska  satellitnavigeringsprogrammet (Galileo) i enlighet med  Europaparlamentets och rådets beslut 1104/2011/EU av den 
25 oktober 2011 om närmare föreskrifter för tillträde till den  offentliga reglerade tjänst som erbjuds via det globala system  för satellitnavigering som inrättats genom Galileoprogrammet.  Myndigheten ska ha en samordnande roll och uppdraget avgränsas  till de uppgifter i rådets beslut som inte är reglerade i lag  eller uppdrag. Förordning (2022:1703).
18 i §
Myndigheten ska vara behörig myndighet för Govsatcom  inom Europeiska unionens rymdprogram, enligt artikel 68 i  Europaparlamentets och rådets förordning (EU) 2021/696 av den 
28 april 2021 om inrättande av unionens rymdprogram och  Europeiska unionens rymdprogrambyrå och om upphävande av  förordningarna (EU) nr 912/2010, (EU) nr 1285/2013 och (EU)  nr 377/2014 och beslut nr 541/2014/EU. Myndigheten ska ha en  samordnande roll och uppdraget avgränsas till de uppgifter i  Europaparlamentets och rådets förordning som inte är  reglerade i lag eller uppdrag. Förordning (2022:1703).
18 j §
Myndigheten ska vara svensk teknisk kontaktpunkt för  Organisationen för säkerhet och samarbete i Europas (OSSE)  verksamhet på cyberområdet. Innan svar på  informationsförfrågningar lämnas ska myndigheten informera  Regeringskansliet (Utrikesdepartementet).  Förordning (2022:1703).
18 k §
Myndigheten ska när det gäller krisberedskapsåtgärder  avseende kärnteknisk verksamhet redovisa
1. hur myndigheten och länsstyrelserna har använt medlen och  hur medlen har fördelats mellan aktörerna, och
2. bedömda effekter av den genomförda verksamheten.
Myndigheten ska även senast den 20 februari varje år  rapportera utfallet av verksamheten samt lämna en prognos för  de kommande tre åren till Strålsäkerhetsmyndigheten.
Förordning (2022:1703).
18 l §
Myndigheten ska ha beredskap att kunna bistå regeringen  med att kungöra författningar genom att de publiceras på  webbplatsen msb.se. Författningar ska kunna publiceras där om  regeringen inte kan publicera författningar på Svensk  författningssamlings webbplats. Förordning (2022:1703).
Myndighetsledning och organisation
19 §
Myndigheten leds av en myndighetschef.
20 §
Vid myndigheten ska det finnas ett insynsråd som består av högst tio ledamöter.
20 a §
Verksamheten som gäller skydd mot olyckor och åtgärder  inom befolkningsskyddet ska bedrivas inom en egen del av  myndigheten. Förordning (2025:607).
Särskilda organ
21 §
Inom myndigheten finns en nämnd som ska pröva de frågor  om disciplinära åtgärder och avskiljande som regleras i  förordningen (2003:477) om utbildning i skydd mot olyckor.
Nämnden består av myndighetschefen, chefen för den enhet som  berörs, en företrädare för de anställda lärarna vid  myndigheten samt chefsjuristen. De studerande har rätt att  vara representerade i nämnden med en ledamot. Den ledamot som  företräder lärarna ska utses och entledigas av den  arbetstagarorganisation som är den största med hänsyn till  antalet medlemmar bland den personalkategorin. Ledamoten ska  utses för två år. Den ledamot som representerar de studerande  ska utses för ett år.
Myndighetschefen är nämndens ordförande. Nämnden är beslutsför  när ordföranden och minst tre andra ledamöter, varav  chefsjuristen ska vara en, är närvarande.  Förordning (2025:607).
Anställningar och uppdrag
22 §
Generaldirektören är myndighetschef.
23 §
Vid myndigheten finns en överdirektör.
23 a §
Regeringen beslutar om anställning av chefen för  verksamheten som gäller skydd mot olyckor och åtgärder inom  befolkningsskyddet. Förordning (2025:607).
Personalansvarsnämnd
24 §
Vid myndigheten ska det finnas en personalansvarsnämnd.
Tillämpligheten av vissa förordningar
25 §
Myndigheten ska tillämpa personalföreträdarförordningen
(1987:1101) och internrevisionsförordningen (2006:1228).
Avgifter
26 §
Myndigheten ska ta ut avgifter för grundabonnemang och  tilläggstjänster som avser det gemensamma  radiokommunikationssystemet för skydd och säkerhet (Rakel-
systemet).
Regeringen beslutar om avgifternas storlek när det gäller  grundabonnemang för de myndigheter som är  beredskapsmyndigheter enligt förordningen (2022:524) om  statliga myndigheters beredskap. Myndigheten beslutar om  övriga avgifters storlek. Förordning (2022:541).
26 a §
Myndigheten ska ta ut avgifter för tillhandahållandet  av den kommunikationstjänst som avses i 16 a §. Myndigheten  beslutar om avgifternas storlek. Förordning (2021:280).
26 b §
Myndigheten ska ta ut avgifter för den  uppdragsverksamhet i form av beredskapslagring som avses i 
9 d §. Myndigheten beslutar om avgifternas storlek.
Förordning (2025:743).
27 §
Myndigheten får åta sig att mot avgift utveckla och  förvalta tekniskt stöd åt andra myndigheter samt åt kommuner  och regioner. Myndigheten beslutar om avgifternas storlek.
Förordning (2019:1070).
28 §
Myndigheten får ta ut avgifter för utbildningar som myndigheten bedriver. Avgifter får inte tas ut för sådana utbildningar som anges i 1 § förordningen (2003:477) om utbildning i skydd mot olyckor, utbildningar som anpassats för deltidsanställda brandmän eller utbildning som ger behörighet att vara räddningsledare enligt 3 kap. 9 § förordningen
(2003:789) om skydd mot olyckor. Myndigheten beslutar om avgifternas storlek.
29 §
Myndigheten får, om verksamheten har anknytning till myndighetens uppgifter, mot avgift tillhandahålla
1. internat- och restaurangtjänster,
2. konferenslokaler, och
3. boende för studerande inom myndighetens utbildningsverksamhet.
Myndigheten beslutar om avgifternas storlek.
30 §
Inkomsterna från avgifter enligt 26-29 §§ disponeras av myndigheten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.