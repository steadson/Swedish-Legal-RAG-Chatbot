Title: Förordning (2023:623) om sjöminering
SFS Number: Svensk författningssamling 2023:623
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023623-om-sjominering_sfs-2023-623/
Source Link: http://rkrattsbaser.gov.se/sfst?bet=2023:623
Amendment Register Link: http://rkrattsbaser.gov.se/sfsr?bet=2023:623
Ministry/Authority: Försvarsdepartementet
Issued: 2023-10-26
Metadata: {"Utfärdad": "2023-10-26"}

==================================================

Förordning (2023:623) om sjöminering
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:623
Departement/myndighet
:   
Försvarsdepartementet
Utfärdad
:   
2023-10-26
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning upphör att gälla om Sverige kommer i  krig.
2 §
Denna förordning är meddelad med stöd av 8 kap. 7 §  regeringsformen.
3 §
I denna förordning avses med
- kontrollerbara sjöminor: sjöminor, vilkas funktion kan  kontrolleras efter att de har lagts ut och som utlöses genom  fjärrstyrning av en operatör, och
- okontrollerbara sjöminor: sjöminor, vilkas funktion inte kan  kontrolleras efter att de har lagts ut eller aktiverats och  som utlöses genom sensordetektion.
Sjöminering
4 §
Försvarsmakten får besluta att lägga ut kontrollerbara  sjöminor inom Sveriges sjöterritorium.
5 §
Försvarsmakten får besluta att lägga ut okontrollerbara  sjöminor inom Sveriges sjöterritorium
1. om det råder höjd beredskap, eller
2. om regeringen i ett enskilt fall har beslutat att  Försvarsmakten får lägga ut sådana minor.
Om Försvarsmakten bedömer att det med hänsyn till landets  försvar eller säkerhet är absolut nödvändigt att lägga ut  okontrollerbara sjöminor och att ett beslut av regeringen inte  kan inväntas, får Försvarsmakten besluta att lägga ut sådana  minor. Försvarsmakten ska efter ett sådant beslut genast  underrätta Regeringskansliet (Försvarsdepartementet).
6 §
Försvarsmakten ska samverka med Kustbevakningen,  Sjöfartsverket och Transportstyrelsen vid planering och  genomförande av sjöminering enligt 5 §.
Sjöminröjning
7 §
Försvarsmakten ansvarar för att röja sjöminor som  myndigheten har lagt ut
1. om de inte längre behöver vara utlagda med hänsyn till  landets försvar eller säkerhet, eller
2. om regeringen i ett enskilt fall har beslutat att  sjöminorna ska röjas.
Information och övervakning
8 §
Försvarsmakten ansvarar för att se till att det lämnas  nödvändig information om minfarliga områden. Försvarsmakten  ansvarar också för att se till att sådana områden övervakas i  den utsträckning som är nödvändigt.
Bemyndiganden
9 §
Försvarsmakten får, efter att ha gett Kustbevakningen,  Sjöfartsverket och Transportstyrelsen tillfälle att yttra sig,  meddela ytterligare föreskrifter om verkställigheten av denna  förordning.
Övergångsbestämmelser
2023:623
1. Denna förordning träder i kraft den 1 december 2023.
2. Genom förordningen upphävs generalordern den 24 november 
1967 nr H 48/1967 Bestämmelser om sjömineringar.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.