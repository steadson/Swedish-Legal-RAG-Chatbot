Title: Förordning (2018:158) om bidrag till åtgärder mot radon i småhus
SFS Number: Svensk författningssamling 2018:158
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018158-om-bidrag-till-atgarder-mot_sfs-2018-158/
Source Link: http://rkrattsbaser.gov.se/sfst?bet=2018:158
Amendment Register Link: http://rkrattsbaser.gov.se/sfsr?bet=2018:158
Ministry/Authority: Landsbygds- och infrastrukturdepartementet BB
Issued: 2018-03-21
Metadata: {"Utfärdad": "2018-03-21"}

==================================================

Förordning (2018:158) om bidrag till åtgärder mot radon i småhus
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:158
Departement/myndighet
:   
Landsbygds- och infrastrukturdepartementet BB
Utfärdad
:   
2018-03-21
Ändringsregister
:
SFSR (Regeringskansliet)
Källa
:
Fulltext (Regeringskansliet)
Syfte
1 §
Denna förordning innehåller bestämmelser om statligt  bidrag till kostnader för åtgärder i syfte att minska  radonhalten i inomhusluften i småhus. Med småhus avses i  denna förordning en- och tvåbostadshus som bidragstagaren  äger och själv stadigvarande bor i.
Bidrag får lämnas i mån av tillgång på medel.
Denna förordning är meddelad med stöd av 8 kap. 7 §  regeringsformen.
Förutsättningar för bidrag
2 §
Bidrag får lämnas om radonhalten i inomhusluften utgör en  olägenhet som inte är ringa eller helt tillfällig och  radonhalten överstiger 200 becquerel per kubikmeter. Bidrag  får lämnas för åtgärder som bedöms nödvändiga för att  radonhalten ska vara högst 200 becquerel per kubikmeter efter  det att åtgärder har utförts.
Sökanden ska låta göra de mätningar av husets radonhalt i  inomhusluften som behövs för bedömningen av ansökan.
3 §
Bidrag lämnas med 50 procent av en skälig kostnad för  åtgärderna, dock högst med 25 000 kronor. Bidrag under 2 000  kronor betalas inte ut.
Bidrag får inte lämnas för åtgärder som påbörjats innan en  ansökan om bidrag har kommit in till länsstyrelsen. Vid  nybyggnation får bidrag lämnas tidigast två år efter det att  huset tagits i bruk.
Ansökan om bidrag
4 §
Ansökan om bidrag görs skriftligen hos länsstyrelsen i  det län där huset ligger.
I ansökan ska det anges från vilken källa radonet kommer.  Ansökan ska också innehålla en redogörelse för resultatet av  den mätning inför ansökan som avses i 2 § andra stycket och  andra uppgifter som behövs för att ansökan ska kunna prövas.
Uppgifter om faktiska förhållanden ska lämnas på heder och  samvete.
5 §
Länsstyrelsen får ge den kommun där huset ligger  tillfälle att yttra sig över ansökan. I frågor som rör  mätning av radonhalten i inomhusluften får länsstyrelsen  inhämta synpunkter från Strålsäkerhetsmyndigheten.
Beslut om bidrag
6 §
Länsstyrelsen prövar frågor om bidrag.
Beslut om bidrag ska förenas med villkor om mätning av  radonhalten i inomhusluften efter vidtagna åtgärder 
(uppföljningsmätning).
I beslutet ska det anges vilka åtgärder bidraget avser, det  preliminära bidragsbeloppet, den tidpunkt då åtgärderna  senast ska vara färdigställda och när en begäran om  utbetalning av bidrag senast ska ha kommit in till  länsstyrelsen.
Utbetalning av bidrag
7 §
Länsstyrelsen fastställer det slutliga bidragsbeloppet  och beslutar om utbetalning av bidraget sedan de åtgärder som  bidraget avser har utförts och en begäran om utbetalning har  kommit in till länsstyrelsen.
8 §
Bidrag enligt denna förordning betalas ut av Boverket.
Återbetalning
9 §
Länsstyrelsen ska besluta om återbetalning helt eller  delvis om
1. den som har ansökt om eller beviljats bidraget genom att  lämna oriktiga uppgifter har förorsakat att bidraget  beviljats felaktigt eller med för högt belopp,
2. bidraget av något annat skäl har beviljats felaktigt eller  med för högt belopp och mottagaren borde ha insett detta,
3. ett villkor för bidraget inte har följts, eller
4. mottagaren av bidraget inte har lämnat en  uppföljningsmätning enligt 6 § andra stycket.
Länsstyrelsen får helt eller delvis efterge belopp som ska  återbetalas, om det finns särskilda skäl.
Bemyndigande
10 §
Boverket får meddela föreskrifter om
1. när en åtgärd enligt 2 § första stycket ska anses  påbörjad,
2. vilka uppgifter som ska lämnas i ansökan om bidrag och i  samband med begäran om utbetalning,
3. sådan mätning av radonhalten i inomhusluften som behövs  för tillämpningen av denna förordning, och
4. de övriga föreskrifter som behövs för verkställigheten av  denna förordning.
Överklagande
11 §
Länsstyrelsens beslut enligt denna förordning får  överklagas till Boverket.
Boverkets beslut får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.