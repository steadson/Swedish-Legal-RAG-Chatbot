Title: Förordning (2025:744) om brottsofferfond
SFS Number: Svensk författningssamling 2025:744
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025744-om-brottsofferfond_sfs-2025-744/
Source Link: http://rkrattsbaser.gov.se/sfst?bet=2025:744
Amendment Register Link: http://rkrattsbaser.gov.se/sfsr?bet=2025:744
Ministry/Authority: Justitiedepartementet KRIM
Issued: 2025-06-19
Metadata: {"Utfärdad": "2025-06-19"}

==================================================

Förordning (2025:744) om brottsofferfond
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:744
Departement/myndighet
:   
Justitiedepartementet KRIM
Utfärdad
:   
2025-06-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller kompletterande bestämmelser  till lagen (1994:419) om brottsofferfond. I förordningen 
(2007:1171) med instruktion för Brottsoffermyndigheten finns  bestämmelser om vem som fattar beslut enligt denna förordning.  Förordningen är meddelad med stöd av 8 kap. 11 §  regeringsformen i fråga om 23 § och 8 kap. 7 § regeringsformen  i fråga om övriga bestämmelser.
Syftet med bidraget
2 §
Bidrag från brottsofferfonden får lämnas i syfte att  stödja forskning, utbildning, information och  utvecklingsverksamhet. Bidrag får även lämnas till ideella  organisationer i form av verksamhetsstöd.
Förutsättningar för bidrag
3 §
En ansökan om verksamhetsstöd eller stöd för utbildning,  information eller utvecklingsverksamhet får göras av en  organisation som i Sverige bedriver verksamhet av det slag som  avses i 2 § sedan minst två år före dagen för ansökan. Kravet  på att verksamhet ska ha bedrivits sedan minst två år före  dagen för ansökan gäller inte om det sökta bidraget  understiger ett halvt prisbasbelopp enligt 2 kap. 6 och 7 §§  socialförsäkringsbalken.
En ansökan om stöd till forskning får göras avseende forskning  som ska bedrivas vid
1. ett svenskt universitet som har staten som huvudman,
2. en svensk högskola som har staten som huvudman,
3. en enskild utbildningsanordnare som omfattas av lagen 
(1993:792) om tillstånd att utfärda vissa examina, eller
4. en statlig eller kommunal myndighet med forskningsuppdrag i  Sverige.
4 §
En ansökan får avslås om sökanden har fått annat statligt  bidrag för samma verksamhet som en ansökan enligt denna  förordning avser.
5 §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation om det  framkommer att någon av dess samarbetsorganisationer, eller en  företrädare för samarbetsorganisationen, agerar på ett sådant  sätt som anges i första stycket.
6 §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 5 §, får  bidrag ändå lämnas till organisationen om det finns särskilda  skäl. Vid denna bedömning ska det särskilt beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits.
7 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Brottsoffermyndigheten.
Ansökan om bidrag
8 §
En ansökan om bidrag ska göras skriftligen till  Brottsoffermyndigheten. Den som ansöker om bidrag ska på  begäran av Brottsoffermyndigheten lämna de uppgifter och  handlingar som myndigheten behöver för att kunna pröva  ansökan.
En ansökan enligt 3 § första stycket ska vara egenhändigt  undertecknad av en behörig företrädare för organisationen  eller dennes ombud. Brottsoffermyndigheten får tillåta att  ansökan undertecknas med en sådan avancerad elektronisk  underskrift som avses i artikel 3 i Europaparlamentets och  rådets förordning (EU) nr 910/2014 av den 23 juli 2014 om  elektronisk identifiering och betrodda tjänster för  elektroniska transaktioner på den inre marknaden och om  upphävande av direktiv 1999/93/EG, i den ursprungliga  lydelsen.
Beslut om bidrag
9 §
Ett beslut om bidrag får förenas med villkor. Villkoren  ska framgå av beslutet. Bidrag får lämnas i mån av tillgång på  medel.
Hinder mot utbetalning
10 §
Brottsoffermyndigheten ska besluta att ett beviljat  bidrag helt eller delvis inte ska betalas ut om den som har  beviljats bidraget inte längre uppfyller villkoren för det  eller om det finns grund för återbetalning enligt 14 §. Ett  sådant beslut gäller omedelbart.
Anmälningsskyldighet
11 §
Den som ansöker om eller har beviljats bidrag enligt  denna förordning ska utan dröjsmål till Brottsoffermyndigheten  anmäla sådana ändrade förhållanden som kan påverka rätten till  eller storleken på bidraget.
Redovisning
12 §
Den som har beviljats bidrag ska senast vid den tidpunkt  som anges i beslutet lämna en skriftlig redovisning till  Brottsoffermyndigheten.
Bidragsmottagaren ska lämna de uppgifter och handlingar som  Brottsoffermyndigheten begär.
13 §
Om ett beviljat bidrag av det slag som avses i 3 § första  stycket uppgår till minst en fjärdedels prisbasbelopp enligt 
2 kap. 6 och 7 §§ socialförsäkringsbalken ska en revisor  granska redovisningen enligt 12 §. Revisorns rapport över  granskningen ska bifogas redovisningen.
Om ett beviljat bidrag av det slag som avses i 3 § första  stycket uppgår till minst fem prisbasbelopp enligt 2 kap. 6  och 7 §§ socialförsäkringsbalken ska granskningen göras av en  auktoriserad eller godkänd revisor.
Återbetalningsskyldighet och återkrav
14 §
En bidragsmottagare är skyldig att betala tillbaka  bidraget om
1. mottagaren genom att lämna oriktiga uppgifter eller på  annat sätt har orsakat att bidraget har lämnats felaktigt  eller med ett för högt belopp,
2. bidraget av något annat skäl än vad som anges i 1 har  lämnats felaktigt eller med ett för högt belopp,
3. bidraget helt eller delvis inte har utnyttjats eller inte  har använts för det ändamål som det har beviljats för,
4. mottagaren inte har lämnat en sådan redovisning, sådana  uppgifter eller sådana handlingar som avses i 12 §,
5. det inte finns förutsättningar att lämna bidrag enligt 5  och 6 §§, eller
6. mottagaren inte har följt villkor i beslutet om bidrag.
15 §
Brottsoffermyndigheten ska besluta att helt eller delvis  kräva tillbaka bidraget, om bidragsmottagaren är  återbetalningsskyldig enligt 14 §. Brottsoffermyndigheten får  besluta att bidragsmottagaren ska betala ränta enligt  räntelagen (1975:635) på det belopp som ska betalas tillbaka.
Om bidragsmottagaren är återbetalningsskyldig enligt 14 § 1-5  och det finns synnerliga skäl, får Brottsoffermyndigheten  besluta att helt eller delvis avstå från ett krav på  återbetalning.
Om bidragsmottagaren är återbetalningsskyldig enligt 14 § 6  och det finns särskilda skäl, får Brottsoffermyndigheten  besluta att helt eller delvis avstå från ett krav på  återbetalning.
Uppföljning och redovisning
16 §
Brottsoffermyndigheten ska följa upp och utvärdera hur  bidraget har använts av bidragsmottagaren. Myndigheten ska  också se till att resultaten av den forskning och utveckling  som bedrivs med medel som lämnats från fonden offentliggörs på  lämpligt sätt.
17 §
Brottsoffermyndigheten ska i samband med sin  årsredovisning lämna en samlad redovisning till regeringen om  hur brottsofferfondens medel har använts under det senaste  budgetåret, vilka resultat som har uppnåtts och hur resultaten  förhåller sig till de ändamål som bidragen beviljats för. Till  denna redovisning ska Brottsoffermyndigheten bifoga  Kammarkollegiets redovisning enligt 18 § första stycket.
Förvaltning av brottsofferfondens medel
18 §
Brottsofferfondens medel ska förvaltas av  Kammarkollegiet. För förvaltningen gäller förordningen 
(1987:778) om placering av fondmedel under Kammarkollegiets  förvaltning. Kammarkollegiet ska varje år lämna en redovisning  av förvaltningen till Brottsoffermyndigheten för det senast  avslutade räkenskapsåret.
Kostnaderna för Kammarkollegiets förvaltning och  Brottsoffermyndighetens administration av fonden får ersättas  av fondens medel.
Information om brottsofferfonden
19 §
När en domstol eller en åklagare meddelar ett beslut om  avgift enligt lagen (1994:419) om brottsofferfond ska  domstolen eller åklagaren i samband med detta informera den  avgiftsskyldige om brottsofferfonden och dess uppgifter. Sådan  information behöver inte lämnas om den redan har lämnats av en  lägre domstol eller av åklagaren.
Uppbörd och indrivning av avgift enligt lagen (1994:419) om  brottsofferfond
20 §
Bestämmelser om uppbörd och indrivning av fondavgifter  finns i bötesverkställighetslagen (1979:189), lagen (1993:891)  om indrivning av statliga fordringar m.m.,  bötesverkställighetsförordningen (1979:197) och  indrivningsförordningen (1993:1229). Polismyndigheten ska  varje månad redovisa inbetalda fondavgifter till  Kammarkollegiet. Kronofogde-myndigheten ska redovisa indrivna  fondavgifter till Kammarkollegiet.
21 §
Om en fordran på fondavgift och en fordran på böter har  tagits upp i samma exekutionstitel får endast en grundavgift  enligt förordningen (1992:1094) om avgifter vid  Kronofogdemyndigheten tas ut, oavsett om fordringarna  registreras som ett eller flera mål.
Överklagande
22 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 10 § och beslut om  återkrav enligt 15 § får dock inte överklagas.
Rätt att meddela föreskrifter
23 §
Brottsoffermyndigheten får meddela föreskrifter om  verkställigheten av denna förordning.
Övergångsbestämmelser
2025:744
1. Denna förordning träder i kraft den 1 augusti 2025.
2. Genom förordningen upphävs förordningen (1994:426) om  brottsofferfond.
3. Den upphävda förordningen gäller dock fortfarande för  bidrag som beslutats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.