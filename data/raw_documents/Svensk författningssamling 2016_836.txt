Title: Förordning (2016:836) om elbusspremie
SFS Number: Svensk författningssamling 2016:836
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016836-om-elbusspremie_sfs-2016-836/
Source Link: http://rkrattsbaser.gov.se/sfst?bet=2016:836
Amendment Register Link: http://rkrattsbaser.gov.se/sfsr?bet=2016:836
Ministry/Authority: Klimat- och näringslivsdepartementet
Issued: N/A
Metadata: {}

==================================================

Förordning (2016:836) om elbusspremie
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:836
Departement/myndighet
:   
Klimat- och näringslivsdepartementet
Utfärdad
:   
2016-06-30
Omtryck
:   
SFS 2017:1341
Ändrad
:   
t.o.m. SFS 2025:13
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Syftet med denna förordning är att bidra till  miljökvalitetsmålen Begränsad klimatpåverkan, Frisk luft och  God bebyggd miljö genom att med en elbusspremie främja  introduktionen av elbussar på marknaden.
Förordningen är meddelad med stöd av 8 kap. 7 §  regeringsformen. Förordning (2017:1341).
Ordförklaringar
2 §
Med regional kollektivtrafikmyndighet avses i denna  förordning en regional myndighet som enligt lagen (2010:1065)  om kollektivtrafik har det regionala ansvaret för  kollektivtrafiken.
2 a §
Med buss i klass II avses i denna förordning en buss som
1. har en maximal transportkapacitet om minst 15 passagerare,
2. är konstruerad med utrymme för stående passagerare,
3. är utrustad med bälten, och
4. används för
a) regional trafik inom län, eller
b) trafik i förorter i anslutning till större städer.
Med buss i klass III avses i denna förordning en buss som
1. har en maximal transportkapacitet om minst 15 passagerare,
2. är konstruerad utan utrymme för stående passagerare,
3. är utrustad med bälten, och
4. används
a) för beställningstrafik,
b) för regional trafik mellan län (expressbuss), eller
c) som turistbuss. Förordning (2023:885).
2 b §
Med utsläppsfritt fordon avses i denna förordning ett  utsläppsfritt fordon enligt artikel 2.102g i kommissionens  förordning (EU) nr 651/2014 av den 17 juni 2014 genom vilken  vissa kategorier av stöd förklaras förenliga med den inre  marknaden enligt artiklarna 107 och 108 i fördraget.
Med rent fordon avses i denna förordning ett rent fordon  enligt artikel 2.102f i kommissionens förordning (EU)  nr 651/2014. Förordning (2023:885).
3 §
Med elbuss avses i denna förordning en buss enligt lagen 
(2001:559) om vägtrafikdefinitioner som
1. ställts på enligt förordningen (2019:383) om fordons  registrering och användning och inte tidigare har varit  påställd enligt den förordningen,
2. inte tidigare har tagits i bruk i Sverige eller någon  annanstans, och
3. är ett
a) utsläppsfritt fordon, eller
b) rent fordon som drivs delvis med el eller vätgas.  Förordning (2023:885).
3 a §
Med kollektivtrafik avses i denna förordning sådan  linjetrafik eller beställningstrafik som anges i 1 kap. 5 §  yrkestrafiklagen (2012:210). Förordning (2017:1341).
3 b §
I övrigt har ord och uttryck i denna förordning samma  betydelse som i kommissionens förordning (EU) nr 651/2014.
Förordning (2023:885).
Förutsättningar för att kunna få en elbusspremie
4 §
I den utsträckning det finns medel för det syfte som anges  i 1 § får en elbusspremie, i form av bidrag, ges för bussar i  klass II och III
1. i enlighet med de villkor som anges i kapitel I och  artikel 36b i kommissionens förordning (EU) nr 651/2014, om  premien ges före utgången av 2026, eller
2. i enlighet med 7 §. Förordning (2023:885).
4 a §
Om uppgifter om en elbusspremie till ett företag ska  offentliggöras enligt artikel 9 i kommissionens förordning 
(EU) nr 651/2014, får premien endast beviljas om företaget  samtycker till offentliggörandet. Förordning (2021:1273).
5 §
Har upphävts genom förordning (2023:885).
Kombination med andra stöd
6 §
En elbusspremie får inte kombineras med andra former av  statliga bidrag för förvärv av elbussar.
Elbusspremiens storlek
6 a §
Den stödberättigande kostnaden utgörs av prisskillnaden  mellan elbussen och närmast jämförbara buss.  Förordning (2023:885).
7 §
En elbusspremie som ges till någon annan än ett företag  får uppgå till ett belopp som motsvarar högst 20 procent av  bussens inköpspris, dock
1. högst 100 procent av den stödberättigande kostnaden, om  bussen är ett utsläppsfritt fordon, eller
2. högst 50 procent av den stödberättigande kostnaden, om  bussen är ett rent fordon. Förordning (2023:885).
7 a §
En premie som ges till ett företag vid köp av en elbuss  som är ett utsläppsfritt fordon får uppgå till ett belopp som  motsvarar högst 20 procent av bussens inköpspris, dock
1. högst 30 procent av den stödberättigande kostnaden när det  gäller stora företag,
2. högst 50 procent av den stödberättigande kostnaden när det  gäller medelstora företag, eller
3. högst 60 procent av den stödberättigande kostnaden när det  gäller små företag. Förordning (2023:885).
7 b §
En premie som ges till ett företag vid köp av en elbuss  som är ett rent fordon får uppgå till ett belopp som motsvarar  högst 20 procent av bussens inköpspris, dock
1. högst 20 procent av den stödberättigande kostnaden när det  gäller stora företag,
2. högst 40 procent av den stödberättigande kostnaden när det  gäller medelstora företag, eller
3. högst 50 procent av den stödberättigande kostnaden när det  gäller små företag. Förordning (2023:885).
7 c §
En elbusspremie som ges till ett företag som ingått ett  avtal om allmän trafik får uppgå till ett belopp som motsvarar  högst 20 procent av bussens inköpspris, dock
1. högst 50 procent av den stödberättigande kostnaden, om  elbussen är ett utsläppsfritt fordon, eller
2. högst 40 procent av den stödberättigande kostnaden, om  elbussen är ett rent fordon. Förordning (2023:885).
Prövningsmyndighet
8 §
Statens energimyndighet prövar frågor om elbusspremier.
Mottagare av en premie
9 §
En elbusspremie får ges till
1. en regional kollektivtrafikmyndighet,
2. en kommun eller ett aktiebolag som den regionala  kollektivtrafikmyndigheten enligt 3 kap. 2 § lagen 
(2010:1065) om kollektivtrafik överlämnat befogenhet åt att  ingå avtal om allmän trafik, eller
3. ett företag som ska bedriva kollektivtrafik.  Förordning (2017:1341).
Ansökan
10 §
En ansökan om elbusspremie ska ges in till Statens  energimyndighet, vara skriftlig och innehålla uppgift om
1. det antal elbussar som ansökan avser,
2. varje elbuss maximala transportkapacitet,
3. huruvida de bussar som omfattas av ansökan är utsläppsfria  eller rena fordon, och
4. huruvida sökanden har fått något sådant stöd som avses i 
6 §.
Om sökanden är ett företag ska ansökan även innehålla  uppgifter om antal anställda, årsomsättning och  balansomslutning. Förordning (2023:885).
11 §
Sökanden ska också ge in dokumentation som styrker att  bussen är en elbuss som inte redan omfattas av ett utbetalat  stöd enligt denna förordning och att kraven i 5 § är  uppfyllda. Förordning (2017:1341).
Beslut om och utbetalning av premie
12 §
I ett beslut att bevilja en elbusspremie ska Statens  energimyndighet ange
1. den tidpunkt då det premieberättigade köpet ska vara  genomfört,
2. de ytterligare villkor som behövs för att säkerställa att  kraven enligt denna förordning uppfylls, och
3. att premiemottagaren, på begäran av Statens  energimyndighet, ska lämna de uppgifter som krävs för att  följa upp och utvärdera stödet. Förordning (2021:1273).
12 a §
En begäran om utbetalning av en beviljad elbusspremie  ska ha kommit in till Statens energimyndighet inom sex månader  från tidpunkten enligt 12 § 1. En begäran om utbetalning ska  innehålla dokumentation som styrker att kraven enligt denna  förordning är uppfyllda. Förordning (2021:1273).
13 §
Utbetalningar av elbusspremier ska göras i turordning  efter den dag då sökanden har gett in en komplett  dokumentation enligt 12 a §.
Om det vid tidpunkten för utbetalning av en premie finns flera  sökande för samma buss, ska premien trots första stycket  betalas ut till den av sökandena som är
1. en regional kollektivtrafikmyndighet,
2. en kommun eller ett aktiebolag som har fått befogenhet att  ingå avtal om allmän trafik, om det inte finns någon sökande  enligt 1, och
3. ett företag, om det inte finns någon sökande enligt 1  eller 2. Förordning (2021:1273).
14 §
Statens energimyndighet får besluta att en elbusspremie  inte ska betalas ut om
1. sökanden genom oriktiga uppgifter eller på annat sätt  förorsakat att premien bestämts felaktigt eller med för högt  belopp,
2. premien bestämts felaktigt eller med för högt belopp på  grund av att uppgifterna i vägtrafikregistret är felaktiga,
3. premien av någon annan orsak har bestämts felaktigt  eller med för högt belopp och sökanden borde ha insett det,  eller
4. ett villkor för stödet inte har följts.  Förordning (2017:1341).
14 a §
Ett stöd enligt denna förordning får inte betalas ut  till ett företag som är föremål för betalningskrav på grund  av ett beslut av Europeiska kommissionen som förklarat ett  stöd beviljat av en svensk stödgivare olagligt och oförenligt  med den inre marknaden. Förordning (2017:1341).
Återbetalning och återkrav
15 §
Den som har fått en elbusspremie utbetald är  återbetalningsskyldig om premien enligt någon av de grunder  som anges i 14 § har bestämts felaktigt eller med för högt  belopp. Förordning (2017:1341).
16 §
Om någon är återbetalningsskyldig enligt 15 §, ska  Statens energimyndighet besluta att helt eller delvis kräva  tillbaka premien tillsammans med ränta enligt räntelagen 
(1975:635). Om det finns särskilda skäl, får Statens  energimyndighet helt eller delvis befria den  betalningsskyldige från kravet på återbetalning och ränta.  Förordning (2017:1341).
Offentliggörande, rapportering och registerföring
16 a §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler. Förordning (2017:1341).
Uppföljning och utvärdering
16 b §
Stöd enligt denna förordning ska följas upp och  utvärderas av Statens energimyndighet.  Förordning (2017:1341).
Bemyndigande
17 §
Statens energimyndighet får meddela föreskrifter om
1. hur premien ska betalas ut,
2. vilka uppgifter som behövs för att visa att en buss  uppfyller kraven enligt denna förordning,
3. vilka bussar som ska klassas som närmast jämförbara bussar  enligt 6 a §, och
4. verkställigheten av denna förordning. Förordning (2023:885).
Överklagande
18 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 14, 14 a eller 16 § får dock inte överklagas.
Förordning (2023:885).
Övergångsbestämmelser
2023:508
1. Denna förordning träder i kraft den 1 augusti 2023.
2. För ansökningar om elbusspremie som gjorts före den 
1 augusti 2023 gäller 4 § i den äldre lydelsen.
3. För ansökningar som gjorts före den 1 augusti 2023 och som  avser bussar som inte är i klass II eller III gäller, i  stället för den tidpunkt som anges i 12 a §, att begäran om  utbetalning ska ha kommit in till Statens energimyndighet inom  sex månader från tidpunkten enligt 12 § 1, dock senast den 
31 december 2025. Förordning (2025:13).
2023:885
1. Denna förordning träder i kraft den 2 januari 2024.
2. Äldre föreskrifter gäller för premier som beviljats före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.