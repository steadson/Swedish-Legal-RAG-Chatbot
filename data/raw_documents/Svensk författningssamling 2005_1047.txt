Title: Lag (2005:1047) om internationella förhållanden rörande finansiella företags insolvens
SFS Number: Svensk författningssamling 2005:1047
URL: https://www.riksdagen.se/sv/dokument-och-lagar/dokument/svensk-forfattningssamling/lag-20051047-om-internationella-forhallanden_sfs-2005-1047/
Source Link: http://rkrattsbaser.gov.se/sfst?bet=2005:1047
Amendment Register Link: http://rkrattsbaser.gov.se/sfsr?bet=2005:1047
Ministry/Authority: Justitiedepartementet L2
Issued: 2005-12-08
Metadata: {"Utfärdad": "2005-12-08", "Ändrad": "t.o.m. SFS 2015:1031"}

==================================================

Lag (2005:1047) om internationella förhållanden rörande finansiella företags insolvens
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2005:1047
Departement/myndighet
:   
Justitiedepartementet L2
Utfärdad
:   
2005-12-08
Ändrad
:   
t.o.m. SFS 2015:1031
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna lag gäller vid en rekonstruktionsåtgärd eller ett  likvidationsförfarande för ett försäkringsföretag eller ett  institut hemmahörande i en stat inom Europeiska ekonomiska  samarbetsområdet (EES).
Vid resolutionsåtgärder gäller denna lag även för ett företag  som avses i 1 kap. 1 § första stycket 2 lagen (2015:1016) om  resolution och ett motsvarande utländskt företag hemmahörande  inom EES.
Lagen gäller också i tillämpliga delar för andra  försäkringsföretag och institut som har beviljats tillstånd  att bedriva verksamhet genom filial i en stat inom EES.
Lagen gäller inte för sådana försäkringsföretag vars  försäkringsrörelse omfattar endast återförsäkring.
Lag (2015:1031)
.
2 §
I denna lag betyder
1. förvaltare: den som utses av en myndighet för att ha hand  om ett likvidationsförfarande,
2. institut: kreditinstitut och värdepappersföretag,
3. likvidationsförfarande: tvångslikvidation, konkurs och  liknande kollektivt tvingande förfarande som har beslutats av  domstol eller annan myndighet och innebär att företagets  eller institutets tillgångar avyttras och behållningen  fördelas mellan borgenärerna, aktieägarna eller delägarna,
4. rekonstruktionsåtgärd: resolutionsåtgärd som anges i 6  eller annan åtgärd som har beslutats av domstol eller annan  myndighet för att bevara eller återställa ett företags eller  ett instituts finansiella ställning och som kan påverka  andras rätt,
5. rekonstruktör: den som utses av en myndighet för att vidta  en rekonstruktionsåtgärd, och
6. resolutionsåtgärd: en åtgärd som anges i 12 kap. 1 §  första stycket 1 eller 2 eller andra stycket lagen 
(2015:1016) om resolution eller en motsvarande utländsk  åtgärd enligt Europaparlamentets och rådets direktiv 
2014/59/EU av den 15 maj 2014 om inrättande av en ram för  återhämtning och resolution av kreditinstitut och  värdepappersföretag och om ändring av rådets direktiv 
82/891/EEG och Europaparlamentets och rådets direktiv 
2001/24/EG, 2002/47/EG, 2004/25/EG, 2005/56/EG, 2007/36/EG, 
2011/35/EU, 2012/30/EU och 2013/36/EU samt Europaparlamentets  och rådets förordningar (EU) nr 1093/2010 och (EU) nr 
648/2012, i den ursprungliga lydelsen.
Lag (2015:1031)
.
Svensk domsrätt
3 §
Svensk domstol eller annan myndighet får ta upp en  ansökan om ett likvidationsförfarande eller besluta om en  resolutionsåtgärd, endast om företaget eller institutet är  hemmahörande i Sverige eller är hemmahörande utanför EES och  har beviljats tillstånd att bedriva verksamhet genom filial  här.
Lag (2015:1031)
.
Verkan av rekonstruktionsåtgärd och likvidationsförfarande i andra stater inom EES
4 §
En rekonstruktionsåtgärd och ett likvidationsförfarande i  en annan stat inom EES har verkan i Sverige i enlighet med  vad som gäller i den staten. Rekonstruktörens eller  förvaltarens behörighet gäller också här.
Rekonstruktörens eller förvaltarens behörighet ska anses  styrkt genom förordnandet i original eller i bestyrkt kopia  eller genom annat särskilt intyg. På begäran ska en svensk  översättning tillhandahållas.
I 25 kap. lagen (2015:1016) om resolution finns ytterligare  bestämmelser om verkan av vissa beslut som fattats av en  resolutionsmyndighet i en annan stat inom EES.
Lag (2015:1031)
.
Tillämplig lag m.m.
5 §
I ett svenskt likvidationsförfarande och i fråga om dess  verkan tillämpas svensk lag, om inte annat följer av 6-15 §§.  Detsamma gäller för svenska resolutionsåtgärder.
Lag (2015:1031)
.
6 §
Har någon före förfarandet eller resolutionsåtgärden en  rätt till egendom i en annan stat inom EES som gäller mot  företagets eller institutets borgenärer, påverkar förfarandet  eller resolutionsåtgärden inte den rätten.
Lag (2015:1031)
.
7 §
I fråga om verkan av förfarandet eller  resolutionsåtgärden på ett anställningsavtal tillämpas lagen  i den stat inom EES som gäller för avtalet.
Lag (2015:1031)
.
8 §
I fråga om verkan av förfarandet eller  resolutionsåtgärden på ett avtal om nyttjanderätt till eller  förvärv av fast egendom tillämpas lagen i den stat inom EES  där egendomen är belägen. Den lagen avgör också frågan om  egendomen är fast eller lös.
Lag (2015:1031)
.
9 §
I fråga om verkan av förfarandet eller  resolutionsåtgärden på sådan rätt till fast egendom, skepp  eller luftfartyg som följer av en anteckning i ett offentligt  register tillämpas lagen i den stat inom EES där registret  förs.
Lag (2015:1031)
.
10 §
I fråga om giltigheten av vissa förfoganden efter  beslutet om förfarandet eller resolutionsåtgärden tillämpas  lagen i den stat inom EES där fast egendom är belägen eller  där ett register eller ett konto förs eller ett  förvaringssystem finns. Detta gäller om ett företag eller ett  institut mot ersättning förfogar över
1. fast egendom,
2. skepp eller luftfartyg till vilket rätten följer av en  anteckning i ett offentligt register, eller
3. värdepapper för vars giltighet, eller för att ett  förfogande över dem ska vara giltigt, det förutsätts att en  anteckning görs i ett register eller på ett konto enligt  lagen i en stat inom EES, eller i ett centralt  förvaringssystem som regleras av lagen i en stat inom EES.
Lag (2015:1031)
.
11 §
I fråga om verkan av förfarandet eller  resolutionsåtgärden på en pågående rättegång som gäller  egendom eller rättigheter som företaget eller institutet inte  längre råder över tillämpas lagen i den stat inom EES där  rättegången pågår.
Lag (2015:1031)
.
12 §
I fråga om verkan av förfarandet eller  resolutionsåtgärden på sådan rätt som följer av ett avtal på  en reglerad marknad för finansiella instrument eller på ett  avtal om avräkning eller återköp tillämpas den lag som gäller  för avtalet.
Detta hindrar dock inte tillämpningen av 5 kap. 1 §, 11 kap. 
3 och 5-7 §§ eller 13 kap. 11-16 §§ lagen (2015:1016) om  resolution.
Lag (2015:1031)
.
13 §
I fråga om verkan av förfarandet eller  resolutionsåtgärden när det gäller sådana finansiella  instrument som avses i 5 kap. 3 § lagen (1991:980) om handel  med finansiella instrument tillämpas den lag som följer av  nämnda paragraf.
I fråga om verkan av förfarandet eller resolutionsåtgärden på  företagets eller institutets rättigheter och skyldigheter som  deltagare i ett anmält avvecklingssystem tillämpas den lag  som följer av 12 § lagen (1999:1309) om system för avveckling  av förpliktelser på finansmarknaden.
Lag (2015:1031)
.
14 §
Förutom den rätt en borgenär kan ha till kvittning av en fordran enligt någon annan svensk lag har borgenären rätt till kvittning, om kvittning får ske enligt lagen i den stat inom EES som är tillämplig på fordran mot borgenären.
15 §
Om lagen i någon annan stat inom EES är tillämplig på en rättshandling och den lagen inte medger att rättshandlingen angrips, får återvinning av rättshandlingen inte ske.
Registrering och underrättelseskyldighet
16 §
Det som enligt svensk lag eller annan författning gäller  i fråga om anteckning av beslut om konkurs i offentliga  register gäller också när en rekonstruktionsåtgärd eller ett  likvidationsförfarande har beslutats i en annan stat inom  EES. Beslutet ska anmälas till Finansinspektionen som ska  underrätta den som för respektive register.
Regeringen får meddela närmare föreskrifter om vad som ska  framgå av anmälan om registrering.
Om det av lagen i en annan stat inom EES följer att ett  svenskt likvidationsförfarande eller en svensk  resolutionsåtgärd ska registreras där, ska förvaltaren  respektive Riksgäldskontoret se till att detta sker.
Lag (2015:1031)
.
17 §
När ett beslut om likvidationsförfarande har meddelats av svensk domstol eller annan myndighet, skall förvaltaren utan dröjsmål skriftligen underrätta kända borgenärer med hemvist i en annan stat inom EES. I underrättelsen skall det anges vilken domstol eller annan myndighet som handlägger förfarandet, vem som är förvaltare, hur fordringar kan göras gällande och andra uppgifter av betydelse för borgenärerna.
Förvaltaren skall fortlöpande hålla borgenärerna underrättade om hur förfarandet fortskrider.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.