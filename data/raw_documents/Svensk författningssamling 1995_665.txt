Title: Förordning (1995:665) om revisorer
SFS Number: Svensk författningssamling 1995:665
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1995665-om-revisorer_sfs-1995-665/
Source Link: http://rkrattsbaser.gov.se/sfst?bet=1995:665
Amendment Register Link: http://rkrattsbaser.gov.se/sfsr?bet=1995:665
Ministry/Authority: Justitiedepartementet L1
Issued: 1995-06-01
Metadata: {"Utfärdad": "1995-06-01", "Ändrad": "t.o.m. SFS 2024:360"}

==================================================

Förordning (1995:665) om revisorer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1995:665
Departement/myndighet
:   
Justitiedepartementet L1
Utfärdad
:   
1995-06-01
Ändrad
:   
t.o.m. SFS 2024:360
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller närmare bestämmelser för tillämpningen av revisorslagen (2001:883). De termer och begrepp som används i denna förordning har samma betydelse som i revisorslagen. Förordning (2001:958).
Revisorsexamen och lämplighetsprov
2 §
De prov för revisorsexamen och lämplighetsprov som avses  i 4 och 5 §§ revisorslagen (2001:883) anordnas av  Revisorsinspektionen. Ett prov för revisorsexamen ska  innehålla minst ett skriftligt moment.  Förordning (2016:1344).
3 §
Revisorsexamen ska säkerställa att revisorn har  tillräckliga teoretiska kunskaper för att utföra lagstadgad  revision och granskning av hållbarhetsrapporter i företag av  olika storlek och med olika slags verksamhet samt förmåga att  i praktiken tillämpa sådana kunskaper i revisions- och  granskningsarbetet.
Lämplighetsprov ska säkerställa att en utländsk revisor har de  kunskaper i svensk rätt som behövs för att utföra lagstadgad  revision och granskning av hållbarhetsrapporter i Sverige som  auktoriserad revisor. Provet ska vara anpassat till den  utländska revisorns utbildning och yrkeserfarenhet.
Förordning (2024:360).
4 §
För att sökanden ska få avlägga revisorsexamen krävs  att han eller hon har
1. avlagt kandidatexamen enligt bilaga 2 till  högskoleförordningen (1993:100) eller genomgått någon annan  motsvarande utbildning med godkänt resultat, och
2. genomgått en praktisk utbildning under tre år, som  särskilt omfattar revision av årsredovisningar och  koncernredovisningar eller liknande redovisningshandlingar.
Den praktiska utbildningen ska under minst två år ha  fullgjorts i en stat inom EES under handledning av en  auktoriserad eller godkänd revisor, eller av en fysisk person  som får utföra lagstadgad revision i en stat inom det  området. Den resterande delen av den praktiska utbildningen  ska ha fullgjorts på samma sätt eller i en annan stat under  handledning av en fysisk person som får utföra lagstadgad  revision utan behörighetsbegränsningar i den staten och som  Revisorsinspektionen bedömer som lämplig att vara handledare. 
  Den som är godkänd revisor får avlägga revisorsexamen om han  eller hon har varit godkänd under sammanlagt minst sju år,  även om kraven enligt första och andra styckena inte är  uppfyllda. Förordning (2018:640).
Särskilt utbildningskrav för behörighet att granska  hållbarhetsrapporter
4 a §
För att en auktoriserad revisor ska få behörighet att  granska hållbarhetsrapporter krävs att han eller hon under  minst åtta månader har genomgått en praktisk utbildning som  särskilt omfattar granskning av hållbarhetsrapporter eller  utförande av andra hållbarhetsrelaterade tjänster.
Den praktiska utbildningen ska ha fullgjorts inom EES under  handledning av en fysisk person som har behörighet att granska  hållbarhetsrapporter i en stat inom det området och får helt  eller delvis ha genomgåtts inom ramen för den utbildning som  avses i 4 § första stycket 2 eller efter att revisorsexamen  har avlagts. Förordning (2024:360).
Försäkring
5 §
En försäkring för ersättningsskyldighet enligt 27 §  revisorslagen (2001:883) ska tecknas hos en försäkringsgivare  som har tillstånd att driva försäkringsrörelse i en stat inom  EES.
Revisorsinspektionen får i ett enskilt fall besluta att en  försäkring får tecknas hos en annan försäkringsgivare, om  försäkringsgivaren omfattas av motsvarande krav på soliditet,  likviditet, riskhantering och tillsyn som gäller för svenska  försäkringsföretag.
Försäkringen ska innehålla följande villkor:
1. Försäkringen ska gälla för
a) krav som framställs mot den försäkrade så länge  försäkringen gäller, och
b) befarade krav som den försäkrade får kännedom om och  anmäler till försäkringsgivaren så länge försäkringen gäller.
2. Försäkringen ska gälla även för en skada som har uppkommit  före försäkringstiden, om skadan var okänd när försäkringen  tecknades.
3. Försäkringen ska vara förenad med ett efterskydd som  innebär att den täcker krav som framställs mot den försäkrade  inom tio år från det att försäkringen har upphört att gälla  och som inte täcks av någon annan försäkring.
4. Försäkringsersättningen ska betalas ut till den  skadelidande utan avdrag för självrisk.
5. Försäkringen ska kunna upphöra att gälla tidigast en månad  efter det att Revisorsinspektionen har underrättats om  upphörandet. Förordning (2020:1153).
Fortbildning
6 §
En revisor ska genomgå fortbildning i syfte att behålla de kunskaper och den förmåga att tillämpa kunskaperna som avses i 3 §. Förordning (2009:574).
Ansökningsförfarandet
7 §
En ansökan om auktorisation, behörighet att granska  hållbarhetsrapporter eller registrering görs skriftligen hos  Revisorsinspektionen. Detsamma gäller en ansökan om fortsatt  auktorisation, godkännande eller registrering.
Ansökan ska vara undertecknad av sökanden.
Förordning (2024:360).
8 §
En ansökan om auktorisation eller godkännande ska  innehålla
1. personbevis och konkursfrihetsbevis eller motsvarande  handlingar från en annan stat inom EES, om sökanden är bosatt  i en sådan stat,
2. bevis om frihet från näringsförbud eller motsvarande  handling från en annan stat inom EES, om sökanden är bosatt i  en sådan stat,
3. en försäkran om att sökanden inte har förvaltare enligt 
11 kap. 7 § föräldrabalken,
4. uppgifter om sökandens yrkesverksamhet,
5. de uppgifter som avses i 15 § första och tredje styckena  med undantag för uppgifter om registernummer, och
6. bevis om att sökanden omfattas av en försäkring för den  ersättningsskyldighet som denne kan ådra sig i sin  revisionsverksamhet och som uppfyller kraven i 5 §.
Förordning (2020:1153).
9 §
En ansökan om registrering som revisionsbolag ska  innehålla de uppgifter som avses i 8 § 6 och 15 § andra och  tredje styckena.
Tillsammans med en ansökan om att ett handelsbolag ska  registreras som revisionsbolag ska bolaget lämna in  bolagsavtal och utdrag ur handelsregistret.
Tillsammans med en ansökan om att ett aktiebolag ska  registreras som revisionsbolag ska bolaget lämna in  bolagsordningen, ett utdrag ur aktiebolagsregistret som visar  bolagsledningens sammansättning och en kopia av bolagets  aktiebok. Revisorsinspektionen får tillåta att bolaget i  stället för att lämna in en kopia av aktieboken anger var  aktieboken hålls tillgänglig.
Tillsammans med en ansökan om att ett företag från en annan  stat inom EES än Sverige ska registreras som ett  revisionsbolag, ska företaget lämna in ett intyg om att  företaget har godkänts att utföra lagstadgad revision i den  staten. Revisorsinspektionen får begära att intyget ska vara  högst tre månader gammalt. Förordning (2020:1153).
10 §
En ansökan om registrering som revisor från tredjeland ska innehålla uppgifter som motsvarar de som avses i 8 § 5 respektive 9 § första stycket. Av ansökan ska även framgå att den person eller det företag som ansöker om registrering uppfyller kraven för att utöva revisionsverksamhet enligt vad som gäller i detta tredjeland. Förordning (2009:574).
Erkännande av vissa dokument
10 a §
Om Revisorsinspektionen begär att sökanden ska lämna  in certifikat, intyg eller andra liknande dokument som visar  att ett visst tillståndskrav är uppfyllt, ska inspektionen  godta motsvarande dokument från en annan stat inom EES.  Revisorsinspektionen får begära en icke-auktoriserad  översättning av dokumentet till svenska.  Förordning (2016:1344).
10 b §
Ny beteckning 13 § genom förordning (2009:574).
10 c §
Ny beteckning 14 § genom förordning (2009:574).
Register
11 §
Revisorsinspektionen ska med hjälp av automatiserad  behandling föra ett register över revisorer, registrerade  revisionsbolag och revisorer från tredjeland.
I fråga om personuppgifter ska registret ha till ändamål att  tillhandahålla uppgifter för
1. allmän eller enskild verksamhet där revisorsanknuten  information utgör underlag för prövningar eller beslut,
2. aktualisering, komplettering eller kontroll av  revisorsanknuten information som finns i medlemsregister  eller liknande register, och
3. verksamhet som staten eller en kommun ansvarar för enligt  lag eller annan författning och
a) som avser revisorer, registrerade revisionsbolag eller  revisorer från tredjeland, eller
b) som för att kunna utföras förutsätter tillgång till  revisorsanknuten information. Förordning (2016:1344).
12 §
Revisorsinspektionen är personuppgiftsansvarig för  den behandling av personuppgifter som sker i registret.
Förordning (2018:292).
13 §
Har upphävts genom förordning (2018:292).
14 §
Har upphävts genom förordning (2018:292).
15 §
Registret ska för varje revisor innehålla uppgifter om
1. namn, registernummer och personnummer eller, om sådant  saknas, födelsedatum,
2. bostadsadress, tjänsteadress och e-postadress,
3. i förekommande fall företagsnamn, organisationsnummer,  postadress och webbplats för det registrerade revisionsbolag  som revisorn utövar verksamhet i, och
4. i förekommande fall, behörighet att granska  hållbarhetsrapporter.
Registret ska för varje registrerat revisionsbolag innehålla  uppgifter om
1. företagsnamn, registernummer, bolagsform och  organisationsnummer,
2. kontaktperson, postadress och, i förekommande fall,  webbplats,
3. adresser till bolagets samtliga verksamhetsställen i  Sverige,
4. namn och registernummer för samtliga auktoriserade eller  godkända revisorer i bolaget,
5. namn och tjänsteadress för varje styrelseledamot,
6. namn och tjänsteadress eller adress till verksamhetsställe  för varje ägare samt registernummer för de ägare som är  revisorer, eller en uppgift om var denna information finns  tillgänglig,
7. företagsnamn och postadress för de revisionsföretag som  ingår i samma nätverk som det registrerade revisionsbolaget,  eller en uppgift om var denna information finns tillgänglig,  och
8. i förekommande fall, att bolaget är ett sådant företag från  en annan stat inom EES än Sverige som har godkänts att utföra  lagstadgad revision i den staten.
Om organisationsnummer saknas, får registret i stället  innehålla uppgift om något annat identifieringsnummer.
Om en revisor är registrerad eller om ett registrerat  revisionsbolag är registrerat i ett motsvarande register i en  annan stat, ska Revisorsinspektionens register innehålla  uppgift om vilken utländsk myndighet som ansvarar för  registreringen och, i förekommande fall, om revisorns eller  det registrerade revisionsbolagets utländska registernummer.  För en revisor ska Revisorsinspektionens register även  innehålla uppgift om registreringen avser lagstadgad revision,  granskning av hållbarhetsrapporter eller båda.
Första-fjärde styckena tillämpas på motsvarande sätt när det  gäller uppgifter om revisorer från tredjeland.
Förordning (2024:360).
16 §
En revisor, ett registrerat revisionsbolag och en  revisor från tredjeland ska snarast möjligt anmäla varje  förändring av sådana förhållanden som framgår av registret.  Anmälan ska vara undertecknad av revisorn, en behörig  företrädare för det registrerade revisionsbolaget eller, på  motsvarande sätt, av revisorn från tredjeland.
När Revisorsinspektionen har meddelat beslut om upphävande av  auktorisation, godkännande eller registrering, eller meddelat  beslut om avslag på ansökan om fortsatt auktorisation,  godkännande eller registrering, ska uppgifter om revisorn  eller revisionsbolaget gallras ur registret så snart som  möjligt efter det att beslutet har fått laga kraft.
Förordning (2016:1344).
17 §
De uppgifter i registret som framgår av 15 § ska hållas  tillgängliga på Revisorsinspektionens webbplats. Detta gäller  dock inte uppgifterna om personnummer, födelsedatum,  bostadsadresser och e-postadresser. Förordning (2024:360).
17 a §
Ny beteckning 26 § genom förordning (2009:574).
17 b §
Ny beteckning 27 § genom förordning (2009:574).
17 c §
Ny beteckning 28 § genom förordning (2009:574).
Rapport om åtgärder med anledning av överträdelser
18 §
Revisorer och registrerade revisionsbolag ska årligen  upprätta en rapport med en översikt över åtgärder som har  vidtagits med anledning av överträdelser av de bestämmelser  som gäller för verksamheten. Rapporten ska vidarebefordras  internt. Förordning (2016:445).
Kvalitetskontroll
19 §
De personer som utför periodiskt återkommande  kvalitetskontroller utses av Revisorsinspektionen eller i den  ordning som Revisorsinspektionen bestämmer.
En kontrollant ska ha den utbildning och yrkeserfarenhet som  är nödvändig för att han eller hon ska kunna utföra en  kvalitetskontroll.
Kontrollanten får under de tre senaste åren före granskningen  inte ha varit delägare i, anställd hos eller på något annat  liknande sätt knuten till den som är föremål för  granskningen. Kontrollanten ska intyga att det inte finns  någon intressekonflikt mellan honom eller henne och den som  är föremål för granskningen. Förordning (2016:1344).
20 §
En periodiskt återkommande kvalitetskontroll ska  innefatta en granskning av ett lämpligt urval  revisionshandlingar och, om den som är föremål för kontrollen  utför granskning av hållbarhetsrapporter, handlingar som rör  sådan granskning. Vid kontrollen ska minst följande bedömas:
1. hur tillämpliga revisionsstandarder följs, med beaktande av  arten och omfattningen av den verksamhet som  revisionsklienterna bedriver,
2. i förekommande fall, hur tillämpliga standarder för  granskning av hållbarhetsrapporter följs, med beaktande av  arten och omfattningen av den verksamhet som bedrivs av de  företag som granskningen avser,
3. hur kraven på revisorers och registrerade revisionsbolags  opartiskhet och självständighet tillämpas,
4. omfattningen av och kvaliteten på de resurser som läggs ner  på revisionsuppdragen eller uppdragen om granskning av  hållbarhetsrapporter,
5. ersättningarna för revisionsuppdragen eller uppdragen om  granskning av hållbarhetsrapporter, och
6. det interna kvalitetssäkringsarbetet, om kontrollen avser  ett registrerat revisionsbolag.
Kvalitetskontrollen ska vara ändamålsenlig och proportionell i  förhållande till omfattningen av och komplexiteten i revisorns  eller det registrerade revisionsbolagets verksamhet.
Efter varje kontroll ska en rapport med de huvudsakliga  slutsatserna från kontrollen upprättas.
Revisorsinspektionen ska varje år sammanfatta och  offentliggöra de övergripande iakttagelser som har gjorts vid  kontrollerna under året dessförinnan. Förordning (2024:360).
Intyg om behörighet m.m.
21 §
Revisorsinspektionen ska lämna de upplysningar och  utfärda de intyg om behörighet, yrkesverksamhet eller  liknande förhållanden som behöriga myndigheter och  organisationer i andra stater inom EES begär.
Förordning (2016:1344).
Information om beslut
22 §
Om Revisorsinspektionen registrerar ett företag som har  godkänts att utföra lagstadgad revision i en annan stat inom  EES än Sverige, ska inspektionen underrätta den behöriga  myndigheten i den andra staten.
Om en revisor har en motsvarande auktorisation som revisor i  en annan stat inom EES än Sverige, eller om ett företag har  godkänts att utföra lagstadgad revision i en annan stat inom  EES än Sverige, ska Revisorsinspektionen underrätta den  behöriga myndigheten i den staten om inspektionen beslutar  om
1. upphävande av auktorisation eller godkännande,
2. avregistrering, eller
3. varning.
Av en underrättelse enligt andra stycket ska skälen för  beslutet framgå. Underrättelsen ska göras när beslutet har  fått laga kraft. Förordning (2016:1344).
22 a §
Revisorsinspektionen ska årligen till Kommittén för  europeiska tillsynsorgan för revisorer (CEAOB) lämna en  sammanställning över beslut om disciplinära åtgärder enligt  revisorslagen (2001:883) och över beslut om ingripanden  enligt lagen (2016:429) om tillsyn över företag av allmänt  intresse i fråga om revision.
Revisorsinspektionen ska utan dröjsmål informera CEAOB om ett  beslut som har fattats enligt revisorslagen eller enligt  lagen om tillsyn över företag av allmänt intresse i fråga om  revision, om beslutet innebär ett tidsbegränsat förbud att
1. utöva revisionsverksamhet,
2. underteckna revisionsberättelser,
3. ha ett sådant uppdrag i ett revisionsföretag som avses i 
11 § första stycket 3 revisorslagen, eller
4. vara styrelseledamot eller verkställande direktör i ett  företag av allmänt intresse eller ersättare för en sådan  befattningshavare. Förordning (2016:1344).
Offentliggörande av beslut om disciplinära åtgärder
22 b §
Revisorsinspektionen ska offentliggöra beslut om  disciplinära åtgärder på sin webbplats. Besluten ska  offentliggöras i avidentifierad form.
Om ett offentliggjort beslut har överklagats, ska det anges  på webbplatsen i anslutning till beslutet.
Ett beslut ska finnas tillgängligt på webbplatsen under minst  fem år. Förordning (2016:1344).
Avgifter
23 §
För prövning av en ansökan om auktorisation, godkännande  eller registrering ska sökanden betala en ansökningsavgift på 
3 400 kronor.
Om ansökan beviljas, ska revisorn betala en årsavgift på 
6 100 kronor och revisionsbolaget en årsavgift på 
22 000 kronor. Det som sägs om revisorer och revisionsbolag  gäller även för sådana fysiska personer respektive företag som  har registrerats som revisor från tredjeland.  Förordning (2021:911).
24 §
För prövning av frågor enligt följande bestämmelser  ska sökanden betala en avgift: 4 § andra stycket, 6 § andra  stycket, 8 § andra stycket, 12 § andra stycket, 13 § andra  stycket, 22 och 22 a §§, 25 § andra stycket och 27 § tredje  stycket revisorslagen (2001:883). I fråga om avgiftens  storlek m.m. gäller 9-14 §§ avgiftsförordningen (1992:191)  och avgiftsklass 2 ska tillämpas. Förordning (2018:292).
25 §
Revisorsinspektionen ska ta ut en avgift av sökanden för  avläggande av revisorsexamen och lämplighetsprov.  Revisorsinspektionen bestämmer storleken på avgifterna.
Förordning (2016:1344).
26 §
Revisorsinspektionen ska ta ut en avgift för sådan  periodiskt återkommande kvalitetskontroll som utförs av  inspektionen. Avgiften ska betalas av de revisorer som ska  vara föremål för kontroller.
Revisorer som har revisionsuppdrag i företag av allmänt  intresse ska betala avgiften i form av en särskild årsavgift.  Denna ska bestämmas med hänsyn till det antal  revisionsuppdrag som varje revisor den 1 november varje år  har i sådana företag och till hur stora dessa företag är.
Revisorsinspektionen får meddela föreskrifter om avgifter  enligt denna paragraf. Förordning (2016:1344).
27 §
Revisorer ska senast den 15 november varje år lämna de  uppgifter till Revisorsinspektionen som behövs för att  inspektionen ska kunna besluta om de särskilda årsavgifternas  storlek.
Om det finns särskilda skäl får inspektionen besluta att ett  visst sådant uppdrag som avses i 26 § andra stycket helt  eller delvis inte ska påverka storleken på en särskild  årsavgift. Förordning (2016:1344).
28 §
Vad som sägs i 26 och 27 §§ om särskild årsavgift gäller även för registrerade revisionsbolag. Förordning (2009:574).
Ytterligare föreskrifter
29 §
Revisorsinspektionen får meddela ytterligare föreskrifter  om teoretisk och praktisk utbildning, revisorsexamen och  lämplighetsprov.
Revisorsinspektionen får meddela ytterligare föreskrifter även  om auktorisation, godkännande, behörighet att granska  hållbarhetsrapporter, registrering, kvalitetskontroll och  villkor för revisorers och registrerade revisionsbolags  verksamhet. Föreskrifterna får innehålla undantag från  bestämmelserna i 24 § revisorslagen (2001:883).
Förordning (2024:360).
Övergångsbestämmelser
1995:665
Denna förordning träder i kraft den 1 juli 1995, då förordningen
(1973:221) om auktorisation och godkännande av revisorer skall upphöra att gälla. Revisorer och revisionsbolag som meddelats godkännande eller auktorisation att gälla från och med den 1 augusti 1994 och senast från och med den 1 juli 1995 och som betalat ansökningsavgift enligt äldre bestämmelser skall betala årsavgift först från och med den 1 juli 1996.
2008:1047
1. Denna förordning träder i kraft den 1 januari 2009.
2. I fråga om de årsavgifter som tas ut under 2009, ska de tidpunkter som anges i 17 a § andra stycket och 17 b § första stycket i stället vara den 1 januari 2009 respektive den 30 januari 2009.
2009:574
1. Denna förordning träder i kraft den 1 juli 2009.
2. Revisorer och registrerade revisionsbolag ska senast den 30 oktober 2009, med tillämpning av nya 16 § första stycket andra meningen, till Revisorsnämnden anmäla de uppgifter i nya 15 § som inte omfattas av tidigare 11 §.
2009:901
Denna förordning träder i kraft den 1 september 2009. Äldre föreskrifter gäller i fråga om storleken på de årsavgifter som tas ut under 2009.
2013:226
1. Denna förordning träder i kraft den 1 juni 2013.
2. Äldre föreskrifter gäller fortfarande för en examination eller särskild lämplighetsprövning som har anordnats före ikraftträdandet.
2013:739
1. Denna förordning träder i kraft den 1 november 2013.
2. Äldre föreskrifter gäller fortfarande för ärenden enligt den upphävda 16 § revisorslagen (2001:883) som har inletts före ikraftträdandet.
2020:1153
1. Denna förordning träder i kraft den 1 januari 2021.
2. För en försäkring enligt 27 § revisorslagen (2001:883) som  har tecknats före ikraftträdandet ska de nya bestämmelserna  tillämpas efter utgången av 2021. De nya bestämmelserna ska  dock alltid tillämpas om en försäkring som har tecknats före  ikraftträdandet förnyas.
2024:360
1. Denna förordning träder i kraft den 1 juli 2024.
2. En revisor som den 1 juli 2024 är auktoriserad enligt äldre  bestämmelser är behörig att granska hållbarhetsrapporter.
3. En person som före den 1 juli 2024 har varit auktoriserad,  men vid den tidpunkten inte längre är det, får auktoriseras på  nytt enligt äldre bestämmelser. Den som beviljas sådan  auktorisation får i och med det också behörighet att granska  hållbarhetsrapporter.
4. En person som har påbörjat revisorsutbildningen före den 
1 juli 2024 får till och med utgången av 2025 examineras och  auktoriseras enligt äldre bestämmelser. Den som beviljas sådan  auktorisation får i och med det också behörighet att granska  hållbarhetsrapporter.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.