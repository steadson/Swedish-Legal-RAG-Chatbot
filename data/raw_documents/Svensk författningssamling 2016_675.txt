Title: Skuldsaneringslag (2016:675)
SFS Number: Svensk författningssamling 2016:675
URL: https://www.riksdagen.se/sv/dokument-och-lagar/dokument/svensk-forfattningssamling/skuldsaneringslag-2016675_sfs-2016-675/
Source Link: http://rkrattsbaser.gov.se/sfst?bet=2016:675
Amendment Register Link: http://rkrattsbaser.gov.se/sfsr?bet=2016:675
Ministry/Authority: Justitiedepartementet L2
Issued: 2016-06-02
Metadata: {"Utfärdad": "2016-06-02", "Ändrad": "t.o.m. SFS 2025:445"}

==================================================

Skuldsaneringslag (2016:675)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:675
Departement/myndighet
:   
Justitiedepartementet L2
Utfärdad
:   
2016-06-02
Ändrad
:   
t.o.m. SFS 2025:445
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Denna lag innehåller bestämmelser om skuldsanering.  Skuldsanering innebär att en gäldenär helt eller delvis  befrias från ansvar för betalningen av de skulder som  omfattas av skuldsaneringen.
I lagen (2016:676) om skuldsanering för företagare finns  bestämmelser om en särskild form av skuldsanering för  företagare och närstående till företagare.
Information och rådgivning till skuldsatta
2 §
Kronofogdemyndigheten ska lämna upplysningar om  skuldsanering till svårt skuldsatta fysiska personer som är  eller har varit föremål för verkställighet enligt  utsökningsbalken.
3 §
I 13 kap. 2 § socialtjänstlagen (2025:400) finns  bestämmelser om att kommunen ska lämna budget- och  skuldrådgivning till skuldsatta fysiska personer.
Lag (2025:445)
.
Prövningsmyndighet
4 §
Kronofogdemyndigheten prövar ärenden om skuldsanering och  ärenden om omprövning av ett beslut om skuldsanering.
Villkor för skuldsanering
5 §
Skuldsanering får beviljas en gäldenär som är en fysisk  person om villkoren i 6-10 §§ är uppfyllda.
6 §
Skuldsanering får beviljas om gäldenären har sina  huvudsakliga intressen i Sverige.
7 §
Skuldsanering får beviljas om gäldenären är insolvent och  så skuldsatt att han eller hon med hänsyn till samtliga  omständigheter inte kan antas ha förmåga att betala sina  skulder inom överskådlig tid.
Lag (2022:998)
.
8 §
Om gäldenären är en näringsidkare, får skuldsanering  beviljas endast om de ekonomiska förhållandena i  näringsverksamheten är enkla att utreda.
En gäldenär som har näringsförbud enligt lagen (2014:836) om  näringsförbud får inte beviljas skuldsanering.
9 §
Skuldsanering får beviljas om det är skäligt med hänsyn  till gäldenärens personliga och ekonomiska förhållanden.
Vid skälighetsbedömningen ska särskilt beaktas  omständigheterna vid skuldernas tillkomst, de ansträngningar  gäldenären har gjort för att fullgöra sina förpliktelser och  det sätt på vilket gäldenären har medverkat under  handläggningen av ärendet om skuldsanering.
10 §
Om gäldenären tidigare har beviljats skuldsanering, får  skuldsanering beviljas endast om det finns särskilda skäl.
Ansökan om skuldsanering
11 §
En ansökan om skuldsanering ska vara skriftlig.
Ansökan ska vara egenhändigt undertecknad av gäldenären. Om  ansökan ges in på elektronisk väg, ska den vara undertecknad  med en sådan avancerad elektronisk underskrift som avses i  artikel 3 i Europaparlamentets och rådets förordning (EU) nr 
910/2014 av den 23 juli 2014 om elektronisk identifiering och  betrodda tjänster för elektroniska transaktioner på den inre  marknaden och om upphävande av direktiv 1999/93/EG, i den  ursprungliga lydelsen.
12 §
Ansökan ska innehålla uppgifter om
1. gäldenären enligt 5 § första stycket lagen (1996:242) om  domstolsärenden och uppgifter som visar att gäldenären har  sina huvudsakliga intressen i Sverige,
2. gäldenärens inkomster, tillgångar och utgifter,
3. de borgenärer som gäldenären känner till med angivande av  varje borgenärs namn, adress och telefonnummer,
4. en uppskattning av skulden till varje borgenär,
5. omständigheterna vid skuldernas tillkomst och de  ansträngningar gäldenären har gjort för att fullgöra sina  förpliktelser, och
6. gäldenärens och dennes familjs personliga och ekonomiska  förhållanden som i övrigt är av betydelse för prövningen av  ärendet.
Uppgifterna ska lämnas av gäldenären på heder och samvete.
Komplettering och avvisning av ansökan
13 §
Om en ansökan är bristfällig, ska gäldenären föreläggas  att avhjälpa bristen. Av föreläggandet ska det framgå att  ansökan kan avvisas om föreläggandet inte följs.  Föreläggandet behöver inte delges.
En ansökan om skuldsanering ska avvisas om den är så  bristfällig att den inte kan läggas till grund för prövning i  sak och gäldenären inte har följt ett föreläggande att  avhjälpa bristen.
14 §
En ansökan om skuldsanering ska avvisas om gäldenären är  föremål för ett annat förfarande om skuldsanering.
Inledande av skuldsanering
15 §
Kronofogdemyndigheten ska i den utsträckning det  behövs 1. kontrollera i sina register att uppgifterna i  ansökan är korrekta, och
2. inhämta upplysningar från andra myndigheter om gäldenärens  personliga och ekonomiska förhållanden.
Ett sammanträde enligt 22 § får hållas för att avgöra om  skuldsanering ska inledas.
16 §
Om det framgår av ansökan eller annan tillgänglig  utredning att villkoren för skuldsanering inte är uppfyllda,  ska ansökan avslås.
Ansökan får också avslås om gäldenären inte infinner sig  personligen vid ett sammanträde eller i övrigt inte medverkar  under ärendets handläggning.
17 §
Om ansökan inte avvisas eller avslås, ska  Kronofogdemyndigheten snarast besluta att skuldsanering ska  inledas (inledandebeslut).
18 §
I inledandebeslutet ska det bestämmas vilket belopp som  gäldenären ska betala för tiden till dess att frågan om  skuldsanering slutligt har avgjorts eller något annat har  bestämts. Det ska också bestämmas när och hur betalning ska  ske.
Det belopp som gäldenären ska betala ska bestämmas enligt 33 
§.
Gäldenären ska betala till Kronofogdemyndigheten.  Betalningarna ska genomföras trots att inledandebeslutet inte  har fått laga kraft. För gäldenärens betalningar gäller i  övrigt 38 § första stycket och 39 §.
19 §
När ett inledandebeslut har meddelats ska detta genast  kungöras i Post- och Inrikes Tidningar. Om det finns särskilda  skäl, får kungörelsen införas även i en eller flera  ortstidningar.
I kungörelsen ska varje borgenär som har en fordran mot  gäldenären uppmanas att inom en månad från dagen för  kungörelsen skriftligen
1. uppge sitt namn och person- eller organisationsnummer eller  motsvarande identifieringsnummer,
2. anmäla sina fordringar mot gäldenären,
3. lämna närmare uppgifter om fordringarna och andra uppgifter  av betydelse för prövningen av ärendet, och
4. ange till vilket konto som betalning ska ske.
Fristen i andra stycket får förlängas till två månader, om det  finns särskilda skäl.
Lag (2022:998)
.
Handläggningen efter inledandebeslut
20 §
Efter inledandebeslutet ska Kronofogdemyndigheten se  till att ärendet blir så utrett som dess beskaffenhet  kräver.
21 §
En underrättelse ska skickas till de borgenärer som är  kända i ärendet senast en vecka efter att det enligt 19 § har  kungjorts att ett inledandebeslut har meddelats.
I underrättelsen ska borgenären upplysas om att ett  inledandebeslut har meddelats och om borgenärens fordran i  ärendet. Borgenären ska även uppmanas att inom den tidsfrist  som anges i kungörelsen komma in med uppgifter enligt 19 §  andra stycket.
22 §
Ett sammanträde ska hållas om det kan antas vara till  fördel för utredningen. Vid sammanträdet ska gäldenären lämna  de ytterligare upplysningar som behövs för prövningen av  ärendet.
Gäldenären ska kallas att infinna sig personligen vid  sammanträdet. Kallelsen ska sändas till gäldenären under den  adress som han eller hon senast har uppgett i ärendet.  Kallelsen behöver inte delges.
I kallelsen ska gäldenären upplysas om syftet med  sammanträdet och om att ansökan kan avslås om han eller hon  inte infinner sig personligen.
23 §
Till ett sammanträde enligt 22 § får även en borgenär  eller någon annan som kan bidra till utredningen av ärendet  kallas. Kallelsen behöver inte delges.
24 §
Om det efter inledandebeslutet framkommer att villkoren  för skuldsanering inte är uppfyllda, ska ansökan avslås.
Ansökan får också avslås om gäldenären inte infinner sig  personligen vid ett sammanträde eller i övrigt inte medverkar  under ärendets handläggning.
Beslut om skuldsanering
25 §
När det finns tillräcklig utredning i ärendet, ska  Kronofogdemyndigheten tillsammans med gäldenären upprätta ett  förslag om skuldsanering som innehåller de uppgifter som  anges i 29 §.
26 §
Förslaget om skuldsanering ska sändas till samtliga  kända borgenärer vars fordringar omfattas av förslaget med  föreläggande för dem att yttra sig inom viss tid. Av  föreläggandet ska det framgå att ett uteblivet yttrande inte  hindrar ett beslut om skuldsanering. Föreläggandet ska delges  borgenärerna.
Om en fordran i ärendet inte omfattas av förslaget, ska  borgenären underrättas om detta.
27 §
Efter utgången av den tid som avses i 26 § ska  Kronofogdemyndigheten besluta att skuldsanering ska beviljas,  om villkoren för skuldsanering är uppfyllda.
28 §
När ett beslut om skuldsanering har meddelats ska detta  genast kungöras i Post- och Inrikes Tidningar.
Innehållet i en skuldsanering
29 §
I beslutet om skuldsanering ska det bestämmas
1. vilka fordringar som ska omfattas av skuldsaneringen 
(30-32 §§),
2. en betalningsplan som anger
a) det belopp som gäldenären ska betala (33 §),
b) planens längd och när den löper ut (34 §), och
c) när och hur gäldenären ska betala (38 §),
3. vilken avgift som Kronofogdemyndigheten ska ta ut (35 
§),
4. vilket belopp som ska fördelas mellan borgenärerna 
(36 §) och hur stor procentandel av varje fordran som ska bli  betald,
5. vad som ska gälla för fordringarna (37 §), och
6. när och hur borgenärerna ska få betalt (41 §).
30 §
En skuldsanering omfattar, om inte annat föreskrivs i 31 
§ eller bestäms enligt 32 §, alla fordringar på pengar mot  gäldenären som har uppkommit före den dag då  inledandebeslutet meddelades.
31 §
En skuldsanering omfattar inte
1. en fordran på familjerättsligt underhåll,
2. en fordran för vilken borgenären har panträtt eller annan  förmånsrätt enligt 6 eller 7 § förmånsrättslagen (1970:979)  eller retentionsrätt, till den del säkerheten räcker till för  betalning av fordran,
3. en fordran för vilken borgenären, innan ett  inledandebeslut har meddelats, har fått förmånsrätt enligt 8 
§ förmånsrättslagen, när det gäller egendom som har tagits i  anspråk vid verkställigheten,
4. en fordran som inte är förfallen till betalning och som är  beroende av att borgenären tillhandahåller en motprestation,  eller
5. en fordran som är tvistig.
En fordran enligt första stycket 1 omfattas dock av  skuldsaneringen om Försäkringskassan eller ett utländskt  offentligt organ har inträtt i den underhållsberättigades  rätt till underhållsbidrag.
32 §
Om en fordran är beroende av villkor, inte är till  beloppet fastställd eller inte är förfallen till betalning,  får det bestämmas att den inte ska omfattas av  skuldsaneringen.
Om en fordran kan antas vara ogrundad, ska det bestämmas att  den inte ska omfattas av skuldsaneringen.
33 §
Det belopp som gäldenären ska betala enligt  betalningsplanen ska bestämmas så att skuldsaneringen tar i  anspråk gäldenärens samtliga tillgångar och inkomster efter  avdrag för vad som ska förbehållas gäldenären för dennes och  dennes familjs försörjning. Bestämmelserna i 7 kap. 4 och 5 
§§ utsökningsbalken om förbehållsbelopp ska då vara  vägledande.
Det får bestämmas att förbehåll även ska göras för betalning  av en fordran som inte omfattas av skuldsaneringen.
34 §
Betalningsplanens längd ska vara fem år, om det inte  finns beaktansvärda skäl att bestämma en kortare tid.
Betalningsplanen börjar löpa från beslutet om skuldsanering.
Vid bestämmandet av tidpunkten för när betalningsplanen löper  ut ska den tid som inledandebeslutet gällt räknas av från  betalningsplanens längd, om det inte med hänsyn till  gäldenärens agerande efter beslutet är motiverat att räkna av  en kortare tid.
35 §
Kronofogdemyndigheten ska ta ut en årlig avgift av  gäldenären för myndighetens hantering av hans eller hennes  betalningar.
Regeringen får meddela föreskrifter om avgiftens storlek.
36 §
Det belopp som ska fördelas mellan borgenärerna utgörs  av de medel som gäldenären ska betala enligt  inledandebeslutet och betalningsplanen med avdrag för den  avgift som avses i 35 §.
37 §
Alla fordringar som omfattas av skuldsaneringen har lika  rätt.
Trots första stycket får en fordran
1. ges sämre rätt, om borgenären samtycker till det, eller
2. betalas före andra fordringar, om den efter fördelning  enligt 36 § avser ett mindre belopp och det är skäligt med  hänsyn till omfattningen av skulderna och övriga  omständigheter.
Gäldenärens betalningar
38 §
Gäldenären ska betala en gång i månaden, med undantag  för juni och december som är betalningsfria månader.
Gäldenären ska betala till Kronofogdemyndigheten. Om det  finns särskilda skäl, får det bestämmas att gäldenären i  stället ska betala direkt till borgenärerna.
Betalningarna ska genomföras trots att beslutet om  skuldsanering inte har fått laga kraft.
39 §
Gäldenären förlorar rådigheten över medel som han eller  hon har betalat in till Kronofogdemyndigheten. Myndigheten  ska genast placera de inbetalda medlen på ett räntebärande  konto.
40 §
Inbetalda medel tillfaller de borgenärer vars fordringar  omfattas av skuldsaneringen, när beslutet om skuldsanering  har fått laga kraft och den avgift som avses i 35 § har  räknats av.
41 §
Inbetalda medel som tillhör borgenärerna jämte ränta ska  Kronofogdemyndigheten betala ut till borgenärerna en gång om  året.
Utbetalning till en borgenär ska göras till det konto som  angetts av borgenären. Om det finns särskilda skäl, får  utbetalning göras på annat sätt.
Om utbetalning till en borgenär inte görs, ska en  underrättelse skickas till borgenären.
Lag (2022:998)
.
41 a §
En borgenär förlorar sin rätt till inbetalda medel  enligt 40 § om borgenären inte inom tre månader från dagen för  den sista utbetalningen till borgenärerna enligt beslutet om  skuldsanering lämnar sådana uppgifter till  Kronofogdemyndigheten att medlen kan betalas ut till  borgenären enligt 41 § andra stycket.
De medel som en borgenär har förlorat sin rätt till ska  fördelas mellan övriga borgenärer och i andra hand betalas  tillbaka till gäldenären. Om utbetalning eller återbetalning  inte är möjlig, tillfaller medlen staten.
Lag (2022:998)
.
Exekutiva åtgärder
42 §
Efter inledandebeslutet får utmätning för fordringar som  uppkommit dessförinnan inte ske innan frågan om skuldsanering  är avgjord genom ett beslut som har fått laga kraft. Om  utmätning ändå sker, är åtgärden utan verkan.
Första stycket gäller inte fordringar som enligt 31 § inte  omfattas av skuldsaneringen. Det gäller inte heller om, efter  överklagande, rätten på begäran av en borgenär bestämmer att  utmätning får ske.
Denna paragraf tillämpas även i fråga om ett beslut om  betalningssäkring och verkställighet av ett sådant beslut.
43 §
Inbetalda medel som fortfarande tillhör gäldenären får  inte utmätas eller tas i anspråk för verkställighet av ett  beslut om betalningssäkring.
44 §
Ett beslut om skuldsanering får verkställas när det har  fått laga kraft. Verkställighet får inte avse annat än vad  som redan skulle ha betalats ut till borgenären enligt  beslutet om skuldsanering.
Överklagande
45 §
Kronofogdemyndighetens beslut får överklagas. Ett beslut  som inte innebär att ärendet avgörs får överklagas endast i  samband med överklagande av ett beslut som innebär att  ärendet avgörs. Inledandebeslutet och beslut om ändring av  inledandebeslutet får dock överklagas särskilt.
Kronofogdemyndighetens beslut överklagas till tingsrätten i  den ort där gäldenären är bosatt. Om gäldenären inte är  bosatt i Sverige, överklagas beslutet till Stockholms  tingsrätt. Ett överklagande ska ges in till  Kronofogdemyndigheten inom tre veckor från dagen för  beslutet.
Vid ett överklagande gäller lagen (1996:242) om  domstolsärenden, om inte annat följer av denna lag.  Kronofogdemyndigheten ska inte vara part i domstolen.
46 §
Om en domstol bifaller ett överklagande av gäldenären,  ska den återförvisa ärendet till Kronofogdemyndigheten. Om  Kronofogdemyndigheten har avslagit gäldenärens ansökan med  tillämpning av 24 § och tillräcklig utredning finns, får  domstolen dock besluta om skuldsanering.
Ett beslut att återförvisa ett ärende till  Kronofogdemyndigheten får inte överklagas.
Verkan av en skuldsanering
47 §
Genom en skuldsanering befrias gäldenären från ansvar  för betalningen av de skulder som omfattas av skuldsaneringen  i den utsträckning som dessa sätts ned. Genom skuldsaneringen  befrias gäldenären även från ansvar för betalningen av  skulder som inte är kända i ärendet, om det inte är en sådan  skuld som avses i 31 §.
Skuldsaneringen medför att rätten till ränta eller  dröjsmålsavgift på en fordran som omfattas av skuldsaneringen  faller bort för tiden efter den dag då inledandebeslutet  meddelades.
Skuldsaneringen inverkar inte på den rätt en borgenär har mot  en borgensman eller någon annan som förutom gäldenären svarar  för skulden.
Omprövning av ett beslut om skuldsanering
48 §
På ansökan av en borgenär vars fordran omfattas av  skuldsaneringen får beslutet om skuldsanering upphävas eller,  i fall som avses i 6 och 7, ändras beträffande det som har  bestämts i en fråga som avses i 29 § 2-6, om
1. gäldenären har gjort sig skyldig till oredlighet mot  borgenärer,
2. gäldenären har gjort sig skyldig till uppsåtligt  försvårande av konkurs eller exekutiv förrättning,
3. gäldenären i hemlighet har gynnat någon borgenär för att  inverka på skuldsaneringsfrågans avgörande,
4. gäldenären i sin ansökan om skuldsanering eller annars  under ärendets handläggning medvetet har lämnat oriktiga  uppgifter till men för borgenären,
5. gäldenären har lämnat oriktiga uppgifter till ledning för  en myndighets beslut i fråga om skatt eller avgift som  omfattas av skuldsaneringen eller inte har lämnat uppgifter  trots att han eller hon är uppgiftsskyldig och detta har  medfört att ett beslut blivit felaktigt eller inte fattats,
6. gäldenären inte följer betalningsplanen och avvikelsen  inte är ringa, eller
7. gäldenärens ekonomiska förhållanden väsentligen har  förbättrats efter beslutet om skuldsanering och detta beror  på omständigheter som inte kunnat förutses vid beslutet.
I fall som avses i första stycket 7 ska ansökan göras inom  fem år från dagen för inledandebeslutet eller, om en  betalningsplan löper ut senare, senast den dag då planen  löper ut.
49 §
På ansökan av gäldenären får beslutet om skuldsanering  ändras beträffande det som har bestämts i en fråga som avses  i 29 § 2-6, om
1. gäldenärens ekonomiska förhållanden väsentligen har  förändrats efter beslutet om skuldsanering och detta beror på  omständigheter som inte kunnat förutses vid beslutet, eller
2. det finns synnerliga skäl.
50 §
Om ett beslut om skuldsanering upphävs, blir en borgen  eller annan säkerhet som tredje man har ställt för betalning  av ett belopp som avses i 29 § 4 ogiltig. Detta gäller dock  inte om tredje mannen kände till eller borde ha känt till de  omständigheter som anges i 48 § första stycket 1-3 eller  medverkade till att gäldenären har åsidosatt sina  förpliktelser enligt 48 § första stycket 4.
51 §
Vid en ändring av ett beslut om skuldsanering får  betalningsplanens längd bestämmas till som längst sju år.
52 §
En ansökan om omprövning av ett beslut om skuldsanering  ska vara skriftlig. Ansökan ska innehålla uppgifter om
1. det beslut som avses,
2. det som yrkas, och
3. de omständigheter som åberopas till stöd för ansökan.
Om en ansökan är bristfällig tillämpas 13 §.
53 §
Bestämmelserna i 20, 22 och 23 §§ gäller vid  handläggningen av ett ärende om omprövning av ett beslut om  skuldsanering.
Övriga bestämmelser
54 §
Om gäldenären försätts i konkurs, förfaller ansökan om  skuldsanering.
Om en ansökan om planförhandling under företagsrekonstruktion  tas upp sedan gäldenären har ansökt om skuldsanering, ska  skuldsaneringsärendet förklaras vilande. Om en  rekonstruktionsplan fastställs, förfaller ansökan om  skuldsanering.
Om gäldenären avlider, förfaller ansökan om skuldsanering.
Lag (2022:998)
.
55 §
Om gäldenären återkallar en ansökan om skuldsanering,  ska ärendet avskrivas från vidare handläggning. Detsamma  gäller om ansökan förfaller enligt 54 §.
56 §
Om en ansökan om skuldsanering avslås eller avvisas  eller ärendet avskrivs från vidare handläggning sedan ett  inledandebeslut har meddelats, ska samtliga kända borgenärer  underrättas.
Vid beslut om avslag, avvisning eller avskrivning ska medel  som gäldenären har betalat in till Kronofogdemyndigheten  återbetalas till honom eller henne när beslutet har fått laga  kraft. Om en pågående utmätning har avbrutits genom  inledandebeslutet, ska i stället inbetalda medel fördelas  mellan de fordringar för vilka utmätningen pågick.
57 §
Om det har bestämts att en fordran enligt 32 § första  stycket inte ska omfattas av skuldsaneringen, får borgenären  trots föreskrifter i annan författning bevilja anstånd med  betalningen under den tid betalningsplanen löper.
58 §
En överenskommelse som innebär att gäldenären eller  tredje man tillförsäkrar någon borgenär, vars fordran  omfattas av skuldsaneringen, bättre villkor än enligt  skuldsaneringen är ogiltig.
59 §
Socialnämnder och andra myndigheter ska till  Kronofogdemyndigheten eller en domstol som handlägger ett  ärende om skuldsanering på begäran lämna uppgifter om  gäldenärens personliga och ekonomiska förhållanden som är av  betydelse för prövningen av ärendet. Sådana uppgifter ska  också lämnas av myndigheter som anmäler fordringar enligt 19  eller 21 §.
60 §
I lagen (2017:473) med kompletterande bestämmelser till 
2015 års insolvensförordning finns bestämmelser om  registrering av skuldsaneringar i ett insolvensregister.
Lag (2019:253)
.
Övergångsbestämmelser
2016:675
1. Denna lag träder i kraft den 1 november 2016.
2. Genom lagen upphävs skuldsaneringslagen (2006:548).
3. Bestämmelserna i 18 § och 34 § tredje stycket tillämpas  inte för ett ärende där ett beslut att inleda skuldsanering  enligt skuldsaneringslagen (2006:548) har meddelats före  ikraftträdandet.
4. Äldre bestämmelser gäller för beslut om skuldsanering som  har fått laga kraft före ikraftträdandet, om inte annat  framgår av punkten 5.
5. Om ett beslut om skuldsanering som avses i punkten 4  ändras efter omprövning, får det på gäldenärens begäran  bestämmas att hans eller hennes betalningar fortsättningsvis  ska ske till Kronofogdemyndigheten i enlighet med 38 § andra  stycket. I sådant fall gäller för beslutet även 29, 33 och 
35-37 §§, 38 § tredje stycket och 39-53 §§. Vilka fordringar  som omfattas av skuldsaneringen får inte ändras.
2022:998
1. Denna lag träder i kraft den 1 augusti 2022.
2. Bestämmelsen i 19 § i den nya lydelsen gäller inte för  ärenden där ett beslut att inleda skuldsanering har meddelats  före ikraftträdandet.
3. Den nya 41 a § gäller även i fråga om ärenden där  betalningsplanen löpt ut före ikraftträdandet. För sådana  ärenden tillämpas paragrafen dock från och med den 1 november 
2022.
4. Bestämmelsen i 54 § i den äldre lydelsen gäller fortfarande  för det fall beslut om förhandling om offentligt ackord  meddelas eller ett ackord fastställs enligt den upphävda lagen 
(1996:764) om företagsrekonstruktion efter att gäldenären  ansökt om skuldsanering.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.