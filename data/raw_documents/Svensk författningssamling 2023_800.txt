Title: Regeringens beslut (2023:800) om fastställelse av ändring i stadgarna för Sveriges advokatsamfund
SFS Number: Svensk författningssamling 2023:800
URL: https://www.riksdagen.se/sv/dokument-och-lagar/dokument/svensk-forfattningssamling/regeringens-beslut-2023800-om-faststallelse-av_sfs-2023-800/
Source Link: http://rkrattsbaser.gov.se/sfst?bet=2023:800
Amendment Register Link: http://rkrattsbaser.gov.se/sfsr?bet=2023:800
Ministry/Authority: Justitiedepartementet DÅ
Issued: 2023-11-30
Metadata: {"Utfärdad": "2023-11-30"}

==================================================

Regeringens beslut (2023:800) om fastställelse av ändring i stadgarna för Sveriges advokatsamfund
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:800
Departement/myndighet
:   
Justitiedepartementet DÅ
Utfärdad
:   
2023-11-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
Regeringen fastställer att 2, 5, 12, 17, 22-25, 43, 47, 51 och 
69-74 §§ och rubrikerna närmast före 69 och 71 §§ i stadgarna  för Sveriges advokatsamfund får följande lydelse.
2 §
Ledamöternas rätt att delta i hanteringen av samfundets  gemensamma angelägenheter utövas genom fullmäktige, som är  valda av ledamöterna och som kallas Sveriges advokatsamfunds  fullmäktige. Årligen hålls ett ordinarie fullmäktigemöte.
Fullmäktige väljer styrelse för samfundet och ledamöter av  dess disciplinnämnd och straffavgiftsnämnd. Styrelsen kallas  Sveriges advokatsamfunds styrelse, disciplinnämnden kallas  Sveriges advokatsamfunds disciplinnämnd och  straffavgiftsnämnden kallas Sveriges advokatsamfunds  straffavgiftsnämnd.
Samfundet är indelat i avdelningar, var och en med sin  styrelse. Ledamöternas rätt att delta i hanteringen av en  avdelnings särskilda angelägenheter utövas på ett  avdelningsmöte.
5 §
Samfundets styrelse består av ordförande, vice ordförande  och 18 andra ledamöter. Ordförande, vice ordförande och övriga  ledamöter väljs i nu nämnd ordning vid ordinarie  fullmäktigemöte för två år, räknat från och med närmast  följande 1 juli. Vartannat år utses ordförande, vice  ordförande och åtta andra ledamöter, vartannat år tio  ledamöter.
Vid val av andra ledamöter än ordförande och vice ordförande  ska hänsyn tas till önskvärdheten av att samfundets samtliga  avdelningar blir företrädda.
Den som vid utgången av den valperiod som han eller hon  utsetts för kommer att ha varit ledamot i styrelsen under sex  år i följd utan att ha varit ordförande eller vice ordförande,  får inte för en tidigare period än den som börjar två år  därefter utses till någon annan befattning inom styrelsen än  som ordförande eller vice ordförande.
Om en ledamot i styrelsen väljs till ledamot av  disciplinnämnden eller straffavgiftsnämnden och tar emot detta  uppdrag, ska han eller hon frånträda sitt uppdrag i styrelsen.
12 §
Samfundets disciplinnämnd består av ordförande, vice  ordförande samt nio andra ledamöter.
Ordförande, vice ordförande och sex övriga ledamöter väljes i  nu nämnd ordning vid ordinarie fullmäktigemöte för fyra år,  räknat från och med närmast följande 1 juli. Val förrättas  vartannat år och avser, varannan gång ordförande och tre andra  ledamöter, varannan gång vice ordförande och tre andra  ledamöter.
Nämndens återstående tre ledamöter (offentliga representanter)  utses av regeringen. De förordnas en i sänder varje år för  högst tre år i taget, räknat från den 1 juli. De offentliga  representanterna hämtas utanför den personkrets, som enligt 
4 kap. 6 § rättegångsbalken är undantagen i fråga om val till  nämndeman.
Samfundsledamot som vid utgången av den valperiod, för vilken  han senast utsetts, kommer att ha varit ledamot av  disciplinnämnden under åtta år i följd utan att därunder ha  varit ordförande eller vice ordförande, får inte för tidigare  period än den, som börjar två år därefter, på nytt utses till  annan befattning inom nämnden än som ordförande eller vice  ordförande.
Väljs ledamot av disciplinnämnden till ledamot eller suppleant  i styrelsen eller straffavgiftsnämnden och mottager ledamoten  detta uppdrag, ska ledamoten frånträda sitt uppdrag i  disciplinnämnden.
17 §
Samfundet ska ha kansli i Stockholm under ledning av en  generalsekreterare som är anställd i samfundets tjänst.
Till generalsekreterare får utses endast den som är advokat.
Generalsekreteraren är inte valbar till ledamot i styrelsen  eller disciplinnämnden och inte heller till ledamot eller  suppleant i fullmäktige eller straffavgiftsnämnden.
22 §
Ordinarie fullmäktigemöte ska
1. behandla styrelsens förvaltningsberättelse och revisorernas  berättelse samt besluta om ansvarsfrihet för styrelse, och, om  ansvarsfrihet vägrats, besluta om åtgärd med anledning därav,
2. behandla styrelsens för Sveriges advokatsamfunds  understödsfond förvaltningsberättelse och revisorernas  berättelse samt besluta om ansvarsfrihet för understödsfondens  styrelse och, om ansvarsfrihet vägrats, besluta om åtgärd med  anledning därav,
3. välja samfundets styrelse, samfundets disciplinnämnd och  samfundets straffavgiftsnämnd,
4. välja revisorer och revisorssuppleanter,
5. besluta om avgifter till samfundet och till  understödsfonden,
6. besluta om serviceersättning till Sveriges Advokaters  Serviceaktiebolag, efter förslag av bolaget,
7. besluta om skriftlig instruktion för valberedningen, samt
8. behandla ärende, som styrelsen hänskjutit till mötet eller  som ledamot av samfundet före den 15 april skriftligen hos  styrelsen föreslagit till behandling.
23 §
På fullmäktigemöte får bara avgöras ärenden, som varit  upptagna på föredragningslistan eller som står i omedelbart  samband med sådant ärende, mötet får dock förrätta  ersättningsval enligt vad som föreskrivs i 6, 13 och 70 §§.
24 §
Fullmäktigemöte hålls i Stockholm, om styrelsen inte  bestämmer något annat.
Varje ledamot av samfundet har rätt att närvara vid  fullmäktigemöte. Rätt att delta i diskussionen samt avge röst  har dock endast tjänstgörande ledamöter av fullmäktige.
Förhandlingarna vid fullmäktigemöte öppnas av styrelsens  ordförande eller vid förfall för denne av vice ordföranden,  varefter fullmäktige väljer ordförande vid mötet. Styrelsens  ordförande och vice ordföranden är inte valbara till  ordförande.
För beslutsförhet fordras att minst fyrtio ledamöter av  fullmäktige eller suppleanter för dem är närvarande vid mötet.
Omröstning på fullmäktigemöte sker öppet utom vid val, då en  sluten omröstning ska äga rum, om flera namn än valet avser  föreslås. Vid en sådan sluten omröstning får varje röstande  ange det antal namn omröstningen avser på en röstsedel. En  röst får endast avges på namn som föreslagits före  omröstningen. En röstsedel, som upptar flera namn än valet  avser är ogiltig. Om röstsedeln innehåller namn som inte  föreslagits före omröstningen, ska sådant namn anses som  obefintligt. Om omröstningen avser val av ordförande eller  vice ordförande i styrelsen, disciplinnämnden eller  straffavgiftsnämnden, är den vald som erhåller mer än hälften  av de avgivna rösterna. Om inte någon får en sådan majoritet,  sker en ny omröstning. Om inte någon heller då får mer än  hälften av de avgivna rösterna, hålls en tredje omröstning  mellan de två som vid andra omröstningen erhöll de flesta  rösterna. Den som då erhåller de flesta rösterna är vald. I  händelse av lika antal röster vid andra eller tredje  omröstningen skiljer lotten. Vid andra val än val av  ordförande eller vice ordförande i styrelsen, disciplinnämnden  eller straffavgiftsnämnden är de som vid omröstningen erhållit  flest antal röster valda. Om två eller flera erhåller lika  många röster sker en ny omröstning mellan dem. Om de får lika  många röster vid denna omröstning skiljer lotten.
Beslut fattas, i de fall dessa stadgar inte anger något annat,  med enkel röstövervikt. Om antalet röster är lika gäller i  andra ärenden än vid val den mening som ordföranden vid mötet  biträder.
En fullmäktig får inte delta i beslut om ansvarsfrihet för  förvaltning, som denne är ansvarig för, och inte heller delta  i val av revisor för granskning av sådan förvaltning.
Fullmäktiges protokoll justeras av ordföranden vid mötet och  två fullmäktige.
Fullmäktiges ledamöter har inte rätt till någon annan  ersättning än för sina reseutgifter enligt grunder som är  fastställda av fullmäktige.
Samfundets ledamöter ska informeras om de beslut som  fullmäktige fattat.
25 §
För att förbereda val av ledamöter till styrelse och  disciplinnämnd samt ledamöter och suppleanter till  straffavgiftsnämnden ska en valberedning väljas.
Varje avdelning utser vid sitt årsmöte en ledamot till  valberedningen samt en ersättare för denne.  Stockholmsavdelningens representant i valberedningen ska vara  sammankallande och ordförande.
För valberedningen ska det finnas en skriftlig instruktion som  beslutas av fullmäktige.
43 §
I disciplinärende skall den ledamot ärendet rör beredas  tillfälle att yttra sig över framställd anmärkning, om ej  särskild omständighet föranleder annat.
Ledamot, mot vilken anmärkning framställts, är pliktig att  efter anmaning avgiva skriftligt yttrande, att förete de  handlingar som disciplinnämnden, straffavgiftsnämnden eller  generalsekreteraren ålägger ledamoten att tillhandahålla samt  att på kallelse personligen infinna sig inför  disciplinnämnden.
Disciplinnämnden får bestämma att muntlig förhandling skall  hållas vid behandling av ärende i nämnden. Om ej särskilda  skäl föranleder annat, skall sådan förhandling äga rum när  uteslutning ur samfundet kan komma i fråga som påföljd. Därvid  skall en av styrelsen utsedd advokat utföra den talan som  föranledes av anmälan eller på annat sätt framkommen  anmärkning. Styrelsens förordnande sker efter anmälan av  nämnden eller generalsekreteraren. Uppdraget får inte ges till  den som är ledamot av disciplinnämnden.
Om den ledamot, mot vilken anmärkning framställts, bedömes  vara i behov av biträde för sitt försvar men inte själv  anlitar sådant, får disciplinnämnden förordna försvarare för  honom vid ärendets behandling i nämnden. Ersättning till  försvarare som utsetts av nämnden skall utges av samfundet med  belopp som bestämmes av disciplinnämnden. Detsamma gäller  ersättning till försvarare som den ledamot, mot vilken  anmärkning framställts, själv utsett, om nämnden bedömt sakens  beskaffenhet vara sådan att ledamoten behöver biträde för sitt  försvar. Nämnden kan förplikta den ledamot, mot vilken  anmärkning riktats, att helt eller delvis till samfundet  återgälda dess kostnad för försvaret.
Beslut om uteslutning, varning eller erinran skall angiva de  skäl varå beslutet grundas.
47 §
Ledamöter och suppleanter i styrelsen, ledamöter av  disciplinnämnden, generalsekreteraren och andra advokater som  har deltagit i handläggningen av disciplinärenden eller andra  tillsynsärenden hos samfundet samt ledamöter och suppleanter i  Konsumenttvistnämnden och straffavgiftsnämnden får inte  obehörigen för någon annan yppa vad de på grund av en  samfundsledamots skyldighet att lämna uppgifter och  tillhandahålla handlingar har fått veta om honom eller henne  och hans eller hennes verksamhet.
51 §
Styrelsen ska se till att det blir allmänt känt att någon  har antagits som ledamot av samfundet eller avgått ur det.
Disciplinnämnden får bestämma att ett beslut av nämnden i ett  disciplinärende ska offentliggöras helt eller delvis.
Konsumenttvistnämnden respektive straffavgiftsnämnden får  bestämma att ett beslut av respektive nämnd ska offentliggöras  helt eller delvis.
Om straffavgiftsnämnden
69 §
Straffavgiftsnämnden består av fem ledamöter och fem  suppleanter. Tre av ledamöterna, däribland ordföranden och  vice ordföranden samt tre av suppleanterna ska vara advokater.  Dessa är inte berättigade till annan ersättning än för sina  reseutgifter enligt av fullmäktige fastställda grunder.
Övriga ledamöter och suppleanter ska ha den särskilda kunskap  och insikt som uppdraget kräver och även i övrigt vara  lämpliga för uppdraget.
Ett ärende får avgöras av fyra ledamöter, varav tre advokater.  Beslut från straffavgiftsnämnden ska vara skriftliga och  motiverade.
Vid omröstning i straffavgiftsnämnden gäller rättegångsbalkens  regler om omröstning i brottmål i tillämpliga delar.
Straffavgiftsnämndens protokoll justeras av ordföranden och en  ledamot.
70 §
Ledamöter och suppleanter i straffavgiftsnämnden väljs  vid ordinarie fullmäktigemöte för fyra år räknat från och med  närmast följande 1 juli. En ledamot eller suppleant får inte  omväljas om han eller hon kommer att ha varit ledamot av  straffavgiftsnämnden under åtta år i följd vid utgången av den  valperiod som han eller hon utsetts för.
En ledamot eller suppleant ska frånträda sitt uppdrag i  straffavgiftsnämnden om han eller hon väljs och accepterar  uppdrag som ledamot eller suppleant i styrelsen, ledamot av  disciplinnämnden eller ledamot eller suppleant i  Konsumenttvistnämnden.
Avgår ledamot eller suppleant i straffavgiftsnämnden innan den  valperiod för vilken han eller hon valts gått till ända, ska  för val av ersättare för återstoden av perioden gälla vad som  i 6 § är för där avsett fall stadgat.
Om ärenden i straffavgiftsnämnden
71 §
Straffavgiftsnämnden ska handlägga överklaganden av  beslut om straffavgift enligt 8 kap. 8 § andra stycket  rättegångsbalken. Straffavgiftsnämnden kan, om den finner skäl  att ändra ett överklagat beslut, fastställa straffavgiften  till ett lägre belopp eller besluta att ingen straffavgift  alls ska utgå.
72 §
Överklagande till straffavgiftsnämnden görs skriftligt  och ska innehålla uppgifter om vilket beslut som överklagas  och den ändring som begärs. Överklagandet ska även innehålla  de omständigheter, skäl och förekommande bevis som åberopas  till stöd för överklagandet.
73 §
Överklagandet ska ha kommit in till advokatsamfundets  kansli inom fyra veckor från det att advokaten fick del av  disciplinnämndens beslut. Ett överklagande som har kommit in  för sent ska avvisas. Innehåller överklagandet en sådan brist  att det inte kan läggas till grund för prövning i sak och  advokaten inte kompletterar överklagandet inom den tid som  straffavgiftsnämnden bestämmer, ska det också avvisas.
Hänför sig överklagandet till beslut i ärende som hos  disciplinnämnden anhängiggjorts genom anmälan enligt 40 §, ska  anmälaren underrättas om att överklagande skett.
74 §
Förfarandet i straffavgiftsnämnden är skriftligt. Om  disciplinnämnden till grund för det överklagade beslutet har  haft muntlig förhandling enligt 43 § ska straffavgiftsnämnden  ta del av förekommande teknisk upptagning.
Den som har överklagat ett beslut till straffavgiftsnämnden  svarar för sina egna kostnader för förfarandet.
Straffavgiftsnämndens beslut ska skickas till advokaten,  Justitiekanslern, disciplinnämnden, och styrelsen. Om ärendet  hos disciplinnämnden grundats i en anmälan enligt 40 § ska  även anmälaren få del av beslutet, såvida anmälaren inte  återkallat anmälan till disciplinnämnden.
Det som nu har fastställts ska gälla från och med den 1  januari 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.