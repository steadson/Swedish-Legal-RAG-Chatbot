Title: Förordning (2010:1008) om betaltjänster
SFS Number: Svensk författningssamling 2010:1008
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20101008-om-betaltjanster_sfs-2010-1008/
Source Link: http://rkrattsbaser.gov.se/sfst?bet=2010:1008
Amendment Register Link: http://rkrattsbaser.gov.se/sfsr?bet=2010:1008
Ministry/Authority: Finansdepartementet FMA B
Issued: 2010-06-23
Metadata: {"Utfärdad": "2010-06-23", "Ändrad": "t.o.m. SFS 2025:198"}

==================================================

Förordning (2010:1008) om betaltjänster
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:1008
Departement/myndighet
:   
Finansdepartementet FMA B
Utfärdad
:   
2010-06-23
Ändrad
:   
t.o.m. SFS 2025:198
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Registerfrågor
1 §
Finansinspektionen är personuppgiftsansvarig för det  register som förs enligt 8 kap. 5 § lagen (2010:751) om  betaltjänster. Förordning (2018:339).
2 §
Har upphävts genom förordning (2018:339).
3 §
I registret registreras uppgifter för varje  betalningsinstitut, registrerad betaltjänstleverantör, ombud  och filial samt företag som gjort anmälan enligt 1 kap. 9 §  lagen (2010:751) om betaltjänster. Utöver vad som följer av 8  kap. 5 § samma lag ska registret innehålla uppgifter om namn  eller företagsnamn och om personnummer, samordningsnummer  eller organisationsnummer. Förordning (2018:1836).
4 §
Finansinspektionen ska anteckna i registret när myndigheten har fattat beslut om föreläggande att upphöra med verksamheten.
Bemyndiganden
5 §
Finansinspektionen får i fråga om lagen (2010:751) om  betaltjänster meddela föreskrifter om
1. vad som utgör tillräckliga styr- och kontrollformer för  verksamheten med betaltjänster enligt 2 kap. 6 § första  stycket 2,
2. fullgörandet av anmälningar och underrättelser enligt 
3 kap.,
3. beräkningen av kapitalkrav enligt 3 kap. 2 § första  stycket,
4. hur betalningsinstitut och registrerade  betaltjänstleverantörer ska hantera medel enligt 3 kap. 6 §,
5. hur betalningsinstitut och registrerade  betaltjänstleverantörer ska hantera de medel för genomförandet  av betalningstransaktioner som avses i 3 kap. 7 § andra  stycket och hur stor andel av medlen hos betalningsinstitut  eller registrerade betaltjänstleverantörer som omfattas av  skyddskraven enligt 3 kap. 7 § tredje stycket,
6. vilka uppgifter som ska anses relevanta enligt 3 kap. 8 §,
7. vad ett betalningsinstitut eller en registrerad  betaltjänstleverantör ska iaktta och vilka krav  betalningsinstitutet eller den registrerade  betaltjänstleverantören ska uppfylla vid uppdragsavtal enligt 
3 kap. 28 §,
8. hur betaltjänstleverantörer ska göra det  informationsmaterial om konsumenters rättigheter som avses i 
4 kap. 3 a § tillgängligt för betaltjänstanvändare,
9. den information och redovisning som en  betaltjänstleverantör ska lämna eller hålla tillgänglig enligt 
4 a kap. 5 §,
10. rutiner för byte av betalkonto enligt 4 a kap. 6 §,
11. vilka uppgifter om betalkonton med grundläggande  funktioner en betaltjänstleverantör ska lämna till  Finansinspektionen,
12. hur betaltjänstleverantörer ska hantera klagomål som avses  i 5 kap. 58 §,
13. hur ett system enligt 5 b kap. 1 § första stycket ska  utformas,
14. vilka upplysningar en betaltjänstleverantör ska lämna  enligt 5 b kap. 2 § samt hur och när uppgifterna ska lämnas,
15. vad som utgör en allvarlig operativ incident eller  säkerhetsincident enligt 5 b kap. 3 § första stycket,
16. hur bedömningen ska göras av om en incident påverkar eller  kan påverka betaltjänstanvändarnas ekonomiska intressen samt  hur betaltjänstanvändarna ska informeras enligt 5 b kap. 3 §  andra stycket,
17. vilka upplysningar ett företag som avses i 8 kap. 2 §  första stycket ska lämna till Finansinspektionen och när  upplysningarna ska lämnas,
18. att vissa uppgifter som ett betalningsinstitut, en  registrerad betaltjänstleverantör eller den eller de som har  ansvar för ett betalningssystem ska lämna till  Finansinspektionen i stället ska lämnas till Statistiska  centralbyrån, och
19. vilka uppgifter, utöver vad som framgår av lagen, en  ansökan om tillstånd eller undantag från tillstånd eller en  anmälan ska innehålla samt vilka handlingar som samtidigt ska  lämnas in till Finansinspektionen. Förordning (2024:1296).
5 a §
När det gäller lagen (2016:415) om förmedlingsavgifter  för kortbaserade betalningstransaktioner får  Finansinspektionen meddela föreskrifter om vilka upplysningar  en betalningsordning för kontokort eller en bearbetningsenhet  ska lämna till Finansinspektionen för dess  tillsynsverksamhet, och hur uppgiftsskyldigheten ska  fullgöras. Förordning (2016:416).
6 §
Innan Finansinspektionen meddelar föreskrifter med  stöd av 5 § 18, ska inspektionen ge Riksbanken och  Statistiska centralbyrån tillfälle att yttra sig.
Förordning (2018:178).
6 a §
Polismyndigheten får meddela föreskrifter om hur  uppgifter enligt 3 kap. 13 a § första stycket och 14 § lagen 
(2010:751) om betaltjänster ska lämnas. Förordning (2025:198).
6 b §
Post- och telestyrelsen får meddela föreskrifter om  vilka uppgifter ett företag ska lämna enligt 9 kap. 3 § första  stycket lagen (2010:751) om betaltjänster och till vilken  myndighet uppgifterna ska lämnas. Förordning (2019:1229).
6 c §
Post- och telestyrelsen får meddela föreskrifter om hur  avvikelsen enligt 9 kap. 7 § 1 lagen (2010:751) om  betaltjänster ska fastställas. Förordning (2019:1229).
Vissa skyldigheter för Finansinspektionen
7 §
Har upphävts genom förordning (2019:408).
8 §
Finansinspektionen ansvarar för att det finns en  kostnadsfri webbplats för jämförelse av  betaltjänstleverantörers avgifter för de betaltjänster som  avses i 4 a kap. 4 a § lagen (2010:751) om betaltjänster.  Webbplatsen ska utformas i enlighet med det som anges i  artikel 7.3 i Europaparlamentets och rådets direktiv 
2014/92/EU av den 23 juli 2014 om jämförbarhet för avgifter  som avser betalkonto, byte av betalkonto och tillgång till  betalkonto med grundläggande funktioner 
(betalkontodirektivet), i den ursprungliga lydelsen.  Webbplatsen får även innehålla information om den servicenivå  som betaltjänstleverantörerna erbjuder.  Förordning (2019:408).
9 §
Finansinspektionen ska öka medvetenheten om betalkonton  med grundläggande funktioner, tillgång till och avgifter för  betalkonton samt alternativ tvistlösning enligt lagen 
(2015:671) om alternativ tvistlösning i  konsumentförhållanden. Förordning (2017:344).
10 §
Finansinspektionen ska underrätta Europeiska kommissionen  i den utsträckning som följer av artikel 27 i  betalkontodirektivet, i den ursprungliga lydelsen.
Förordning (2019:126).
11 §
Finansinspektionen ska tillhandahålla Europeiska  bankmyndigheten och Europeiska centralbanken en  sammanställning av de uppgifter om svikliga förfaranden som  inspektionen tagit emot från betaltjänstleverantörer enligt 
5 b kap. 2 § andra stycket lagen (2010:751) om  betaltjänster. Förordning (2018:178).
12 §
Finansinspektionen ska på sin webbplats  tillhandahålla det informationsmaterial om konsumenters  rättigheter som avses i 4 kap. 3 a § lagen (2010:751) om  betaltjänster. Förordning (2018:178).
Skyldighet för kreditinstitut att tillhandahålla  kontanttjänster
13 §
Vid tillämpningen av 9 kap. 1 § lagen (2010:751) om  betaltjänster får
1. högst 0,3 procent av befolkningen ha ett längre vägavstånd  än 25 kilometer mellan folkbokföringsadressen och den närmaste  platsen för kontantuttag, och
2. högst 1,22 procent av befolkningen ha ett längre vägavstånd  än 25 kilometer mellan folkbokföringsadressen och den närmaste  platsen för dagskasseinsättning.
Befolkningens storlek och folkbokföringsadresser ska bestämmas  med ledning av uppgifter som tillhandahålls från Statistiska  centralbyrån. Uppgifterna ska uppdateras varje år.
Förordning (2019:1229).
Övergångsbestämmelser
2017:344
Denna förordning träder i kraft den dag som regeringen  bestämmer i fråga om 7 och 8 §§ och i övrigt den 1 juni 
2017.
2019:1229
Denna förordning träder i kraft den 1 januari 2020 i fråga om 
6 b § och i övrigt den 1 januari 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.