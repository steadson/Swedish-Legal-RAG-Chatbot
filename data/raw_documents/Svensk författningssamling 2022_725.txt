Title: Växtskyddslag (2022:725)
SFS Number: Svensk författningssamling 2022:725
URL: https://www.riksdagen.se/sv/dokument-och-lagar/dokument/svensk-forfattningssamling/vaxtskyddslag-2022725_sfs-2022-725/
Source Link: http://rkrattsbaser.gov.se/sfst?bet=2022:725
Amendment Register Link: http://rkrattsbaser.gov.se/sfsr?bet=2022:725
Ministry/Authority: Landsbygds- och infrastrukturdepartementet RSL
Issued: 2022-06-02
Metadata: {"Utfärdad": "2022-06-02"}

==================================================

Växtskyddslag (2022:725)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:725
Departement/myndighet
:   
Landsbygds- och infrastrukturdepartementet RSL
Utfärdad
:   
2022-06-02
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens syfte och tillämpningsområde
1 §
Denna lag innehåller bestämmelser som syftar till att  begränsa de risker som växtskadegörare innebär för växter och  växtprodukter till en acceptabel nivå.
2 §
Denna lag kompletterar
1. Europaparlamentets och rådets förordning (EU) 2016/2031 av  den 26 oktober 2016 om skyddsåtgärder mot växtskadegörare,  ändring av Europaparlamentets och rådets förordningar (EU) nr 
228/2013, (EU) nr 652/2014 och (EU) nr 1143/2014 samt om  upphävande av rådets direktiv 69/464/EEG, 74/647/EEG, 
93/85/EEG, 98/57/EG, 2000/29/EG, 2006/91/EG och 2007/33/EG,  och
2. genomförandeakter och delegerade akter till förordning (EU) 
2016/2031.
Lagen kompletterar även, i de delar de innehåller bestämmelser  som rör skyddsåtgärder mot växtskadegörare,
1. Europaparlamentets och rådets förordning (EU) 2017/625 av  den 15 mars 2017 om offentlig kontroll och annan offentlig  verksamhet för att säkerställa tillämpningen av livsmedels-  och foderlagstiftningen och av bestämmelser om djurs hälsa och  djurskydd, växtskydd och växtskyddsmedel samt om ändring av  Europaparlamentets och rådets förordningar (EG) nr 999/2001, 
(EG) nr 396/2005, (EG) nr 1069/2009, (EG) nr 1107/2009, (EU)  nr 1151/2012, (EU) nr 652/2014, (EU) 2016/429 och (EU) 
2016/2031, rådets förordningar (EG) nr 1/2005 och (EG) nr 
1099/2009 och rådets direktiv 98/58/EG, 1999/74/EG, 
2007/43/EG, 2008/119/EG och 2008/120/EG och om upphävande av  Europaparlamentets och rådets förordningar (EG) nr 854/2004  och (EG) nr 882/2004, rådets direktiv 89/608/EEG, 89/662/EEG, 
90/425/EEG, 91/496/EEG, 96/23/EG, 96/93/EG och 97/78/EG samt  rådets beslut 92/438/EEG (förordningen om offentlig kontroll),  och
2. genomförandeakter och delegerade akter till förordning (EU) 
2017/625.
Uttryck i lagen
3 §
I denna lag betyder
1. följande uttryck samma sak som i förordning (EU) 2016/2031:
- andra föremål,
- karantänskadegörare,
- växter, och
- växter för plantering,
2. följande uttryck samma sak som i förordning (EU) 2017/625:
- officiell växtskyddsinspektör, och
- organ med delegerade uppgifter,
3. uttrycket offentlig kontroll:
a) offentlig kontroll enligt förordning (EU) 2017/625, och
b) kontroll i övrigt av att denna lag och föreskrifter och  beslut som har meddelats med stöd av lagen följs,
4. uttrycket annan offentlig verksamhet:
a) annan offentlig verksamhet enligt förordning (EU) 2017/625,  och
b) motsvarande offentlig verksamhet som utförs med stöd av  lagen eller föreskrifter eller beslut som har meddelats med  stöd av lagen,
5. uttrycket växtprodukt: växtprodukt enligt förordning (EU) 
2016/2031 och genomförandeakter som har antagits med stöd av  förordning (EU) 2016/2031,
6. uttrycket växtskadegörare: skadegörare enligt förordning 
(EU) 2016/2031,
7. uttrycket fristående officiell växtskyddsinspektör: en  officiell växt-skyddsinspektör som inte har en anställning vid  en statlig kontroll-myndighet,
8. uttrycket Europeiska unionens territorium: det geografiska  område som ska anses som unionens territorium enligt artikel 
1.3 i förordning (EU) 2016/2031, och
9. uttrycket medlemsstat inom Europeiska unionen: ett  geografiskt område inom en stat som omfattas av Europeiska  unionens territorium.
I denna lag avser följande uttryck skadegörare som är  förtecknade som sådana i genomförandeakter som har antagits  med stöd av förordningen (EU) 2016/2031:
- EU-karantänskadegörare,
- karantänskadegörare för skyddad zon, och
- reglerad EU-icke-karantänskadegörare.
Tillämpning av förordning (EU) 2017/625
4 §
Förordning (EU) 2017/625 ska tillämpas även i fråga om  offentlig kontroll och annan offentlig verksamhet som faller  utanför förordningens tillämpningsområde och som gäller  karantänskadegörare och reglerade EU-icke-karantänskadegörare.
Bemyndiganden i fråga om förbud och åtgärder som avser  växtskadegörare
Bemyndiganden i fråga om karantänskadegörare
5 §
Regeringen eller den myndighet som regeringen bestämmer  får meddela föreskrifter om förbud, begränsningar eller  åtgärder som behövs för att förhindra introduktion, etablering  och spridning av karantänskadegörare.
Den myndighet som regeringen bestämmer får också, utöver vad  som följer av de EU-bestämmelser som lagen kompletterar, i det  enskilda fallet besluta om sådana förbud, begränsningar eller  åtgärder som avses i första stycket.
Föreskrifter enligt första stycket och beslut enligt andra  stycket som avser införsel till eller förflyttning inom  Sverige ska vara tidsbegränsade om inte något annat följer med  anledning av Sveriges medlemskap i Europeiska unionen.
Om det är nödvändigt för att utrota eller innesluta  karantänskadegörare får den myndighet som regeringen bestämmer  själv vidta åtgärder som följer av ett sådant beslut som avses  i andra stycket.
Bemyndiganden i fråga om reglerade EU-icke-karantänskadegörare
6 §
Regeringen eller den myndighet som regeringen bestämmer  får meddela föreskrifter om förbud, begränsningar eller  åtgärder vid yrkesmässig odling av växter för plantering för  att begränsa förekomsten av reglerade EU-icke-
karantänskadegörare på sådana växter.
Den myndighet som regeringen bestämmer får också i det  enskilda fallet besluta om sådana förbud, begränsningar eller  åtgärder som avses i första stycket.
Bemyndiganden i fråga om andra växtskadegörare för skydd av  skog
7 §
Regeringen eller den myndighet som regeringen bestämmer  får i andra fall än som avses i 6 § meddela föreskrifter om  förbud, begränsningar eller åtgärder för att begränsa  förekomsten av andra växtskadegörare än karantänskadegörare  som kan medföra oacceptabla ekonomiska, miljömässiga eller  sociala konsekvenser genom angrepp på trädslag som används i  virkesproduktion.
Sådana föreskrifter får avse den som
1. äger trädbevuxen mark, bedriver skogsbruk eller odlar  växter,
2. lagrar växter, växtprodukter eller andra föremål, eller
3. bedriver handel med växter, växtprodukter eller andra  föremål.
Den myndighet som regeringen bestämmer får också i det  enskilda fallet besluta om sådana förbud, begränsningar eller  åtgärder som avses i första stycket. Beslutet får riktas mot  den som omfattas av andra stycket.
Föreskrifter enligt första stycket och beslut enligt tredje  stycket får inte förbjuda eller begränsa införsel till Sverige  från ett land utanför Europeiska unionen eller en annan  medlemsstat inom unionen. De får inte heller avse  växtskadegörare som är förtecknade som invasiva främmande  arter av unionsbetydelse i genomförandeakter som har antagits  enligt Europaparlamentets och rådets förordning (EU) nr 
1143/2014 av den 22 oktober 2014 om förebyggande och hantering  av introduktion och spridning av invasiva främmande arter.
Bemyndiganden i fråga om egenkontroll, dokumentation,  uppgiftslämnande och anmälan
8 §
Regeringen eller den myndighet som regeringen bestämmer  får meddela föreskrifter om
1. skyldighet för den som yrkesmässigt odlar, handlar med  eller på annat sätt yrkesmässigt hanterar växter,  växtprodukter eller andra föremål att
a) utöva en egenkontroll av verksamheten som är lämplig  utifrån verksamhetens art,
b) dokumentera uppgifter som har betydelse för risken för  spridning av växtskadegörare,
c) lämna uppgifter om sin verksamhet till en  kontrollmyndighet, ett organ med delegerade uppgifter, en  fysisk person som har delegerats vissa uppgifter eller en  fristående officiell växtskyddsinspektör,
2. skyldighet för den som icke yrkesmässigt odlar, handlar med  eller på annat sätt hanterar växter, växtprodukter eller andra  föremål att dokumentera uppgifter som har betydelse för risken  för spridning av karantänskadegörare,
3. skyldighet för den som förflyttar eller på annat sätt  hanterar växtskadegörare att till en kontrollmyndighet, ett  organ med delegerade uppgifter, en fysisk person som har  delegerats vissa uppgifter eller en fristående officiell  växtskyddsinspektör lämna uppgifter som har betydelse för  risken för spridning av växtskadegörare,
4. skyldighet för den som odlar, handlar med eller på annat  sätt hanterar växter, växtprodukter eller andra föremål att  till en kontrollmyndighet, ett organ med delegerade uppgifter,  en fysisk person som har delegerats vissa uppgifter eller en  fristående officiell växtskyddsinspektör lämna uppgifter som  har betydelse för risken för spridning av växtskadegörare,
5. skyldighet för den som till Sverige för in växter,  växtprodukter, andra föremål eller växtskadegörare från ett  land utanför Europeiska unionen eller en annan medlemsstat  inom unionen att anmäla införseln,
6. undantag från skyldigheten i förordning (EU) 2016/2031 att  anmäla misstänkt eller konstaterad förekomst av  karantänskadegörare.
Sundhetsintyg
9 §
I förordning (EU) 2016/2031 finns bestämmelser om  sundhetscertifikat och andra sundhetsintyg. Regeringen eller  den myndighet som regeringen bestämmer får meddela  föreskrifter om andra sundhetsintyg än de som är reglerade i  EU-förordningen.
Offentlig kontroll och annan offentlig verksamhet
10 §
Offentlig kontroll utövas av Statens jordbruksverk 
(Jordbruksverket) och andra statliga myndigheter 
(kontrollmyndigheterna) enligt föreskrifter som regeringen  meddelar.
Annan offentlig verksamhet utförs av kontrollmyndigheterna och  andra statliga myndigheter enligt vad som anges i denna lag  och i föreskrifter som regeringen meddelar.
Delegering av vissa uppgifter
11 §
I förordning (EU) 2017/625 finns bestämmelser om att  vissa uppgifter som ingår i den offentliga kontrollen och  vissa uppgifter i samband med annan offentlig verksamhet får  delegeras till ett organ eller till en fysisk person. I  förordningen finns också bestämmelser om att en behörig  myndighet får utse en officiell växtskyddsinspektör.
Samordnande myndighet
12 §
Jordbruksverket samordnar övriga kontrollmyndigheters  verksamhet och lämnar råd och hjälp i denna verksamhet, om  inte regeringen föreskriver något annat.
Rådgivning och information
13 §
Den myndighet som utövar offentlig kontroll ska genom  rådgivning, information och på annat sätt underlätta för den  enskilde att fullgöra sina skyldigheter enligt lagen, de  föreskrifter och beslut som har meddelats med stöd av lagen,  de EU-bestämmelser som lagen kompletterar och de beslut som  har meddelats med stöd av EU-bestämmelserna.
Skyldighet att beivra överträdelser
14 §
Den myndighet som utövar offentlig kontroll ska verka för  att överträdelser av lagen, av de föreskrifter eller beslut  som har meddelats med stöd av lagen, av de EU-bestämmelser som  lagen kompletterar eller av de beslut som har meddelats med  stöd av EU-bestämmelserna, beivras.
Förvaltningslagens tillämpning
15 §
Vid offentlig kontroll eller annan offentlig verksamhet  som utförs av ett organ med delegerade uppgifter, en fysisk  person som har delegerats vissa uppgifter eller en fristående  officiell växtskyddsinspektör ska följande bestämmelser i  förvaltningslagen (2017:900) tillämpas:
- 5 § om legalitet, objektivitet och proportionalitet,
- 10 § om partsinsyn,
- 16-18 §§ om jäv,
- 23 § om utredningsansvaret,
- 24 § om när man får lämna uppgifter muntligt,
- 25 § om kommunikation,
- 27 § om dokumentation av uppgifter,
- 31 § om dokumentation av beslut,
- 32 § om motivering av beslut,
- 33 och 34 §§ om underrättelse om innehållet i beslut och hur  ett överklagande går till,
- 36 § om rättelse av skrivfel och liknande, och
- 42 § om vem som får överklaga ett beslut.
Tystnadsplikt
16 §
Den som i enskild verksamhet utför eller har utfört  offentlig kontroll eller annan offentlig verksamhet får inte  obehörigen röja eller utnyttja det som han eller hon har fått  kännedom om medan uppgifterna utfördes. Detsamma ska gälla den  som i enskild verksamhet utför eller har utfört  laboratorieanalyser, laboratorietester eller  laboratoriediagnostik på prover som tas vid offentlig kontroll  och annan offentlig verksamhet.
I det allmännas verksamhet tillämpas offentlighets- och  sekretesslagen (2009:400) i stället för första stycket.
Bemyndiganden i fråga om offentlig kontroll och annan  offentlig verksamhet
17 §
Regeringen eller den myndighet som regeringen bestämmer  får meddela föreskrifter om
1. hur ett organ med delegerade uppgifter, en fysisk person  som har delegerats vissa uppgifter eller en fristående  officiell växtskyddsinspektör ska bedriva offentlig kontroll  och annan offentlig verksamhet, och
2. skyldighet för ett organ med delegerade uppgifter, en  fysisk person som har delegerats vissa uppgifter eller en  fristående officiell växtskydds-inspektör att
a) lämna information till en sådan samordnande  kontrollmyndighet som avses i 12 §, och
b) lämna information och ge in handlingar till den myndighet  som har delegerat uppgiften eller utsett inspektören.
Rätt till upplysningar och tillträde
18 §
En kontrollmyndighet, ett organ med delegerade uppgifter,  en fysisk person som har delegerats vissa uppgifter eller en  fristående officiell växtskyddsinspektör har, i den  utsträckning det behövs för offentlig kontroll och annan  offentlig verksamhet, rätt att
1. på begäran få upplysningar och ta del av handlingar, och
2. få tillträde till områden, lokaler och andra utrymmen som  har anknytning till verksamheten eller där växter,  växtprodukter och andra föremål kan finnas och där göra  undersökningar och ta prover.
19 §
Bestämmelserna i 18 § om rätt till upplysningar och  tillträde gäller också för Europeiska kommissionen, Europeiska  revisionsrätten och för inspektörer och experter som utsetts  av dessa institutioner i den utsträckning det behövs för att  kontrollera att Sverige följer
1. de EU-bestämmelser som lagen kompletterar, och
2. EU-bestämmelser om unionens medfinansiering av åtgärder  inom lagens tillämpningsområde.
Bestämmelserna i 18 § och första stycket ska inte tillämpas  vid kontroller och inspektioner på plats som genomförs enligt  lagen (2017:244) om kontroller och inspektioner på plats av  Europeiska byrån för bedrägeribekämpning.
Skyldighet att lämna hjälp
20 §
Den som är föremål för offentlig kontroll eller annan  offentlig verksamhet ska, utöver vad som följer av artikel 
15.2 och 15.6 i förordning (EU) 2017/625, lämna den hjälp som  behövs för att kontrollen eller verksamheten ska kunna  utföras.
Inköp under dold identitet
21 §
En kontrollmyndighet får köpa in växter, växtprodukter  och andra föremål under dold identitet om det är nödvändigt  för att kontrollera att de uppfyller krav i fråga om  karantänskadegörare i
1. föreskrifter och beslut som har meddelats med stöd av  lagen, eller
2. de EU-bestämmelser som lagen kompletterar och de beslut som  har meddelats med stöd av EU-bestämmelserna.
Verksamhetsutövaren ska underrättas om det inköp som har skett  under dold identitet och om resultatet av det så snart det kan  ske utan att åtgärden förlorar sin betydelse.
Förelägganden
22 §
Utöver vad som följer av de EU-bestämmelser som lagen  kompletterar, får en kontrollmyndighet besluta de  förelägganden som behövs för att lagen, de föreskrifter och  beslut som har meddelats med stöd av lagen, de EU-bestämmelser  som lagen kompletterar och de beslut som har meddelats med  stöd av EU-bestämmelserna ska följas.
Vite
23 §
Förelägganden enligt 22 § eller enligt de EU-bestämmelser  som lagen kompletterar får förenas med vite.
Kontrollmyndigheten får dock inte förelägga någon vid vite att  medverka i en utredning av en gärning som kan leda till straff  eller sanktionsavgift för honom eller henne.
Rättelse på den enskildes bekostnad
24 §
Utöver vad som följer av de EU-bestämmelser som lagen  kompletterar, får en kontrollmyndighet besluta att åtgärder  som behövs för att åstadkomma rättelse ska vidtas på den  enskildes bekostnad om den enskilde
1. inte har följt ett föreläggande enligt de EU-bestämmelser  som lagen kompletterar eller enligt 22 §, eller
2. inte fullgör sina skyldigheter enligt de EU-bestämmelser  som lagen kompletterar eller de föreskrifter eller beslut som  meddelats med stöd av 5 § och rättelsen måste göras genast med  hänsyn till risken för introduktion, etablering och spridning  av en karantänskadegörare.
Hjälp av Polismyndigheten
25 §
Polismyndigheten ska på begäran av en kontrollmyndighet  lämna den hjälp som behövs för att
1. utöva offentlig kontroll, eller
2. verkställa beslut enligt denna lag, enligt de föreskrifter  som har meddelats med stöd av lagen eller enligt de EU-
bestämmelser som lagen kompletterar.
Hjälp får begäras endast om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  tillgripas, eller
2. det annars finns synnerliga skäl.
Första stycket gäller dock inte offentlig kontroll eller  verkställighet av beslut som gäller sådana växtskadegörare som  avses i 7 §.
Avgifter
26 §
Regeringen eller den myndighet som regeringen bestämmer  får meddela föreskrifter om avgifter för offentlig kontroll  och annan offentlig verksamhet.
Ersättning vid utrotning eller inneslutning av  karantänskadegörare
Rätt till ersättning
27 §
Staten ska ersätta den som på grund av föreskrifter eller  beslut i det enskilda fallet om utrotning eller inneslutning  av karantänskadegörare drabbas av
1. kostnader för behandling, avlägsnande eller destruktion av  växter, växtprodukter och andra föremål samt rengöring och  desinfektion av lokaler, mark, vatten, jord, odlingsmedier,  anläggningar, maskiner och utrustning,
2. förlust i form av förlorat värde på de växter,  växtprodukter eller andra föremål som är föremål för  bekämpningsåtgärder, eller
3. produktionsbortfall, när bekämpningsåtgärder vidtas i andra  miljöer än skog.
28 §
Ersättning får endast lämnas om den är förenlig med  Europeiska unionens regler om statligt stöd.
För kostnader enligt 27 § 1 lämnas full ersättning. För  förlorat värde enligt 27 § 2 ska avdrag göras för eventuellt  restvärde samt för kostnader som den enskilde skulle ha haft  om inte bekämpningsåtgärden hade utförts.
Ersättning för produktionsbortfall enligt 27 § 3 lämnas för  sådant bortfall som uppkommer under tiden som  bekämpningsåtgärderna pågår, dock längst för en sammanhängande  period om två år. Ersättningen får uppgå till högst 75 procent  av produktionsbortfallet.
Annan ersättning
29 §
Om den ersättningsberättigade har rätt till annan  ersättning för sådana kostnader eller förluster som avses i 
27 § får den totala ersättningen inte uppgå till mer än 100  procent av kostnaden, värdet eller produktionsbortfallet.
Jämkning av ersättning
30 §
Ersättning enligt 27 § får jämkas om den  ersättningsberättigade uppsåtligen eller genom vårdslöshet har  medverkat till kostnaden eller förlusten. Detsamma gäller om  den ersättningsberättigade inte rättar sig efter en föreskrift  eller efter ett beslut i det enskilda fallet som har meddelats  med stöd av lagen eller ett beslut som har meddelats med stöd  av de EU-bestämmelser som lagen kompletterar.
Beslutande myndighet
31 §
Frågor om ersättning prövas av den myndighet som  regeringen bestämmer.
Bemyndiganden i fråga om ersättning
32 §
Regeringen får meddela föreskrifter om att bestämmelserna  om ersättning i 27 § inte ska gälla om Europeiska kommissionen  i enlighet med artikel 28.2 eller 30.3 i förordning (EU) 
2016/2031 har beslutat om åtgärder för inneslutning av  karantänskadegörare.
33 §
Regeringen eller den myndighet som regeringen bestämmer  får meddela föreskrifter om
1. beräkningen av förlorat värde enligt 27 § 2 för växter,  växtprodukter eller andra föremål,
2. att ett visst högsta värde ska läggas till grund för  ersättning för sådan förlust som anges i 27 § 2,
3. vilken typ av produktionsbortfall som ska berättiga till  ersättning,
4. i vilka fall ersättning inte ska beviljas om en växtsort  har odlats som inte är resistent mot en viss växtskadegörare,  och
5. att ränta enligt räntelagen (1975:635) ska betalas på  belopp som en mottagare är återbetalningsskyldig för.
Straff
Straff för hantering av karantänskadegörare
34 §
Till böter eller fängelse i högst två år döms den som med  uppsåt eller av grov oaktsamhet utan tillstånd, eller i strid  med villkoren i ett tillstånd,
1. för in en karantänskadegörare till Sverige eller till en  skyddad zon inom Sverige,
2. inom Sverige eller inom en skyddad zon inom Sverige  förflyttar, innehar, uppförökar eller frisläpper en  karantänskadegörare, eller
3. för ut en karantänskadegörare från Sverige till en annan  medlemsstat inom Europeiska unionen.
Detsamma gäller den som i näringsverksamhet av oaktsamhet  begår en sådan gärning som anges i första stycket.
Straff för viss hantering av växter, växtprodukter och andra  föremål
35 §
Till böter eller fängelse i högst två år döms den som med  uppsåt eller av grov oaktsamhet
1. för in växter, växtprodukter eller andra föremål till  Sverige eller till en skyddad zon inom Sverige på ett sätt som  kan medföra risk för introduktion, etablering eller spridning  av karantänskadegörare,
2. inom Sverige eller inom en skyddad zon inom Sverige  förflyttar växter, växtprodukter eller andra föremål på ett  sätt som kan medföra risk för introduktion, etablering eller  spridning av karantänskadegörare,
3. från Sverige till en annan medlemsstat inom Europeiska  unionen för ut växter, växtprodukter eller andra föremål på  ett sätt som kan medföra risk för introduktion, etablering  eller spridning av karantänskadegörare, eller
4. i andra fall än som avses i 1-3 hanterar växter,  växtprodukter eller andra föremål på ett sätt som kan medföra  risk för introduktion, etablering eller spridning av  karantänskadegörare.
Detsamma gäller den som i näringsverksamhet av oaktsamhet  begår en sådan gärning som anges i första stycket.
Straff för underlåtenhet att vidta nödvändiga åtgärder
36 §
Till böter eller fängelse i högst två år döms den som med  uppsåt eller av grov oaktsamhet inte vidtar nödvändiga  åtgärder för att förhindra introduktion, etablering eller  spridning av karantänskadegörare.
Detsamma gäller den som i näringsverksamhet av oaktsamhet  begår en sådan gärning som anges i första stycket.
Straff för införsel, utförsel och förflyttning av reglerade  EU-icke-karantänskadegörare på växter för plantering
37 §
Till böter döms den som med uppsåt eller av oaktsamhet i  strid med artikel 37 i förordning (EU) 2016/2031
1. för in reglerade EU-icke-karantänskadegörare på växter för  plantering till Sverige,
2. för ut reglerade EU-icke-karantänskadegörare på växter för  plantering till en annan medlemsstat inom Europeiska unionen,  eller
3. inom Sverige förflyttar reglerade EU-icke-
karantänskadegörare på växter för plantering.
Straff för att försvåra spårning och att lämna vilseledande  eller felaktiga uppgifter i ansökan om sundhetscertifikat
38 §
Till böter döms den som med uppsåt eller av grov  oaktsamhet
1. orsakar att möjligheten att spåra en karantänskadegörare  försvåras eller kan komma att försvåras, om gärningen inte ska  leda till ansvar enligt 34, 35 eller 36 §, eller
2. lämnar vilseledande eller felaktiga uppgifter i en ansökan  om sundhetscertifikat för export.
Detsamma gäller den som i näringsverksamhet av oaktsamhet  begår en sådan gärning som anges i första stycket.
Straff för överträdelser av anmälningsskyldighet
39 §
Till böter döms den som i näringsverksamhet med uppsåt  eller av oaktsamhet bryter mot artikel 14.1 eller artiklarna 
14.1 och 33.1 i förordning (EU) 2016/2031 genom att inte  anmäla förekomst eller misstanke om förekomst av en EU-
karantänskadegörare, en skadegörare som omfattas av åtgärder  enligt artikel 30.1 i förordning (EU) 2016/2031 eller en  karantänskadegörare för skyddad zon.
Till böter döms även den som, om gärningen inte begås i  näringsverksamhet, med uppsåt bryter mot artikel 15.1 eller  artiklarna 15.1 och 33.1 i förordning (EU) 2016/2031 genom att  inte anmäla förekomst eller misstanke om förekomst av en EU-
karantänskadegörare eller karantänskadegörare för skyddad zon.
Straff för överträdelser av föreskrifter och beslut som har  meddelats med stöd av lagen
40 §
Till böter döms den som med uppsåt eller av grov  oaktsamhet bryter mot föreskrifter eller beslut som har  meddelats med stöd av 5, 6 eller 7 §, om gärningen inte ska  leda till ansvar enligt 34, 35 eller 36 §.
Detsamma gäller den som i näringsverksamhet av oaktsamhet  begår en sådan gärning som anges i första stycket.
Ringa gärningar
41 §
Om en gärning som avses i 34-40 §§ är att anse som ringa  ska det inte dömas till ansvar. En gärning är att anse som  ringa om den framstår som obetydlig med hänsyn till det  intresse som straffbestämmelsen är avsedd att skydda.
Straffbestämmelsernas förhållande till vite och  sanktionsavgifter
42 §
Det får inte dömas till ansvar enligt denna lag för en  gärning som omfattas av ett föreläggande om vite, om gärningen  ligger till grund för en ansökan om utdömande av vitet.
Det får inte dömas till ansvar enligt 38 § första stycket 1  eller 40 § om gärningen kan leda till en sanktionsavgift  enligt föreskrifter som har meddelats med stöd av 44 §.
Straffbestämmelsernas förhållande till brottsbalken
43 §
Om en gärning är belagd med straff i brottsbalken får det  inte dömas till ansvar enligt 34-40 §§.
Sanktionsavgifter
Bemyndigande i fråga om sanktionsavgift
44 §
Regeringen får meddela föreskrifter om att en  sanktionsavgift ska betalas av den som
1. driver en verksamhet utan att uppfylla krav i fråga om  registrering,
2. inte har den dokumentation som krävs,
3. inte anbringar ett växtpass på växter, växtprodukter och  andra föremål som omfattas av krav på växtpass innan de  förflyttas inom Europeiska unionens territorium eller till  eller inom en skyddad zon,
4. för in växter, växtprodukter eller andra föremål utan att  uppfylla krav på anmälan vid införsel, eller
5. inte uppfyller krav på märkning av träemballage i  importsändningar enligt den internationella standarden för  växtskyddsåtgärder nr 15 om reglering av träemballage inom den  internationella handeln (ISPM 15).
Sanktionsavgifterna ska uppgå till minst 1 000 kronor och  högst 100 000 kronor. I de föreskrifter som avses i första  stycket ska avgifternas storlek framgå. När regeringen  meddelar föreskrifter om avgiftens storlek ska hänsyn tas till  hur allvarlig överträdelsen är och till betydelsen av den  bestämmelse som överträdelsen avser.
Befrielse från skyldigheten att betala en sanktionsavgift
45 §
Sanktionsavgift ska inte tas ut om det är oskäligt. Vid  denna prövning ska det särskilt beaktas
1. om överträdelsen berott på sjukdom som medfört att den  avgiftsskyldige inte förmått att på egen hand göra det som han  eller hon varit skyldig att göra och inte heller förmått att  ge någon annan i uppdrag att göra det,
2. om överträdelsen annars berott på en omständighet som den  avgiftsskyldige varken kunnat förutse eller borde ha förutsett  och inte heller kunnat påverka, eller
3. vad den avgiftsskyldige gjort för att undvika  överträdelsen.
Ansvarig myndighet
46 §
Kontrollmyndigheten prövar frågor om sanktionsavgifter.
Tillfälle att yttra sig och preskription
47 §
Innan kontrollmyndigheten beslutar om sanktionsavgift ska  den som avgiften ska tas ut av få tillfälle att yttra sig. Om  så inte har skett inom två år från det att överträdelsen ägde  rum får någon sanktionsavgift inte beslutas.
Förhållandet mellan sanktionsavgift och vite
48 §
Det får inte beslutas om sanktionsavgift för en  överträdelse som omfattas av ett föreläggande om vite om  överträdelsen ligger till grund för en ansökan om utdömande av  vitet.
Verkställighet av beslut om sanktionsavgift
49 §
Ett beslut om sanktionsavgift får verkställas enligt  utsökningsbalken när det har fått laga kraft.
Sanktionsavgiften ska tillfalla staten.
50 §
En beslutad sanktionsavgift faller bort till den del  beslutet inte har verkställts inom fem år från det att  beslutet har fått laga kraft.
Överklagande
51 §
Beslut enligt denna lag, enligt de föreskrifter som har  meddelats med stöd av lagen eller enligt de EU-bestämmelser  som lagen kompletterar, får överklagas till allmän  förvaltningsdomstol.
Prövningstillstånd krävs vid överklagande till kammarrätten.
52 §
Lagen (1986:1142) om överklagande av beslut av enskilda  organ med offentliga förvaltningsuppgifter ska gälla även för  överklagande av beslut som har meddelats av en fysisk person  som har delegerats vissa uppgifter eller av en fristående  officiell växtskyddsinspektör.
53 §
Den myndighet som har delegerat uppgiften att utöva  offentlig kontroll eller annan offentlig verksamhet till ett  organ eller till en fysisk person eller som har utsett en  fristående officiell växtskyddsinspektör ska föra det  allmännas talan i allmän förvaltningsdomstol, om det  överklagade beslutet har meddelats av ett sådant organ, en  sådan fysisk person eller en sådan växtskyddsinspektör.
Övergångsbestämmelser
2022:725
1. Denna lag träder i kraft den 1 juli 2022.
2. Genom lagen upphävs växtskyddslagen (1972:318).
3. Förelägganden, förbud och andra beslut som har meddelats  enligt den upphävda lagen gäller fortfarande.
4. Äldre föreskrifter om straff gäller fortfarande för  överträdelser som enligt den nya lagen kan leda till  sanktionsavgift om överträdelsen har skett före  ikraftträdandet.
5. Äldre föreskrifter om ersättning gäller fortfarande för  ersättningsanspråk som har uppkommit före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.