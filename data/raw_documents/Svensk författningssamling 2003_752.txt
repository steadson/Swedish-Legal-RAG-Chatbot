Title: Förordning (2003:752) om statsbidrag till 
pensionärsorganisationer
SFS Number: Svensk författningssamling 2003:752
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2003752-om-statsbidrag-till_sfs-2003-752/
Source Link: http://rkrattsbaser.gov.se/sfst?bet=2003:752
Amendment Register Link: http://rkrattsbaser.gov.se/sfsr?bet=2003:752
Ministry/Authority: Socialdepartementet
Issued: 2003-11-06
Metadata: {"Utfärdad": "2003-11-06", "Ändrad": "t.o.m. SFS 2025:616"}

==================================================

Förordning (2003:752) om statsbidrag till 
pensionärsorganisationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2003:752
Departement/myndighet
:   
Socialdepartementet
Utfärdad
:   
2003-11-06
Ändrad
:   
t.o.m. SFS 2025:616
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Syfte med statsbidraget
1 §
Syftet med statsbidraget är att stödja pensionärsorganisationer som tillvaratar pensionärsgruppers intressen inom ett flertal samhällsområden.
Förutsättningar för statsbidrag
2 §
Statsbidrag enligt denna förordning lämnas till  pensionärsorganisationer med minst 30 000 medlemmar. För att  få bidrag ska pensionärsorganisationen vara rikstäckande, vara  öppen för alla pensionärer och vara partipolitiskt obunden  samt har bedrivit verksamhet i Sverige under minst två år.  Medlemskap i pensionärsorganisationen ska vara frivilligt.
Förordning (2025:616).
3 §
Om det finns särskilda skäl, får statsbidrag även lämnas till pensionärsorganisationer som inte är rikstäckande eller har minst 30 000 medlemmar.
4 §
Statsbidrag får inte lämnas till en pensionärsorganisation
1. som för bidragsåret erhåller statsbidrag enligt  förordningen (2000:7) om statsbidrag till  funktionshindersorganisationer, eller
2. som har fått annat statsbidrag för samma ändamål som en  ansökan enligt denna förordning avser.
Statsbidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Socialstyrelsen.  Förordning (2025:616).
4 a §
Statsbidrag får inte lämnas till en  pensionärsorganisation om den eller någon av dess företrädare  som agerar inom ramen för verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Statsbidrag får inte heller lämnas till en  pensionärsorganisation om det framkommer att någon av dess  samarbetsorganisationer, eller en företrädare
för samarbetsorganisationen, agerar på ett sådant sätt som  anges i första stycket. Förordning (2025:616).
4 b §
Om en pensionärsorganisation, dess företrädare,  organisationens samarbetsorganisation eller  samarbetsorganisationens företrädare har agerat på ett sådant  sätt som anges i 4 a §, får statsbidrag ändå lämnas till  organisationen om det finns särskilda skäl. Vid denna  bedömning ska det särskilt beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:616).
Fördelning av statsbidraget
5 §
Statsbidrag enligt 2 § lämnas som ett grundbidrag med 50 000 kr om pensionärsorganisationen har 30 000-75 000 medlemmar och med 100 000 kr om den har fler än 75 000 medlemmar. Återstående tillgängliga medel, som inte lämnas som bidrag enligt 3 §, fördelas med lika stort belopp för varje medlem.
Ansökan och beslut
6 §
Socialstyrelsen prövar frågor om statsbidrag enligt denna  förordning. Vid bedömningen av om en pensionärsorganisation är  berättigad till bidrag och vid beräkning av bidraget ska  Socialstyrelsen utgå från antalet medlemmar i organisationen  den 1 juli året före bidragsåret.
En ansökan om statsbidrag ska ha kommit in till  Socialstyrelsen senast vid den tidpunkt som myndigheten  bestämmer. Ansökan ska göras skriftligen av en behörig  företrädare för pensionärsorganisationen.
Den som ansöker om bidrag ska till Socialstyrelsen lämna de  uppgifter och handlingar som myndigheten behöver för att kunna  pröva ansökan. Uppgifter om medlemsantal som anges i en  ansökan om bidrag ska granskas av en auktoriserad eller  godkänd revisor enligt ett särskilt uppdrag. Revisorns rapport  över granskningen ska bifogas ansökan. Förordning (2025:616).
Anmälningsskyldighet
7 §
Den som ansöker om statsbidrag eller har beviljats bidrag  enligt denna förordning ska snarast möjligt anmäla sådana  ändrade förhållanden som kan påverka rätten till eller  storleken på bidraget till Socialstyrelsen.  Förordning (2025:616).
Utbetalning och hinder mot utbetalning
8 §
Statsbidrag lämnas för ett kalenderår i taget och betalas  ut kvartalsvis i efterskott. Ett beslut om bidrag får förenas  med villkor. Villkoren ska framgå av beslutet.
Socialstyrelsen får besluta att ett beviljat statsbidrag helt  eller delvis inte ska betalas ut om bidragsmottagaren inte  längre uppfyller villkoren för det eller om det finns grund  för återbetalning enligt 10 §. Beslutet gäller omedelbart.
Förordning (2025:616).
Redovisning
9 §
En bidragsmottagare ska senast vid den tidpunkt som anges  i beslutet till Socialstyrelsen lämna en ekonomisk  redovisning. Redovisningen ska göras på det sätt som  Socialstyrelsen bestämmer.
Redovisningen ska innehålla
1. en redogörelse för vad bidraget har använts till,
2. vilka resultat som har uppnåtts, och
3. hur resultaten förhåller sig till det ändamål som bidraget  beviljats för.
En revisor ska granska redovisningen. Revisorns rapport över  granskningen ska bifogas redovisningen. Om det bidrag som  tagits emot uppgår till minst fem prisbasbelopp enligt 2 kap. 
6 och 7 §§ socialförsäkringsbalken, ska granskningen göras av  en auktoriserad eller godkänd revisor.
En pensionärsorganisation som fått statsbidrag enligt denna  förordning är skyldig att på Socialstyrelsens eller  Riksrevisionens begäran lämna de övriga uppgifter och  handlingar som behövs för dessa myndigheters granskning.
Förordning (2025:616).
9 a §
Socialstyrelsen ska årligen senast den 30 september till  regeringen lämna en samlad redovisning av det statsbidrag som  har lämnats enligt denna förordning. Socialstyrelsen ska  redovisa vilka organisationer som har fått bidraget och med  hur stort belopp. Förordning (2025:616).
Återbetalning och återkrav
10 §
En bidragsmottagare är skyldig att betala tillbaka  statsbidraget om
1. mottagaren genom att lämna oriktiga uppgifter eller på  annat sätt har orsakat att bidraget har lämnats felaktigt  eller med ett för högt belopp,
2. bidraget av något annat skäl har lämnats felaktigt eller  med ett för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för den verksamhet som det har beviljats för,
4. mottagaren inte har lämnat en sådan redovisning som avses i 
9 §,
5. villkor i beslutet om bidrag inte har följts, eller
6. mottagaren inte uppfyller villkoren i 4 a § och det inte  finns sådana särskilda skäl enligt 4 b § som innebär att  bidrag ändå får lämnas. Förordning (2025:616).
11 §
Socialstyrelsen ska besluta att helt eller delvis kräva  tillbaka statsbidraget, om bidragsmottagaren är  återbetalningsskyldig enligt 10 §.
Om det finns särskilda skäl för det, får Socialstyrelsen  besluta att helt eller delvis avstå från ett krav på  återbetalning. Förordning (2025:616).
Överklagande
12 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.  Förordning (2025:616).
Bemyndigande
13 §
Socialstyrelsen får meddela föreskrifter om  verkställigheten av denna förordning. Förordning (2025:616).
Övergångsbestämmelser
2025:616
1. Denna förordning träder i kraft den 8 juli 2025.
2. Förordningen tillämpas första gången i fråga om statsbidrag  för bidragsåret 2026.
3. Äldre föreskrifter gäller fortfarande för statsbidrag som  avser tid före den 1 januari 2026.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.