Title: Lag (1978:800) om namn och bild i reklam
SFS Number: Svensk författningssamling 1978:800
URL: https://www.riksdagen.se/sv/dokument-och-lagar/dokument/svensk-forfattningssamling/lag-1978800-om-namn-och-bild-i-reklam_sfs-1978-800/
Source Link: http://rkrattsbaser.gov.se/sfst?bet=1978:800
Amendment Register Link: http://rkrattsbaser.gov.se/sfsr?bet=1978:800
Ministry/Authority: Justitiedepartementet L5
Issued: 1978-02-22
Metadata: {"Utfärdad": "1978-02-22"}

==================================================

Lag (1978:800) om namn och bild i reklam
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1978:800
Departement/myndighet
:   
Justitiedepartementet L5
Utfärdad
:   
1978-02-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Näringsidkare får icke vid marknadsföring av vara, tjänst eller  annan nyttighet använda framställning i vilken annans namn eller bild  utnyttjas utan dennes samtycke. Med namn jämställs annan beteckning som  klart utpekar viss person.
Vad i första stycket sägs om näringsidkare gäller även anställd hos  näringsidkare och annan som handlar på näringsidkares vägnar.
2 §
Den som uppsåtligen eller av grov oaktsamhet bryter mot 1 § skall  dömas till böter.
I fråga om medverkan till sådan gärning tillämpas 23 kap. 4 och 5 §§  brottsbalken.
3 §
Den som bryter mot 1 § eller medverkar till sådan handling skall  utge skäligt vederlag till den vars namn eller bild har utnyttjats. Sker  det uppsåtligen eller av oaktsamhet, skall ersättning utgå också för  annan skada. Vid bedömande om och i vad mån sådan skada har uppstått tas  hänsyn även till lidande och andra omständigheter av annan än rent  ekonomisk betydelse.
Den som har arbetstagare i sin tjänst är skyldig att utge ersättning  enligt första stycket i anledning av handling som arbetstagaren företar  i tjänsten. Arbetstagare är ersättningsskyldig för sådan handling endast  i den mån synnerliga skäl föreligger.
4 §
Vid överträdelse av 1 § kan rätten, på yrkande av den vars namn  eller bild har utnyttjats, efter vad som är skäligt till förebyggande av  fortsatt missbruk förordna, att hjälpmedel som har använts vid  handlingen eller framställning som finns på vara, förpackning,  reklamtryck eller dylikt skall ändras eller att egendomen skall  förstöras eller mot lösen utlämnas till den vars namn eller bild har  utnyttjats.
5 §
Brott som avses i 2 § får åtalas av åklagare endast om målsägande  angiver brottet till åtal eller åtal är påkallat från allmän synpunkt.
6 §
Den som har brutit mot 1 § eller medverkat till sådan handling eller  är ersättningsskyldig enligt 3 § andra stycket kan i mål enligt denna  lag, på yrkande av den vars namn eller bild har utnyttjats, efter  omständigheterna åläggas att bekosta tryckning i en eller flera  tidningar av dom i målet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.