Title: Förordning (2009:946) med instruktion för Lantmäteriet
SFS Number: Svensk författningssamling 2009:946
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2009946-med-instruktion-for_sfs-2009-946/
Source Link: http://rkrattsbaser.gov.se/sfst?bet=2009:946
Amendment Register Link: http://rkrattsbaser.gov.se/sfsr?bet=2009:946
Ministry/Authority: Landsbygds- och infrastrukturdepartementet SPN
Issued: 2009-10-08
Metadata: {"Utfärdad": "2009-10-08", "Ändrad": "t.o.m. SFS 2025:1"}

==================================================

Förordning (2009:946) med instruktion för Lantmäteriet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:946
Departement/myndighet
:   
Landsbygds- och infrastrukturdepartementet SPN
Utfärdad
:   
2009-10-08
Ändrad
:   
t.o.m. SFS 2025:1
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Lantmäteriet är den statliga lantmäterimyndigheten.
2 §
Lantmäteriet är förvaltningsmyndighet för frågor om fastighetsindelning, om grundläggande geografisk information och fastighetsinformation, om inskrivning enligt jordabalken och om geodetiska referenssystem.
3 §
Lantmäteriet ska verka för
1. en enhetlig och ändamålsenlig förrättningsverksamhet och en ändamålsenlig fastighetsindelning,
2. en väl fungerande försörjning med grundläggande geografisk information och fastighetsinformation av sådan omfattning, kvalitet och aktualitet att samhällets behov tillgodoses,
3. en enhetlig och ändamålsenlig inskrivningsverksamhet, och
4. en nationell enhetlig geodetisk infrastruktur.
4 §
Lantmäteriet har ett nationellt samordningsansvar för  produktion, samverkan, tillhandahållande och utveckling inom  området för geografisk information och fastighetsinformation 
(geodataområdet).
Lantmäteriet ska inom geodataområdet åt andra statliga  myndigheter och åt kommuner även lagra och tillgängliggöra  sådan information som de berörda parterna kommer överens om.
Förordning (2020:906).
5 §
Lantmäteriet ska
1. ansvara för uppbyggnad, drift, uppdatering och  tillhandahållande av grundläggande geografisk information och  fastighetsinformation, inklusive de allmänna kartorna,
2. handlägga inskrivningsärenden enligt jordabalken,
3. handlägga förrättningar,
4. ansvara för drift och uppdatering av pantbrevssystem och  lägenhetsregister och för att tillhandahålla  pantbrevsinformation, information från pantbrevssystem,  pantbrevsanknuten information och information från  lägenhetsregister,
5. ansvara för de nationella geodetiska referensnäten,
6. verka för enhetlighet, samordning och kvalitet inom  mätningsområdet och inom det karttekniska området,
7. verka för ett ändamålsenligt och vårdat ortnamnsskick samt  besluta om ortnamn i den utsträckning inte någon annan  myndighet har befogenhet att göra det,
8. ansvara för redovisning, tillsyn och skötsel av Sveriges  riksgräns på land mot Finland,
9. bedriva forsknings- och utvecklingsverksamhet inom sitt  verksamhetsområde,
10. avgöra ärenden om fastigheters skattetal,
11. utöva tillsyn över de kommunala lantmäterimyndigheterna,  och
12. tillgodose Försvarsmaktens behov av geografisk information  och fastighetsinformation samt av råd och stöd i fråga om  sådan information. Förordning (2025:1).
6 §
Lantmäteriet ska inom ramen för sitt verksamhetsområde även
1. bevaka Sveriges intresse i det internationella arbetet,
2. bidra till Sveriges politik för global utveckling och genomförandet av politiken,
3. samverka med myndigheter och organisationer i andra länder i frågor som har betydelse för Lantmäteriet,
4. ansvara för samordning och stöd vid genomförande av EU-
direktiv,
5. utreda och yttra sig i ärenden och mål hos domstolar och andra statliga myndigheter, om en myndighet begär det, och
6. i övrigt ge råd och stöd. Förordning (2010:1771).
7 §
Lantmäteriet bör ta till vara möjligheten att bedriva sådan tjänsteexport som är förenlig med myndighetens uppgifter och verksamhetsområde. Förordning (2012:206).
8 §
Lantmäteriet är beredskapsmyndighet enligt förordningen 
(2022:524) om statliga myndigheters beredskap.
Förordning (2022:544).
9 §
Lantmäteriet ska se till att de regelverk och rutiner som myndigheten disponerar över är kostnadseffektiva och enkla för medborgare och företag.
Uppdragsverksamhet
10 §
Inom sitt verksamhetsområde får Lantmäteriet, med de begränsningar som följer av 12 §, bedriva uppdragsverksamhet.
Förordning (2012:206).
11 §
Har upphävts genom förordning (2011:414).
12 §
Lantmäteriet får bedriva uppdragsverksamhet endast om verksamheten omfattar
1. upprättande av fastighetsförteckning samt fastighets- och arkivutredning,
2. rådgivning och utbildning i fastighetsrättsliga och geodetiska frågor,
3. rådgivning och utbildning i fastighetstekniska frågor i samband med upprättande av sådan redovisning i planbeskrivningen som avses i 4 kap. 33 § första stycket 3 plan- och bygglagen (2010:900),
4. upprättande av ansökan om lagfart, värdeintyg för lagfart och nybyggnadskarta, om uppdragsverksamheten utförs i samband med fastighetsbildning,
5. förslag till detaljplaneändring av genomförandekaraktär som behövs för att genomföra en förrättning,
6. gränsutvisning,
7. upprättande av avtal enligt anläggningslagen (1973:1149),
8. bildande av samfällighetsförening,
9. myndighetssamverkan som avser uppdrag åt statliga myndigheter,
10. mätning, beräkning och kartläggning (MBK-verksamhet) samt underlag och förslag till enklare detaljplan av genomförandekaraktär i de delar av Sverige där andra lösningar saknas av marknadsskäl, eller
11. tekniskt handläggningsstöd i förrättningsprocessen.
Förordning (2011:414).
Ledning
13 §
Lantmäteriet leds av en styrelse.
14 §
Styrelsen ska bestå av högst åtta ledamöter.
Förordning (2022:1052).
Organisation
15 §
Lantmäteriets uppdragsverksamhet ska hållas ekonomiskt skild från Lantmäteriets verksamhet i övrigt.
Förordning (2011:414).
16 §
Lantmäteriet är inskrivningsmyndighet enligt 19 kap. 3 §  jordabalken. Inskrivningsmyndigheten ska vara indelad i  verksamhetsområden med ett inskrivningskontor i
1. Eksjö för verksamhetsområdet Jönköpings, Kalmar,  Kronobergs, Örebro och Östergötlands län samt Essunga,  Falköpings, Grästorps, Gullspångs, Götene, Hjo, Karlsborgs,  Lidköpings, Mariestads, Skara, Skövde, Tibro, Tidaholms,  Töreboda och Vara kommuner,
2. Härnösand för verksamhetsområdet Gävleborgs, Jämtlands och  Västernorrlands län,
3. Hässleholm för verksamhetsområdet Blekinge och Skåne län,
4. Norrtälje för verksamhetsområdet Gotlands, Stockholms,  Södermanlands och Uppsala län,
5. Mora för verksamhetsområdet Dalarnas och Västmanlands län,
6. Skellefteå för verksamhetsområdet Norrbottens och  Västerbottens län, och
7. Uddevalla för verksamhetsområdet Hallands och Värmlands län  samt Ale, Alingsås, Bengtsfors, Bollebygds, Borås, Dals-Eds,  Färgelanda, Göteborgs, Herrljunga, Härryda, Kungälvs, Lerums,  Lilla Edets, Lysekils, Marks, Melleruds, Munkedals, Mölndals,  Orusts, Partille, Sotenäs, Stenungsunds, Strömstads,  Svenljunga, Tanums, Tjörns, Tranemo, Trollhättans, Uddevalla,  Ulricehamns, Vårgårda, Vänersborgs, Åmåls och Öckerö kommuner.
Inskrivningsmyndigheten får inrätta inskrivningskontor på fler  orter än de som anges i första stycket och får inrätta ett  digitalt kontor med verksamhet som omfattar hela ansöknings-  och arbetsprocessen. Förordning (2025:1).
17 §
Har upphävts genom förordning (2012:822).
Särskilda organ
18 §
Inom Lantmäteriet finns Ortnamnsrådet som ger råd i frågor om ortnamn med företrädare för ortnamnsvårdande och namngivande intressenter.
19 §
Inom Lantmäteriet finns Geodatarådet som ger råd i frågor som rör Lantmäteriets samordnande roll inom området för geografisk information och fastighetsinformation
(geodataområdet).
Geodatarådet ska
1. medverka i arbetet med en nationell strategisk plan för den samlade informationsförsörjningen inom geodataområdet,
2. behandla frågor av principiellt och gemensamt nationellt intresse inom geodataområdet,
3. bidra till utvecklingen av den nationella och internationella infrastrukturen inom geodataområdet genom att exempelvis stödja tillämpningen av standarder,
4. medverka till ökad samordning mellan berörda myndigheter i frågor om informationsutveckling och tillhandahållande av information, och
5. medverka till samordningen av infrastrukturen för tillgång till och utbyte av geografisk miljöinformation.
Förordning (2010:1771).
20 §
Geodatarådet består av
1. myndighetscheferna för Boverket, Försvarsmakten, Havs- och  vatten-myndigheten, Lantmäteriet, Myndigheten för  samhällsskydd och beredskap, Naturvårdsverket,  Riksantikvarieämbetet, Rymdstyrelsen, Sjöfartsverket,  Skogsstyrelsen, Statens geotekniska institut, Statistiska  centralbyrån, Sveriges geologiska undersökning, Sveriges  lantbruksuniversitet, Sveriges meteorologiska och hydrologiska  institut och Trafikverket, eller den som någon av  myndighetscheferna sätter i sitt ställe,
2. rektorn för Sveriges lantbruksuniversitet eller den som  rektorn sätter i sitt ställe,
3. en ledamot som företräder länsstyrelserna,
4. två ledamöter som företräder kommunerna, och
5. ytterligare högst en ledamot.
Generaldirektören för Lantmäteriet är ordförande i rådet.
Förordning (2025:1).
21 §
Har upphävts genom förordning (2010:1771).
22 §
Har upphävts genom förordning (2010:1771).
23 §
Har upphävts genom förordning (2010:1771).
Anställningar och uppdrag
24 §
Generaldirektören är myndighetschef.
25 §
Regeringen utser för en bestämd tid de ledamöter i  Geodatarådet som avses i 20 § första stycket 3-5.  Förordning (2023:685).
Personalfrågor
26 §
Vid Lantmäteriet ska det finnas en personalansvarsnämnd.
27 §
Lantmäteriet ska tillämpa personalföreträdarförordningen
(1987:1101).
Internrevision
28 §
Lantmäteriet ska tillämpa internrevisionsförordningen
(2006:1228).
Avgifter
29 §
Avgifter för förrättningar bestäms enligt förordningen
(1995:1459) om avgifter vid lantmäteriförrättningar.
30 §
Lantmäteriet ska ta ut avgift för
1. att tillhandahålla grundläggande geografisk information och  fastighetsinformation, inklusive de allmänna kartorna,
2. att tillhandahålla geografisk information och  fastighetsinformation samt råd och stöd enligt 5 § 12,
3. att tillhandahålla pantbrevsinformation, information från  pantbrevssystem och pantbrevsanknuten information,
4. upplåtelse av rätt att använda geografisk information och  fastighetsinformation,
5. uppdragsverksamhet,
6. tjänsteexport, och
7. att utlämna handlingar i större format än A4 och utskrifter  från registerkartan. Förordning (2025:1).
30 a §
Avgift enligt 30 § 1, 3 och 4 ska inte tas ut
1. för information som ska tillgängliggöras avgiftsfritt  enligt 4 kap. 4 § lagen (2022:818) om den offentliga sektorns  tillgängliggörande av data och för därmed sammanhängande  grundläggande geografisk information,
2. när information ur fastighetsregistret, registerkartan och  samfällighetsföreningsregistret tillhandahålls elektroniskt  till en statlig myndighet som inte är ett affärsverk, eller
3. för tjänst som enligt 8 § första stycket lagen (2010:1767)  om geografisk miljöinformation är undantagen från avgift.
Förordning (2025:1).
30 b §
Lantmäteriet får meddela föreskrifter om storleken på  avgifter enligt 30 §.
Avgifter enligt 30 § 1, 3 och 4 ska bestämmas så att de totala  avgifterna ska täcka Lantmäteriets kostnader för  tillhandahållande och upplåtelse samt bidra till kostnaderna  för uppbyggnad, drift, uppdatering och utveckling av system,  databaser och information. Avgifterna ska inte täcka kostnader  för sådant som avgift inte ska tas ut för enligt 30 a §.
Avgifter enligt 30 § 7 ska bestämmas så att de motsvarar  självkostnaden för kopieringen eller utskriften och får inte  avse ersättning för att ta fram eller återställa handlingen.
Förordning (2025:1).
30 c §
Bestämmelserna om särskilt skriftligt beslut och  överklagande i 23 och 24 §§ avgiftsförordningen (1992:191) ska  tillämpas på avgifter som tas ut enligt Lantmäteriets  föreskrifter. Förordning (2025:1).
30 d §
Lantmäteriet får disponera sina avgiftsinkomster, dock inte sådana avgiftsinkomster som avses
1. i 10, 11 och 13 §§ förordningen (1993:1270) om förande av samfällighetsregister m.m.,
2. i 21 § inskrivningsförordningen (2000:309),
3. i 1 § förordningen (2011:1012) om avgifter för Lantmäteriets handläggning av vissa ärenden om dödande av förkommen handling.
Förordning (2025:1).
Undantag från myndighetsförordningen
31 §
Lantmäteriets uppdragsverksamhet omfattas inte av bestämmelserna om ärendeförteckning i 29 §
myndighetsförordningen (2007:515).
Överklagande av beslut i ortnamnsärenden
32 §
Lantmäteriets beslut i ortnamnsärenden med stöd av 5 § 7
1. som gäller namn på orter som enligt Statistiska centralbyråns tätortsavgränsning är att anse som tätort får överklagas endast av den kommun där orten är belägen, och
2. som gäller namn på bebyggelse eller naturlokaliteter får överklagas av den som beslutet angår om beslutet har gått emot klaganden och av den kommun där bebyggelsen eller naturlokaliteten är belägen.
Sådana beslut får överklagas hos regeringen.
Förordning (2010:1771).
Övergångsbestämmelser
2011:414
Denna förordning träder i kraft den 2 maj 2011 i fråga om 12 §
och i övrigt den 1 maj 2011.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.