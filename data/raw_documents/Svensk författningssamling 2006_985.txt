Title: Lag (2006:985) om energideklaration för byggnader
SFS Number: Svensk författningssamling 2006:985
URL: https://www.riksdagen.se/sv/dokument-och-lagar/dokument/svensk-forfattningssamling/lag-2006985-om-energideklaration-for-byggnader_sfs-2006-985/
Source Link: http://rkrattsbaser.gov.se/sfst?bet=2006:985
Amendment Register Link: http://rkrattsbaser.gov.se/sfsr?bet=2006:985
Ministry/Authority: Klimat- och näringslivsdepartementet RSE
Issued: 2006-06-21
Metadata: {"Utfärdad": "2006-06-21", "Ändrad": "t.o.m. SFS 2020:238"}

==================================================

Lag (2006:985) om energideklaration för byggnader
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:985
Departement/myndighet
:   
Klimat- och näringslivsdepartementet RSE
Utfärdad
:   
2006-06-21
Ändrad
:   
t.o.m. SFS 2020:238
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens syfte och tillämpningsområde
1 §
Lagens syfte är att främja en effektiv energianvändning och en god inomhusmiljö i byggnader.
2 §
Lagen skall tillämpas på byggnader för vilka energi används i syfte att påverka byggnadernas inomhusklimat.
Definitioner
3 §
I denna lag avses med
energiprestanda: den mängd energi som behöver användas i en  byggnad för att uppfylla de behov som är knutna till ett  normalt bruk av byggnaden under ett år,
luftkonditioneringssystem: ett system för att åstadkomma en  form av behandling av inomhusluft, genom vilken temperaturen  kan kontrolleras eller sänkas,
nominell effekt: den maximala värmeeffekt, uttryckt i  kilowatt, som tillverkaren fastställt och garanterar vid  kontinuerlig drift om de av tillverkaren angivna  verkningsgraderna respekteras,
uppvärmningssystem: ett system för att åstadkomma en form av  behandling av inomhusluft genom vilken temperaturen kan höjas,  och
värmegenerator: den del av ett uppvärmningssystem som  genererar värme genom en eller flera av följande processer:
1. förbränning av bränsle,
2. jouleeffekt i värmeelement med elektriska motstånd, eller
3. värmeupptagning med hjälp av en värmepump från en  värmekälla i form av omgivningsluft, ventilationsfrånluft,  vatten eller mark.
Regeringen eller den myndighet som regeringen bestämmer får  meddela ytterligare föreskrifter om vad som avses med nominell  effekt och värmegenerator.
Lag (2020:238)
.
Skyldighet att energideklarera byggnader
4 §
Den som för egen räkning uppför eller låter uppföra en byggnad ska se till att det finns en energideklaration upprättad för byggnaden.
Lag (2012:397)
.
5 §
Den som äger en byggnad ska se till att det alltid finns en energideklaration upprättad för byggnaden om
1. en total användbar golvarea på över 250 kvadratmeter i byggnaden ofta besöks av allmänheten, eller
2. byggnaden eller en del av byggnaden upplåts med nyttjanderätt.
Regeringen eller den myndighet som regeringen bestämmer får meddela föreskrifter om beräkning av total användbar golvarea.
Lag (2012:398)
.
6 §
Innan en byggnad eller en andel i en byggnad säljs ska den som äger byggnaden se till att det finns en energideklaration upprättad för byggnaden.
Lag (2012:397)
.
6 a §
En energideklaration för en tredimensionell fastighet i ett byggnadskomplex får bestå av en gemensam deklaration för hela byggnadskomplexet, om detta har ett gemensamt värmesystem.
Lag (2009:579)
.
6 b §
En energideklaration får användas i tio år efter att den har upprättats för att uppfylla skyldigheterna i denna lag.
Lag (2012:397)
.
Undantag från skyldigheten att energideklarera byggnader
7 §
Regeringen eller den myndighet som regeringen bestämmer får meddela föreskrifter om undantag från skyldigheterna i 4-6 §§.
Besiktning av en befintlig byggnad
8 §
Innan en energideklaration upprättas för en befintlig byggnad ska den som äger byggnaden se till att byggnaden besiktas på plats.
Regeringen eller den myndighet som regeringen bestämmer får meddela föreskrifter om besiktning enligt första stycket och om undantag från kravet på sådan besiktning.
Lag (2012:397)
.
Inspektion av uppvärmnings- och luftkonditioneringssystem i  byggnader som ska energideklareras
8 a §
Om en byggnad ska energideklareras enligt 5 § och  byggnaden har ett uppvärmnings- eller luftkonditioneringssystem,  ska byggnadens ägare se till att systemets tillgängliga delar  inspekteras innan energideklarationen upprättas, om systemet  är
1. ett uppvärmningssystem eller ett kombinerat  rumsuppvärmnings- och ventilationssystem med en nominell effekt  på rumsuppvärmning på över 70 kilowatt, eller
2. ett luftkonditioneringssystem eller ett kombinerat  luftkonditionerings- och ventilationssystem med en nominell  effekt på över 70 kilowatt.
Regeringen eller den myndighet som regeringen bestämmer får  meddela föreskrifter om inspektion enligt första stycket och  om undantag från kravet på sådan inspektion.
Lag (2020:238)
.
Energideklarationens innehåll
9 §
I en energideklaration ska det anges
1. en uppgift om byggnadens energiprestanda,
2. om obligatorisk funktionskontroll av ventilationssystemet  har utförts i byggnaden,
3. om radonmätning har utförts i byggnaden,
4. om byggnadens energiprestanda kan förbättras med beaktande  av en god inomhusmiljö och, om så är fallet, rekommendationer  om kostnadseffektiva åtgärder för att förbättra byggnadens  energiprestanda, och
5. referensvärden, som gör det möjligt för konsumenter att  bedöma byggnadens energiprestanda och att jämföra byggnadens  energiprestanda med andra byggnaders.
I fall som avses i 8 a § ska energideklarationen även  innehålla
1. en bedömning av värmegeneratorns eller  luftkonditioneringssystemets verkningsgrad och storlek i  förhållande till byggnadens uppvärmnings- eller kylbehov,  och
2. rekommendationer om kostnadseffektiva åtgärder för att  förbättra systemets energiprestanda.
Regeringen eller den myndighet som regeringen bestämmer får  meddela föreskrifter om hur en byggnads energiprestanda enligt  första stycket 1 ska fastställas, om vilka referensvärden som  ska användas enligt första stycket 5 och om vilka ytterligare  uppgifter som ska lämnas i deklarationen.
Lag (2020:238)
.
Inspektion av uppvärmnings- och luftkonditioneringssystem i  byggnader som inte ska energideklareras
10 §
Om det i en byggnad som inte ska energideklareras enligt 
5 § finns ett sådant system som anges i 8 a § första stycket,  ska byggnadens ägare se till att systemets tillgängliga delar  inspekteras minst vart tionde år och att det till följd av det  upprättas ett inspektionsprotokoll. Protokollet ska innehålla  de uppgifter som anges i 9 § andra stycket.
Regeringen eller den myndighet som regeringen bestämmer får  meddela ytterligare föreskrifter om kraven i första stycket,  om undantag från dessa krav och om vilka uppgifter som ska  lämnas i protokollet.
Lag (2020:238)
.
11 §
Har upphävts genom
lag (2012:397)
.
Oberoende expert
12 §
Den som ska se till att det enligt 4, 5 eller 6 § finns  en energideklaration upprättad eller att ett system  inspekteras enligt 10 § ska utse en oberoende expert som
1. gör en besiktning och en inspektion enligt 8 och 8 a §§  eller en inspektion enligt 10 §,
2. upprättar en energideklaration eller ett  inspektionsprotokoll, och
3. för över deklarationen eller protokollet elektroniskt till  Boverket.
Regeringen eller den myndighet som regeringen bestämmer får  meddela föreskrifter om vilka krav på sakkunskap och oberoende  som ska ställas på en oberoende expert.
Lag (2020:238)
.
Tillgång till energideklarationerna
13 §
Den som äger en byggnad ska se till att den energideklaration som senast har upprättats för byggnaden
1. visas på en för allmänheten väl synlig och framträdande plats i byggnaden, om det gäller en sådan byggnad som avses i 5 § första stycket 1, eller på en väl synlig plats i byggnaden, om det gäller en sådan byggnad som avses i 5 §
första stycket 2,
2. visas för en presumtiv nyttjanderättshavare om det gäller en sådan byggnad som avses i 5 § första stycket 2 eller för en spekulant om det gäller en sådan byggnad som avses i 6 §,
3. överlämnas till en ny nyttjanderättshavare om det gäller en sådan byggnad som avses i 5 § första stycket 2 eller till en ny ägare om det gäller en sådan byggnad som avses i 6 §.
I de fall en nyttjanderätt säljs ska säljaren av nyttjanderätten, i stället för ägaren till byggnaden, se till att energideklarationen visas och överlämnas enligt första stycket 2 och 3.
Om det finns en energideklaration när en byggnad, en del av en byggnad eller en andel i en byggnad bjuds ut till uthyrning eller försäljning, ska den som äger byggnaden eller, i de fall som avses i andra stycket, säljaren, se till att den uppgift om byggnadens energiprestanda som finns i energideklarationen anges vid annonsering.
Lag (2012:397)
.
13 a §
Regeringen eller den myndighet som regeringen bestämmer får meddela föreskrifter om de skyldigheter som anges i 13 §
och om undantag från sådana skyldigheter.
Lag (2012:397)
.
14 §
Har den som säljer en byggnad eller en andel i en byggnad, trots köparens begäran, underlåtit att fullgöra sin skyldighet enligt 6 § får köparen, senast sex månader efter sitt tillträde till byggnaden, låta upprätta en energideklaration på säljarens bekostnad.
Överlämnande av energideklarationer och inspektionsprotokoll  till Boverket
15 §
För elektronisk överföring enligt 12 § första stycket 3  krävs behörighet. Sådan behörighet beslutas av Boverket. Ett  beslut om behörighet förutsätter att kraven på sakkunskap som  avses i 12 § andra stycket är uppfyllda.
Regeringen eller den myndighet som regeringen bestämmer får  meddela föreskrifter om elektronisk överföring av  energideklarationer och inspektionsprotokoll samt om  behörighet enligt första stycket.
Lag (2020:238)
.
Energideklarationsregister
16 §
Boverket ska föra ett register över de energideklarationer  och inspektionsprotokoll som har lämnats till verket enligt 
12 § (energideklarationsregistret).
Lag (2020:238)
.
17 §
Boverket är personuppgiftsansvarigt för behandlingen av personuppgifter i energideklarationsregistret.
18 §
Uppgifterna i energideklarationsregistret får behandlas för
1. framtagande av statistik,
2. forskning,
3. uppföljning och utvärdering av energianvändningen och inomhusmiljön i bebyggelsen,
4. tillsyn, och
5. annan allmän eller enskild verksamhet där information om byggnader och deras energiprestanda och inomhusmiljö utgör underlag för bedömningar och beslut.
19 §
Regeringen får meddela föreskrifter om
1. vilka uppgifter som får registreras i energideklarationsregistret,
2. urval och bearbetningar av personuppgifter,
3. utlämnande på medium för automatiserad behandling, och
4. direktåtkomst till registret.
20 §
Har upphävts genom
lag (2018:314)
.
Skadestånd vid tekniskt fel
21 §
Den som lider skada på grund av ett tekniskt fel i energideklarationsregistret har rätt till ersättning av staten.
Ersättningen skall sättas ned med skäligt belopp eller helt falla bort, om den skadelidande har medverkat till skadan genom att utan skälig anledning ha låtit bli att vidta åtgärder för att bevara sin rätt eller om den skadelidande på något annat sätt har medverkat till skadan genom eget vållande.
I ärenden om ersättning företräds staten av den myndighet som regeringen bestämmer.
22 §
Har upphävts genom
lag (2018:314)
.
Alternativa energiförsörjningssystem
23 §
Den som för egen räkning uppför eller låter uppföra en byggnad ska innan byggnadsarbetena påbörjas låta utreda alternativa energiförsörjningssystem och redovisa om sådana system är tekniskt, miljömässigt och ekonomiskt genomförbara för byggnaden. Redovisningen ska lämnas till den eller de kommunala nämnder som fullgör kommunens uppgifter inom plan-
och byggväsendet.
Regeringen eller den myndighet som regeringen bestämmer får meddela föreskrifter om utredning enligt första stycket och om undantag från kravet på sådan utredning.
Lag (2012:397)
.
Tillsyn
24 §
Den eller de myndigheter som regeringen bestämmer utövar tillsyn över att de skyldigheter som följer av denna lag eller av föreskrifter som har meddelats i anslutning till lagen fullgörs.
Regeringen får meddela föreskrifter om tillsyn och kontroll enligt första stycket.
Lag (2013:773)
.
25 §
En tillsynsmyndighet får meddela de förelägganden som behövs för att de skyldigheter som följer av denna lag eller av föreskrifter som har meddelats i anslutning till lagen ska fullgöras. Ett sådant föreläggande får förenas med vite.
Ett föreläggande mot en säljare som avser fullgörande av en skyldighet enligt 13 § andra eller tredje stycket får dock förenas med vite endast i de fall där det finns en energideklaration upprättad för byggnaden.
Lag (2013:773)
.
25 a §
En behörighet för elektronisk överföring får återkallas av tillsynsmyndigheten om den person som har fått behörigheten inte uppfyller kraven på oberoende eller sakkunskap enligt denna lag eller enligt föreskrifter som har meddelats i anslutning till lagen.
Lag (2013:773)
.
Överklagande
26 §
En tillsynsmyndighets beslut om föreläggande som har  förenats med vite enligt 25 § och om återkallelse av  behörighet enligt 25 a § får överklagas till allmän  förvaltningsdomstol.
Prövningstillstånd krävs vid överklagande till  kammarrätten.
Lag (2018:314)
.
Övergångsbestämmelser
2006:985
1. Denna lag träder i kraft den 1 oktober 2006.
2. Byggnader som vid lagens ikraftträdande omfattas av bestämmelsen i 5 § 1 skall vara energideklarerade senast den 31 december 2008.
3. Byggnader som vid lagens ikraftträdande omfattas av bestämmelsen i 5 § 2 och som är flerbostadshus skall vara energideklarerade senast den 31 december 2008.
4. I fråga om andra byggnader än flerbostadshus skall bestämmelsen i 5 § 2 tillämpas från och med den 1 januari 2009.
5. Byggnader som avses i 4 eller 6 § skall energideklareras första gången efter den 31 december 2008.
6. Luftkonditioneringssystem som avses i 11 § första stycket skall besiktigas första gången efter den 31 december 2008.
7. För byggnader under uppförande den 1 januari 2009 skall skyldigheten enligt 4 § inte gälla om bygganmälan gjorts före den 1 januari 2009.
8. För byggnader under uppförande den 1 oktober 2006 skall skyldigheten enligt 23 § inte gälla om bygganmälan gjorts före den 1 oktober 2006.
2009:579
Denna lag träder i kraft den 1 juli 2009. Den ska dock tillämpas för tid från och med den 1 maj 2009.
2012:397
1. Denna lag träder i kraft den 1 juli 2012.
2. Äldre föreskrifter gäller fortfarande för sådana energideklarationer som har upprättats före den 1 juli 2012.
3. En energideklaration som har upprättats före den 1 juli 2012 och som inte är äldre än tio år får användas för att uppfylla skyldigheterna enligt denna lag.
2020:238
1. Denna lag träder i kraft den 15 maj 2020.
2. För byggnader som omfattas av bestämmelserna i 10 § ska det  första inspektionsprotokollet föras över till Boverket senast  den 31 december 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.