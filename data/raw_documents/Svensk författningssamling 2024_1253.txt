Title: Förordning (2024:1253) om statsbidrag till kommuner och regioner för utveckling av en god och nära vård
SFS Number: Svensk författningssamling 2024:1253
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241253-om-statsbidrag-till_sfs-2024-1253/
Source Link: http://rkrattsbaser.gov.se/sfst?bet=2024:1253
Amendment Register Link: http://rkrattsbaser.gov.se/sfsr?bet=2024:1253
Ministry/Authority: Socialdepartementet
Issued: 2024-12-12
Metadata: {"Utfärdad": "2024-12-12"}

==================================================

Förordning (2024:1253) om statsbidrag till kommuner och regioner för utveckling av en god och nära vård
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1253
Departement/myndighet
:   
Socialdepartementet
Utfärdad
:   
2024-12-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till kommuner och regioner i syfte att utveckla en god och  nära vård med fokus på primärvården.
Förordningen är meddelad med stöd av 8 kap. 7 §  regeringsformen.
Förutsättningar för bidrag
2 §
Bidrag får, i mån av tillgång på medel, lämnas till  kommuner och regioner för insatser som avser
1. kontinuitet i primärvården, inklusive fast läkarkontakt,
2. tillgänglighet i primärvården,
3. förebyggande och hälsofrämjande arbete i hälso- och  sjukvården,
4. habiliterande och rehabiliterande arbete i hälso- och  sjukvården,
5. personcentrering av hälso- och sjukvården,
6. planering och samverkan mellan kommun och region för hälso-  och sjukvården,
7. kompetensförsörjning och arbetsmiljö i primärvården, och
8. utveckling av primärvården i landsbygd och glesbygd.
3 §
För att få bidrag ska kommuner och regioner under  bidragsåret genomföra insatser enligt 2 § 1-7. För de kommuner  och regioner som regeringen bestämmer ska även insatser enligt 
2 § 8 genomföras.
4 §
För att få bidrag ska regionen tillsammans med kommunen  eller kommunerna i en gemensam plan ange
1. vilka som ska genomföra insatserna, och
2. för vilka insatser enligt 2 § som bidraget ska användas.
Första stycket gäller inte Gotlands kommun.
Rekvisition
5 §
En kommun eller en region får rekvirera bidrag från  Socialstyrelsen utan något ansökningsförfarande.
Till rekvisitionen ska en gemensam plan enligt 4 § bifogas.
Gotlands kommun ska, i stället för vad som anges i andra  stycket, i rekvisitionen ange för vilka insatser enligt 2 §  som bidraget ska användas.
6 §
Medel som inte har rekvirerats senast vid den tidpunkt som  Socialstyrelsen bestämmer får lämnas till de kommuner och  regioner som har angett att de önskar ta del av dessa medel.
Fördelning av bidrag
7 §
Socialstyrelsen ska fördela bidraget på det sätt som  regeringen bestämmer.
Beslut och utbetalning
8 §
Socialstyrelsen beslutar om bidraget och betalar ut det.
9 §
Ett beslut om bidrag ska avse ett bidragsår. Ett bidragsår  omfattar ett kalenderår.
Redovisning
10 §
En kommun eller en region som har tagit emot bidrag ska  senast vid den tidpunkt som Socialstyrelsen bestämmer lämna en  redovisning av hur de mottagna medlen har använts.
11 §
Socialstyrelsen ska senast den 30 september varje år till  regeringen lämna en samlad redovisning för bidrag som har  betalats ut enligt denna förordning.
Av redovisningen ska det framgå
1. vilka kommuner och regioner som har fått bidrag och med  vilka belopp,
2. vad bidragen har använts till, och
3. en sammanfattande bedömning av bidragens användning i  förhållande till det syfte som anges i 1 § första stycket.
Återbetalning och återkrav
12 §
En kommun eller en region som har tagit emot bidrag är  skyldig att betala tillbaka bidraget om
1. bidraget har lämnats felaktigt eller med för högt belopp,
2. bidraget helt eller delvis inte har använts eller inte har  använts för det ändamål som det har lämnats för, eller
3. en redovisning enligt 10 § inte har lämnats.
13 §
Socialstyrelsen ska besluta att helt eller delvis kräva  tillbaka bidraget om kommunen eller regionen är  återbetalningsskyldig enligt 12 §. Socialstyrelsen får helt  eller delvis avstå från att kräva tillbaka bidraget, om det  finns särskilda skäl för det.
Överklagande
14 §
Beslut enligt denna förordning får inte överklagas.
Bemyndigande
15 §
Socialstyrelsen får meddela föreskrifter om  verkställigheten av denna förordning.
Övergångsbestämmelser
2024:1253
1. Denna förordning träder i kraft den 1 januari 2025.
2. Redovisningen enligt 11 § ska första gången lämnas senast  den 30 september 2026.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.