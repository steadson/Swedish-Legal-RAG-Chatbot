Title: Lag (2021:1187) med kompletterande bestämmelser till EU:s förordningar om Schengens informationssystem
SFS Number: Svensk författningssamling 2021:1187
URL: https://www.riksdagen.se/sv/dokument-och-lagar/dokument/svensk-forfattningssamling/lag-20211187-med-kompletterande-bestammelser_sfs-2021-1187/
Source Link: http://rkrattsbaser.gov.se/sfst?bet=2021:1187
Amendment Register Link: http://rkrattsbaser.gov.se/sfsr?bet=2021:1187
Ministry/Authority: Justitiedepartementet L4
Issued: 2021-12-02
Metadata: {"Utfärdad": "2021-12-02", "Ändrad": "t.o.m. 2023:52"}

==================================================

Lag (2021:1187) med kompletterande bestämmelser till EU:s förordningar om Schengens informationssystem
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:1187
Departement/myndighet
:   
Justitiedepartementet L4
Utfärdad
:   
2021-12-02
Ändrad
:   
t.o.m. 2023:52
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna lag kompletterar
- Europaparlamentets och rådets förordning (EU) 2018/1860 av  den 28 november 2018 om användning av Schengens  informationssystem för återvändande av tredjelandsmedborgare  som vistas olagligt i medlemsstaterna,
- Europaparlamentets och rådets förordning (EU) 2018/1861 av  den 28 november 2018 om inrättande, drift och användning av  Schengens informationssystem (SIS) på området in- och  utresekontroller, om ändring av konventionen om tillämpning av  Schengenavtalet och om ändring och upphävande av förordning 
(EG) nr 1987/2006, och
- Europaparlamentets och rådets förordning (EU) 2018/1862 av  den 28 november 2018 om inrättande, drift och användning av  Schengens informationssystem (SIS) på området polissamarbete  och straffrättsligt samarbete, om ändring och upphävande av  rådets beslut 2007/533/RIF och om upphävande av  Europaparlamentets och rådets förordning (EG) nr 1986/2006 och  kommissionens beslut 2010/261/EU.
Termer och uttryck i lagen har samma betydelse som i EU:s  förordningar om Schengens informationssystem.
Förhållandet till annan reglering
2 §
Denna lag gäller utöver brottsdatalagen (2018:1177).
3 §
Vid behandling av personuppgifter som inte omfattas av  brottsdatalagen (2018:1177) kompletterar denna lag  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning).
Vid behandling av personuppgifter enligt första stycket gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
Ett svenskt register som ska vara en del av Schengens  informationssystem
4 §
Polismyndigheten ska med hjälp av automatiserad behandling  föra ett register som ska vara den svenska nationella delen av  Schengens informationssystem.
Även Migrationsverket ansvarar för att i vissa fall föra in,  uppdatera och radera registreringar i den svenska nationella  delen av Schengens informationssystem. Regeringen kan med stöd  av 8 kap. 7 § regeringsformen meddela föreskrifter om att  Migrationsverket i vissa fall får föra in, uppdatera och  radera registreringar i den nationella delen av Schengens  informationssystem.
Personuppgiftsansvar
5 §
Polismyndigheten respektive Migrationsverket är  personuppgiftsansvarig för den behandling av personuppgifter i  den svenska nationella delen av Schengens informationssystem  som myndigheten utför.
Tillåten behandling
6 §
Polismyndigheten och Migrationsverket får föra in  uppgifter i registret endast om behandling av motsvarande slag  av uppgifter är tillåten enligt någon annan författning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.