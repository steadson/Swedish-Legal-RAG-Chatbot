Title: Förordning (2007:789) om Skatteverkets hantering av vissa borgenärsuppgifter
SFS Number: Svensk författningssamling 2007:789
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2007789-om-skatteverkets-hantering_sfs-2007-789/
Source Link: http://rkrattsbaser.gov.se/sfst?bet=2007:789
Amendment Register Link: http://rkrattsbaser.gov.se/sfsr?bet=2007:789
Ministry/Authority: Finansdepartementet S3
Issued: 2007-11-01
Metadata: {"Utfärdad": "2007-11-01", "Ändrad": "t.o.m. SFS 2018:1899"}

==================================================

Förordning (2007:789) om Skatteverkets hantering av vissa borgenärsuppgifter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:789
Departement/myndighet
:   
Finansdepartementet S3
Utfärdad
:   
2007-11-01
Ändrad
:   
t.o.m. SFS 2018:1899
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning gäller vid tillämpning av lagen (2007:324)
om Skatteverkets hantering av vissa borgenärsuppgifter.
Termer och uttryck som används i denna förordning har samma innebörd som i den lagen.
2 §
Lagen (2007:324) om Skatteverkets hantering av vissa  borgenärsuppgifter ska tillämpas även på
1. felparkeringsavgift enligt lagen (1976:206) om  felparkeringsavgift,
2. fordran enligt förordningen (1980:400) om ersättning vid  vissa viltskador m.m.,
3. byggsanktionsavgifter enligt 11 kap. plan- och bygglagen 
(2010:900),
4. fordran enligt 48 § andra stycket jaktlagen (1987:259),
5. böter som tillkommer jaktvårdsfonden och viltskadefonden,  och
6. avgift enligt lagen (1994:419) om brottsofferfond.  Förordning (2018:1899).
3 §
Beslut i frågor enligt lagen (2007:324) om Skatteverkets hantering av vissa borgenärsuppgifter får sättas upp i form av ett elektroniskt dokument.
Med ett elektroniskt dokument avses en upptagning vars innehåll och utställare kan verifieras genom ett visst tekniskt förfarande.
Utredning
4 §
Skatteverkets utredning enligt 2 § lagen (2007:324) om Skatteverkets hantering av vissa borgenärsuppgifter får påbörjas så snart verket bedömer att det finns risk för att en fordran inte kommer att bli betald. Utredningen ska, i den omfattning som behövs med hänsyn till gäldenärens förhållanden, även innefatta en bedömning av fordringar som omfattas av den lagen och som ännu inte har debiterats men som kan komma att debiteras.
Uppskov hos Kronofogdemyndigheten
5 §
Om Kronofogdemyndigheten har informerat Skatteverket att myndigheten överväger att meddela uppskov, ska Skatteverket inom fem arbetsdagar därefter, eller den längre tid som Kronofogdemyndigheten bestämmer i samråd med Skatteverket, underrätta Kronofogdemyndigheten om verket avser att vidta någon åtgärd enligt lagen (2007:324) om Skatteverkets hantering av vissa borgenärsuppgifter. Om Skatteverket inte lämnar någon sådan underrättelse eller inte vidtar någon sådan åtgärd inom tio arbetsdagar efter underrättelsen, anses verket inte ha någon invändning mot uppskov.
Underrättelser
6 §
Skatteverket ska underrätta Kronofogdemyndigheten om det hos verket, i fråga om en fordran som överlämnats för verkställighet till Kronofogdemyndigheten, har uppkommit fråga om
1. ackord,
2. nedsättning av fordran enligt 5 § första stycket lagen
(2007:324) om Skatteverkets hantering av vissa borgenärsuppgifter,
3. åtgärder för att en gäldenär ska försättas i konkurs eller ansökan om likvidation eller företagsrekonstruktion,
4. talan om betalningsansvar för någon annans skulder till det allmänna,
5. preskriptionsförlängning, eller
6. förordnande av boutredningsman enligt 19 kap. 1 §
ärvdabalken.
Skatteverket ska också, i den utsträckning det behövs, hålla Kronofogdemyndigheten informerad om den fortsatta handläggningen i en fråga som avses i första stycket.
Underrättelse enligt första stycket ska lämnas senast då ett ärende registrerats i beskattningsdatabasen enligt lagen
(2001:181) om behandling av uppgifter i Skatteverkets beskattningsverksamhet.
6 a §
Om bistånd med indrivning har begärts i en annan stat av en fordran som lagen (2007:324) om Skatteverkets hantering av vissa borgenärsuppgifter är tillämplig på, och Skatteverket vill ta upp frågan om huruvida det bör vidtas en åtgärd i den andra staten som motsvarar någon åtgärd som avses i den lagen, ska Kronofogdemyndigheten inhämta verkets synpunkter och vidarebefordra dessa till den anmodade myndigheten.
Skatteverket ansvarar för kostnader som en svensk myndighet kan vara skyldig att betala på grund av åtgärder som avses i första stycket. Förordning (2011:1552).
7 §
Om Skatteverket vidtar en åtgärd som avses i 6 § första eller andra stycket beträffande en fordran som är hänförlig till någon annan debiterande myndighet än Skatteverket, ska verket underrätta den myndigheten, om det inte är onödigt.
Den debiterande myndigheten ska lämna Skatteverket de uppgifter myndigheten har om gäldenärens ekonomiska förhållanden som kan antas vara av betydelse för Skatteverkets handläggning enligt lagen (2007:324) om Skatteverkets hantering av vissa borgenärsuppgifter.
8 §
Skatteverket ska omedelbart underrätta Kronofogdemyndigheten om denna har meddelat uppskov och verket får kännedom om någon omständighet som kan ge Kronofogdemyndigheten anledning att ompröva beslutet om uppskov.
9 §
När Skatteverket har tagit emot en underrättelse från  Bolagsverket om kallelse på borgenärer enligt 5 § lagen 
(1981:131) om kallelse på okända borgenärer, 20 kap. 26 §, 
23 kap. 22 § eller 24 kap. 24 § aktiebolagslagen (2005:551)  eller 16 kap. 21 § lagen (2018:672) om ekonomiska föreningar,  ska verket informera Kronofogdemyndigheten om detta, om  bolaget eller föreningen är gäldenär hos  Kronofogdemyndigheten. Förordning (2018:763).
Ställande av säkerhet m.m.
10 §
Skatteverket får i den utsträckning det behövs för att tillvarata borgenärens rätt på grund av en fordran som verket gör gällande i en konkurs
1. ta på sig betalningsansvar för de rättegångskostnader som konkursboet kan bli skyldigt att betala när boet väcker talan vid domstol eller träder in som part i en rättegång,
2. ställa säkerhet i form av borgen för den skada som kan tillfogas konkursboets motpart om konkursboet beviljas kvarstad eller annan säkerhetsåtgärd,
3. ställa säkerhet i form av borgen eller ta på sig betalningsansvar för kostnader som konkursboet kan bli skyldigt att betala på grund av andra åtgärder som boet avser att vidta,
4. betala förskott eller på annat sätt ta på sig betalningsansvar för förrättningskostnader som kan uppkomma i samband med konkursboets begäran om verkställighet.
Förordning (2011:1552).
Föreskrifter
11 §
Skatteverket får meddela de ytterligare föreskrifter som behövs för verkställigheten av lagen (2007:324) om Skatteverkets hantering av vissa borgenärsuppgifter.
Övergångsbestämmelser
2011:377
1. Denna förordning träder i kraft den 2 maj 2011.
2. För hantering av avgifter enligt 10 kap. plan- och bygglagen (1987:10) gäller äldre föreskrifter.
2018:1899
1. Denna förordning träder i kraft den 1 januari 2019.
2. Äldre föreskrifter gäller fortfarande för avgifter enligt  den upphävda lagen (1989:41) om finansiering av radio och TV  i allmänhetens tjänst.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.