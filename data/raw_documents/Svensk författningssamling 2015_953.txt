Title: Lag (2015:953) om kollektivtrafikresenärers rättigheter
SFS Number: Svensk författningssamling 2015:953
URL: https://www.riksdagen.se/sv/dokument-och-lagar/dokument/svensk-forfattningssamling/lag-2015953-om-kollektivtrafikresenarers_sfs-2015-953/
Source Link: http://rkrattsbaser.gov.se/sfst?bet=2015:953
Amendment Register Link: http://rkrattsbaser.gov.se/sfsr?bet=2015:953
Ministry/Authority: Justitiedepartementet L3
Issued: 2015-12-17
Metadata: {"Utfärdad": "2015-12-17", "Ändrad": "t.o.m. SFS 2023:264"}

==================================================

Lag (2015:953) om kollektivtrafikresenärers rättigheter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:953
Departement/myndighet
:   
Justitiedepartementet L3
Utfärdad
:   
2015-12-17
Ändrad
:   
t.o.m. SFS 2023:264
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens tillämpningsområde
1 §
Denna lag innehåller bestämmelser om reseinformation,  ersättning och prisavdrag vid förseningar och frånträdande av  avtal om köp av periodbiljett vid resor i kollektivtrafik med  tåg, spårvagn, tunnelbanetåg, buss och personbil.
Med kollektivtrafik avses detsamma som i lagen (2010:1065) om  kollektivtrafik.
Lagen gäller inte vid trafik som huvudsakligen bedrivs på  grund av sitt historiska intresse eller sitt turistvärde.
2 §
Vid resor med tåg tillämpas bestämmelserna om  reseinformation och om ersättning och prisavdrag vid  förseningar i 7-17 §§ i den utsträckning motsvarande  bestämmelser i Europaparlamentets och rådets förordning (EU) 
2021/782 av den 29 april 2021 om rättigheter och skyldigheter  för tågresenärer (tågpassagerarförordningen) inte är  tillämpliga.
Av 4 § följer att bestämmelser i tågpassagerarförordningen om  reseinformation och rättigheter vid förseningar inte är  tillämpliga i vissa fall.
Lag (2023:264)
.
3 §
Vid resor med buss tillämpas bestämmelserna om  reseinformation och om ersättning och prisavdrag vid  förseningar i 7-17 §§ i den utsträckning motsvarande  bestämmelser i Europaparlamentets och rådets förordning (EU)  nr 181/2011 av den 16 februari 2011 om passagerares  rättigheter vid busstransport och om ändring av förordning 
(EG) nr 2006/2004 (busspassagerarförordningen) inte är  tillämpliga.
Genom 5 § utvidgas tillämpningen av  busspassagerarförordningens bestämmelser om reseinformation  och rättigheter vid förseningar.
Undantag från tillämpningen av tågpassagerarförordningen
4 §
Artiklarna 8, 9.1 och 17-20 i tågpassagerarförordningen, i  den ursprungliga lydelsen, ska inte tillämpas på inrikes  trafiktjänster som har en sträckning som är kortare än 150 km.
Lag (2023:264)
.
Utvidgning av tillämpningen av busspassagerarförordningen
5 §
Artiklarna 3, 4.1, 5, 6, 8 och 19-23 i  busspassagerarförordningen, i den ursprungliga lydelsen, ska  även tillämpas på sådana trafiktjänster som anges i artikel 
2.1 i förordningen, i den ursprungliga lydelsen, som har en  sträckning som är 150 km eller längre.
Avtalsvillkor som avviker från lagen
6 §
Ett avtalsvillkor som i jämförelse med 12-17, 19 eller 
20 § är till nackdel för resenären är utan verkan mot denne.
Lag (2019:721)
.
Reseinformation
Transportörens informationsskyldighet
7 §
Transportören ska tillhandahålla information om
1. en försening eller annan störning i trafiken och dess  orsak, varaktighet och konsekvenser,
2. resenärens rättigheter i frågor som regleras i denna  lag,
3. transportörens allmänna avtalsvillkor,
4. biljettpriser, tidtabeller och linjesträckningar,
5. tillgänglighet till fordon, stationer och hållplatser,
6. möjligheten att medföra cyklar och villkor för detta,
7. säkerhets- och trygghetsfrågor, och
8. hur transportören kan kontaktas.
8 §
Under en resa med spårvagn eller tunnelbanetåg eller med  tåg som inte omfattas av tillämpningsområdet för  tågpassagerarförordningen ska transportören ge resenären  information om nästa station eller hållplats och viktigare  anslutande förbindelser.
9 §
Information enligt 7 och 8 §§ ska tillhandahållas i den  eller de former som är mest lämpliga för att resenärerna ska  kunna ta del av informationen. Vid bedömningen av lämplig  form ska särskild vikt läggas vid behoven hos personer med  funktionsnedsättning.
Tillsyn över informationsskyldigheten
10 §
Den myndighet som regeringen bestämmer ska utöva tillsyn  över att transportörer fullgör de skyldigheter som följer av 
7-9 §§.
Påföljd vid utebliven information
11 §
Om information inte lämnas enligt 7-9 §§, ska  marknadsföringslagen (2008:486) tillämpas, med undantag av 
29-36 §§ om marknadsstörningsavgift. Sådan information ska  anses vara väsentlig enligt 10 § tredje stycket den lagen.
Ersättning och prisavdrag vid förseningar
Vad som avses med försening
12 §
En resa är att anse som försenad, om transportens  ankomst till resans slutdestination sker vid en senare  tidpunkt än vad som framgår av transportavtalet eller, om  ankomsttiden inte anges där, den offentliggjorda  tidtabellen.
Med resa avses en transport som en resenär och en eller flera  transportörer har ingått avtal om. Om det har ingåtts ett  avtal som ger resenären rätt till en eller flera transporter  som inte närmare har specificerats, krävs för att det ska  vara fråga om en resa också att resenären särskilt har  inrättat sig efter den aktuella transporten.
Förseningsbedömningen vid ändringar av en trafiktjänst
13 §
Om en transportör har senarelagt tiderna för en enskild  trafiktjänst, ska bedömningen av om resan är försenad göras  utifrån den ändrade tiden för ankomst i stället för vad som  anges i 12 § första stycket, om information om ändringen har  offentliggjorts åtminstone tre dygn före den tid för avgång  som framgår av den offentliggjorda tidtabellen.
Om en transportör har ställt in en enskild trafiktjänst, ska  den tid för ankomst som framgår av den offentliggjorda  tidtabellen inte beaktas vid bedömningen av om resan är  försenad, om information om att trafiktjänsten har ställts in  har offentliggjorts enligt första stycket.
Första och andra styckena gäller inte i de fall resans  ankomsttid till slutdestinationen framgår av  transportavtalet.
Ersättning för annan transport vid befarad försening
14 §
Om det finns skälig anledning att anta att en resa  kommer att bli mer än 20 minuter försenad, har resenären rätt  till ersättning av transportören för skäliga kostnader för  annan transport för att nå resans slutdestination. Detta  gäller även om det inte har ingåtts ett avtal om transport  för den resa som befaras bli försenad, om resenären särskilt  har inrättat sig efter den transporten.
Om resenären inte har betalat för resan, får transportören  avräkna den kostnad som resenären skulle ha haft om denne  hade betalat för resan.
Högsta ersättningen enligt denna paragraf är 1/40 av det  prisbasbelopp enligt 2 kap. 7 § socialförsäkringsbalken som  gäller för det år då resan skulle ha avslutats.
Prisavdrag vid försening
15 §
Om en resa är mer än 20 minuter försenad, har resenären,  om han eller hon inte begär ersättning för annan transport  vid befarad försening enligt 14 §, rätt till prisavdrag med
1. 50 procent av det pris som resenären har betalat för  resan, om förseningen uppgår till mer än 20 minuter,
2. 75 procent av det pris som resenären har betalat för  resan, om förseningen uppgår till mer än 40 minuter, eller
3. hela det pris som resenären har betalat för resan, om  förseningen uppgår till mer än 60 minuter.
15 a §
Resenären har inte rätt till prisavdrag enligt 15 § om  förseningen har orsakats av omständigheter som inte kan  hänföras till själva järnvägs-, tunnelbane-, spårvägs-, buss-  eller personbilsdriften och som transportören inte hade kunnat  undgå eller förebygga följderna av även om transportören hade  iakttagit den omsorg som omständigheterna krävde.
Lag (2023:264)
.
16 §
Om det inte klart framgår vilket pris resenären har  betalat för resan, ska prisavdraget beräknas utifrån priset  för en enkelbiljett för resenären. Om resenären i ett sådant  fall har använt en biljett som innebär en rabatt i  förhållande till en enkelbiljett, får transportören minska  prisavdraget i proportion till rabatten.
Reklamation
17 §
Resenären får begära ersättning för annan transport vid  befarad försening enligt 14 § eller prisavdrag vid försening  enligt 15 § endast om resenären inom skälig tid efter det att  resan avslutades eller, om transporten inte genomförs, skulle  ha avslutats lämnat transportören ett meddelande om att han  eller hon vill åberopa förseningen (reklamation). Ett  meddelande som lämnas inom två månader efter det att resan  avslutades eller skulle ha avslutats ska alltid anses ha  lämnats i rätt tid.
Om ett meddelande om reklamation har skickats på ett  ändamålsenligt sätt, anses reklamation ha skett när detta  gjordes.
Ersättning till transportören
18 §
I 9 § järnvägstrafiklagen (2018:181) finns  bestämmelser om transportörens rätt till ersättning i vissa  fall av en infrastrukturförvaltare för skada som uppkommer  för transportören till följd av dennes skyldigheter enligt 14  och 15 §§ i denna lag.
Lag (2018:187)
.
Frånträdande av avtal om köp av periodbiljett
19 §
Resenären får frånträda avtalet om köp av en  periodbiljett, om transportörens trafikutbud ändras efter  köpet på så sätt att det avviker från vad resenären med fog  har kunnat förutsätta vid köpet och avvikelsen är av  väsentlig betydelse för resenären.
Om en resenär frånträder avtalet om köp av en periodbiljett,  har resenären rätt till återbetalning av den del av  biljettpriset som avser tiden efter frånträdandet.
Med periodbiljett avses en biljett som ger resenären rätt  till ett obestämt antal resor under en viss tidsperiod.
Lag (2018:187)
.
Preskription
20 §
En fordran enligt 14, 15 eller 19 § upphör, om resenären  inte väcker talan inom tre år från det att fordran uppkom.
Lag (2019:721)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.