Title: Förordning (2015:195) om ett nationellt informationssystem för skolväsendet
SFS Number: Svensk författningssamling 2015:195
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015195-om-ett-nationellt_sfs-2015-195/
Source Link: http://rkrattsbaser.gov.se/sfst?bet=2015:195
Amendment Register Link: http://rkrattsbaser.gov.se/sfsr?bet=2015:195
Ministry/Authority: Utbildningsdepartementet
Issued: 2015-03-26
Metadata: {"Utfärdad": "2015-03-26", "Ändrad": "t.o.m. SFS 2024:1041"}

==================================================

Förordning (2015:195) om ett nationellt informationssystem för skolväsendet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:195
Departement/myndighet
:   
Utbildningsdepartementet
Utfärdad
:   
2015-03-26
Ändrad
:   
t.o.m. SFS 2024:1041
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Ett nationellt informationssystem
1 §
Statens skolverk ska göra vissa uppgifter om skolenheter  tillgängliga för allmänheten i ett nationellt  informationssystem. Detta gäller de uppgifter om skolenheter i  förskoleklassen, grundskolan, anpassade grundskolan,  gymnasieskolan och anpassade gymnasieskolan som framgår av  denna förordning eller av föreskrifter som meddelats med stöd  av den. Informationen ska göra det möjligt att jämföra olika  skolenheter. Förordning (2022:1632).
Uppgifter i informationssystemet om förskoleklassen,  grundskolan och gymnasieskolan
2 §
Informationssystemet ska för varje skolenhet i  förskoleklassen, grundskolan och gymnasieskolan innehålla  uppgift om
1. hur många lärare det finns i förhållande till antalet  elever,
2. andel legitimerade lärare,
3. tillgång till speciallärare eller specialpedagog,
4. förelägganden från Statens skolinspektion, och
5. huvudmannens juridiska form.
3 §
Informationssystemet ska för varje sådan skolenhet som  avses i 2 § även innehålla uppgift om tillgång till  skolbibliotek.
Ytterligare uppgifter om förskoleklassen
4 §
För varje skolenhet i förskoleklassen ska  informationssystemet utöver vad som anges i 2 och 3 §§  innehålla uppgift om
1. hur många förskollärare det finns i förhållande till  antalet elever,
2. andel legitimerade förskollärare, och
3. hur föräldrar som har besvarat Statens skolinspektions  brukarundersökning upplever kvaliteten på utbildningen vid  skolenheten.
Ytterligare uppgifter om grundskolan
5 §
För varje skolenhet i grundskolan ska  informationssystemet utöver vad som anges i 2 och 3 §§  innehålla uppgift om hur föräldrar och elever som har  besvarat Statens skolinspektions brukarundersökning upplever  kvaliteten på utbildningen vid skolenheten.
6 §
Om skolenheten har elever i årskurs 3, 6 eller 9 i  grundskolan ska informationssystemet utöver vad som anges i 
2, 3 och 5 §§ innehålla uppgift om genomsnittsresultat på  nationella ämnesprov.
7 §
Om skolenheten har elever i årskurs 6 eller 9 i  grundskolan ska informationssystemet utöver vad som anges i 
2, 3, 5 och 6 §§ innehålla uppgift om
1. andel elever i årskurs 6 som når kraven för godkända betyg  i alla ämnen som eleverna fått undervisning i under läsåret,  och
2. andel elever i årskurs 9 som når kraven för godkända betyg  i alla ämnen.
8 §
Om skolenheten har elever i årskurs 9 i grundskolan ska  informationssystemet utöver vad som anges i 2, 3 och 5-7 §§  innehålla uppgift om
1. betygsgenomsnitt för årskurs 9,
2. betygsgenomsnitt för årskurs 9 i förhållande till  socioekonomiska faktorer, och
3. andel elever som efter årskurs 9 är behöriga till  nationella program i gymnasieskolan.
Ytterligare uppgifter om gymnasieskolan
9 §
För varje skolenhet i gymnasieskolan ska  informationssystemet utöver vad som anges i 2 och 3 §§  innehålla uppgift om
1. vilka studievägar huvudmannen planerar att erbjuda vid  skolenheten,
2. hur elever som har besvarat Statens skolinspektions  brukarundersökning upplever kvaliteten på utbildningen vid  skolenheten,
3. genomsnittsresultat på nationella prov,
4. betygsgenomsnitt, och
5. andel elever som efter genomgången gymnasieskola har  grundläggande behörighet till högskoleutbildning som påbörjas  på grundnivå och som vänder sig till nybörjare.
Uppgifter i informationssystemet om anpassade grundskolan och  anpassade gymnasieskolan
10 §
Informationssystemet ska för varje skolenhet i anpassade  grundskolan och anpassade gymnasieskolan innehålla uppgift om
1. hur många lärare och förskollärare det finns i förhållande  till antalet elever,
2. andel legitimerade lärare och sådana legitimerade  förskollärare som är behöriga i ämnesområden i anpassade  grundskolan och på individuella programmet i anpassade  gymnasieskolan,
3. tillgång till speciallärare eller specialpedagog,
4. förelägganden från Statens skolinspektion,
5. huvudmannens juridiska form, och
6. tillgång till skolbibliotek. Förordning (2022:1632).
Ytterligare uppgifter om anpassade grundskolan
11 §
För varje skolenhet i anpassade grundskolan ska  informationssystemet utöver vad som anges i 10 § innehålla  uppgift om hur föräldrar som har besvarat Statens  skolinspektions brukarundersökning upplever kvaliteten på  utbildningen vid skolenheten. Förordning (2022:1632).
Ytterligare uppgifter om anpassade gymnasieskolan
12 §
För varje skolenhet i anpassade gymnasieskolan ska  informationssystemet utöver vad som anges i 10 § innehålla  uppgift om vilka studievägar huvudmannen planerar att erbjuda  vid skolenheten. Förordning (2022:1632).
Frivilliga uppgifter
13 §
Utöver vad som följer av 2-12 §§ kan informationssystemet  innehålla vissa uppgifter om skolenheten som en huvudman har  lämnat frivilligt till Statens skolverk. Sådana uppgifter är
1. tillgång till skolbibliotekarie,
2. tillgång till elevhälsa,
3. tillgång till idrottssal,
4. skolenhetens organisation för särskilt stöd till elever som  är i behov av sådant,
5. särskild profil, inriktning eller särskilt kurs- eller  ämnesutbud vid skolenheten, och
6. andra uppgifter som Skolverket bedömer att det är lämpligt  att informationssystemet innehåller. Förordning (2024:1041).
Huvudmännens uppgiftsskyldighet
14 §
Statens skolverk får meddela föreskrifter om vilka  uppgifter som huvudmännen ska lämna för att Skolverket i  informationssystemet ska kunna tillhandahålla de uppgifter  som anges i denna förordning.
Skolverket får också meddela föreskrifter om på vilket sätt  uppgifterna ska lämnas.
Övergångsbestämmelser
2015:195
Denna förordning träder i kraft den 1 maj 2015 i fråga om 14 §,  den 1 juli 2015 i fråga om 1, 2, 4-9 och 13 §§ och i övrigt den 
1 januari 2016.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.