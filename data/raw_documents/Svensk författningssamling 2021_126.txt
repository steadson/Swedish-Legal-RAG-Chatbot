Title: Förordning (2021:126) om ordinarie omställningsstöd
SFS Number: Svensk författningssamling 2021:126
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021126-om-ordinarie_sfs-2021-126/
Source Link: http://rkrattsbaser.gov.se/sfst?bet=2021:126
Amendment Register Link: http://rkrattsbaser.gov.se/sfsr?bet=2021:126
Ministry/Authority: Finansdepartementet
Issued: 2021-02-18
Metadata: {"Utfärdad": "2021-02-18", "Ändrad": "t.o.m. SFS 2022:91"}

==================================================

Förordning (2021:126) om ordinarie omställningsstöd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:126
Departement/myndighet
:   
Finansdepartementet
Utfärdad
:   
2021-02-18
Ändrad
:   
t.o.m. SFS 2022:91
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna förordning innehåller kompletterande bestämmelser om  sådant omställningsstöd som Skatteverket får lämna till  företag enligt lagen (2020:548) om omställningsstöd.
Förordningen är meddelad med stöd av 8 kap. 7 §  regeringsformen.
Omställningsstöd får lämnas i enlighet med Europeiska  kommissionens beslut den 12 februari 2021 i ärende SA.60275 
(2021/N), med de ändringar som följer av kommissionens  ändringsbeslut den 11 mars 2021 i ärende SA.62190 (2021/N),  den 15 juni 2021 i ärende SA.63263 (2021/N), den 1 december 
2021 i ärende SA.100728 (2021/N) respektive den 17 januari 
2022 i ärende SA.101248 (2021/N).
Enligt kommissionens beslut får ett beslut av Skatteverket att  bevilja omställningsstöd inte fattas efter den 30 juni 2022.
Förordning (2022:82).
Förordningens innehåll
2 §
I denna förordning finns bestämmelser om
- uttryck i förordningen (3 §),
- stödperioder och referensperioder (4 §),
- när omställningsstöd får lämnas (5-10 §§),
- vissa ombildningar (11 §),
- beräkning av omställningsstöd (12-19 §§),
- hur ansökan ska göras (20 och 21 §§),
- utbetalning av omställningsstöd (22 §),
- rätt att meddela föreskrifter (23 §), och
- anmälan om brott (24 §).
Uttryck i förordningen
3 §
Uttryck som används i denna förordning har samma innebörd  och tillämpningsområde som i lagen (2020:548) om  omställningsstöd.
Stödperioder och referensperioder
4 §
Stödperioder enligt denna förordning är
1. augusti-oktober 2020,
2. november och december 2020,
3. januari och februari 2021,
4. mars 2021,
5. april 2021,
6. maj 2021,
7. juni 2021,
8. juli 2021,
9. augusti 2021,
10. september 2021,
11. december 2021,
12. januari 2022, och
13. februari 2022.
En stödperiods motsvarande månad eller månader 2019 utgör  stödperiodens referensperiod. Förordning (2022:82).
När omställningsstöd får lämnas
5 §
Ett företag har efter ansökan rätt till omställningsstöd  för stödperioden augusti-oktober 2020 om företagets  sammanlagda nettoomsättning för stödperioden understiger 
60 procent av den sammanlagda nettoomsättningen för  referensperioden.
För andra stödperioder än den som avses i första stycket har  ett företag efter ansökan rätt till omställningsstöd om  företagets sammanlagda nettoomsättning för stödperioden  understiger 70 procent av den sammanlagda nettoomsättningen  för referensperioden. Förordning (2021:232).
6 §
För att omställningsstöd ska få lämnas krävs även att
1. nedgången i företagets nettoomsättning för stödperioden så  gott som uteslutande är orsakad av effekterna av spridningen  av sjukdomen covid-19,
2. företagets nettoomsättning uppgick till minst 
250 000 kronor under det räkenskapsår som avslutats närmast  före den 1 maj 2020,
3. stödet för stödperioden, beräknat enligt 12-19 §§, uppgår  till minst 5 000 kronor,
4. företaget under perioden april 2020-juli 2022 inte  verkställer ett beslut om vinstutdelning, gottgörelse, förvärv  av egna aktier eller minskning av aktiekapitalet, den bundna  överkursfonden eller reservfonden för återbetalning till  aktieägarna eller medlemmarna, och ett sådant beslut om  värdeöverföring inte heller fattas av företagets stämma,  styrelse eller motsvarande organ under denna period,
5. företaget inte har tagit emot annat statligt stöd för  sådana fasta kostnader som stödet beräknas på,
6. företaget inte är ett sådant företag som lagen (1995:1559)  om årsredovisning i kreditinstitut och värdepappersbolag  tillämpas på och inte heller är en utländsk juridisk person av  motsvarande slag som bedriver verksamhet i Sverige genom en  filial, och
7. ansökan om stöd har inkommit till Skatteverket
- senast den 31 mars 2022, om ansökan avser stödperioderna  december 2021 eller januari 2022, och
- under perioden 1 mars till och med 13 april 2022, om ansökan  avser stödperioden februari 2022.
Om räkenskapsåret som avses i första stycket 2 är längre eller  kortare än tolv månader, ska kravet på minsta nettoomsättning  justeras i motsvarande mån.
Om företaget ingår i en koncern av sådant slag som anges i 
1 kap. 4 § årsredovisningslagen (1995:1554) gäller vad som  anges om värdeöverföringar i första stycket 4 även det eller  de moderföretag till företaget som ingår i koncernen.
Förordning (2022:82).
6 a §
Trots det som anges i 6 § första stycket ska enbart den  omständigheten att företaget har tagit emot stöd enligt  förordningen (2021:194) om omställningsstöd till vissa  särskilt drabbade företag inte innebära att stöd enligt denna  förordning inte får lämnas. Förordning (2021:831).
7 §
Med nettoomsättning avses intäkter från sålda varor och  utförda tjänster som ingår i företagets normala verksamhet med  avdrag för lämnade rabatter, mervärdesskatt och annan skatt  som är direkt knuten till omsättningen, under förutsättning  att intäkterna är hänförliga till en näringsverksamhet som  bedrivs i Sverige. Intäkter från finansiella instrument och  valutahandel ingår dock inte i nettoomsättningen.
En intäkt ska anses hänförlig till den månad som den hade  ansetts belöpa sig på om varje kalendermånad hade utgjort ett  separat räkenskapsår för företaget, med tillämpning av de  redovisningsprinciper som företaget tillämpat för det  räkenskapsår som avslutats närmast före den 1 maj 2020.
Om nettoomsättningen för en stödperiod eller referensperiod,  vid en beräkning enligt första och andra styckena, uppgår till  ett negativt belopp ska nettoomsättningen för perioden anses  vara noll kronor.
Om en hyresvärd har tagit emot stöd enligt förordningen 
(2021:273) om statligt stöd när vissa lokalhyresgäster fått  rabatt på hyran under 2021, ska den del av stödet som avser  hyresrabatt för en viss månad anses ingå i hyresvärdens  nettoomsättning för denna månad. Förordning (2021:590).
8 §
Omställningsstöd får beviljas endast om företaget har  lämnat ett skriftligt, undertecknat yttrande från en revisor  tillsammans med ansökan. Revisorn ska yttra sig över följande  uppgifter i företagets ansökan:
1. nedgången i företagets nettoomsättning vid en jämförelse  mellan nettoomsättningen för stödperioden och  nettoomsättningen för referensperioden,
2. huruvida de villkor som anges i 6 § första stycket 1, 2 och 
4 är uppfyllda,
3. summan av företagets fasta kostnader enligt 13-15 §§ för  stödperioden,
4. företagets täckningsbidrag enligt 16 § för stödperioden,
5. i vilken omfattning företaget har tagit emot sådan  ersättning eller sådant stöd som avses i 6 § första stycket 5  eller 17 §, och
6. nedgången i företagets bruttoresultat vid en jämförelse  mellan bruttoresultatet för stödperioden och bruttoresultatet  för referensperioden, om företaget är ett sådant  förlustföretag som avses i 19 § andra stycket.
Revisorn ska granska räkenskapsmaterial, sammanställningar och  annat underlag som ligger till grund för uppgifterna i  ansökan. Granskningen ska utföras med professionell skepticism  och vara så ingående och omfattande som god revisionssed  kräver, med beaktande av vad som anges i tredje stycket.
Revisorn ska granska de uppgifter i ansökan som yttrandet  avser och rapportera sina iakttagelser.
Kravet på yttrande från revisor enligt första stycket gäller  inte om det sökta omställningsstödet understiger 
100 000 kronor och Skatteverket inte enligt 8 § andra stycket  lagen (2020:548) om omställningsstöd har begärt att företaget  ger in ett sådant yttrande.
Om ett företag ansöker om omställningsstöd för fler än en  stödperiod enligt 4 § första stycket gäller vad som anges i  fjärde stycket för respektive stödperiod var för sig.
Förordning (2021:704).
9 §
Omställningsstöd får inte lämnas om företaget den 
31 december 2019 var ett företag i svårigheter enligt  artikel 2.18 i Europeiska kommissionens förordning (EU)  nr 651/2014 av den 17 juni 2014 genom vilken dessa kategorier  av stöd förklaras förenliga med den inre marknaden enligt  artiklarna 107 och 108 i fördraget.
Omställningsstöd får inte heller lämnas om företaget vid  tidpunkten för prövningen av ansökan för respektive stödperiod
1. kan anses vara på obestånd,
2. har näringsförbud,
3. har skatte- eller avgiftsskulder som har överlämnats till  Kronofogdemyndigheten för indrivning, eller
4. är föremål för betalningskrav på grund av ett tidigare  kommissionsbeslut som förklarar ett stöd olagligt och  oförenligt med den inre marknaden.
Om företaget är en juridisk person gäller vad som anges i  andra stycket 2 även den eller de fysiska personer som har ett  betydande inflytande i verksamheten.
10 §
Om det sökta omställningsstödet för en eller flera  stödperioder uppgår till ett sammanlagt belopp som överstiger  en miljon kronor krävs för att omställningsstöd ska lämnas att  företaget lämnar följande uppgifter om sin verksamhet:
1. vilken kategori (små eller medelstora respektive stora)  företaget hör till enligt bilaga I till kommissionens  förordning (EU) nr 651/2014 av den 17 juni 2014 genom vilken  vissa kategorier av stöd förklaras förenliga med den inre  marknaden enligt artiklarna 107 och 108 i fördraget,
2. den region där företaget är beläget på NUTS 2-nivå enligt  bilaga 1 i Europaparlamentets och rådets förordning (EG)  nr 1059/2003 av den 26 maj 2003 om inrättande av en gemensam  nomenklatur för statistiska territoriella enheter (NUTS), i  lydelsen enligt kommissionens förordning (EU) nr 868/2014 av  den 8 augusti 2014 om ändring av bilagorna till  Europaparlamentets och rådets förordning (EG) nr 1059/2003 om  inrättande av en gemensam nomenklatur för statistiska  territoriella enheter (Nuts), och
3. företagets verksamhetsområde på Nace-gruppnivå enligt  bilaga 1 i Europaparlamentets och rådets förordning (EG)  nr 1893/2006 av den 20 december 2006 om fastställande av den  statistiska näringsgrensindelningen Nace rev. 2 och om ändring  av rådets förordning (EEG) nr 3037/90, i den ursprungliga  lydelsen.
Den region respektive det verksamhetsområde som ska anges  enligt första stycket 2 och 3 är den region respektive det  verksamhetsområde som störst andel av företagets  nettoomsättning för det räkenskapsår som avslutats närmast  före den 1 maj 2020 kan hänföras till.
Sådan information som avses i första stycket ska lämnas även  när det sökta omställningsstödet sammanlagt överstiger 
100 000 kronor, om företaget är verksamt inom
1. primär jordbruksproduktion i den mening som avses i  artikel 2.5 i kommissionens förordning (EU) nr 702/2014 av den 
25 juni 2014 genom vilken vissa kategorier av stöd inom  jordbruks- och skogsbrukssektorn och i landsbygdsområden  förklaras förenliga med den inre marknaden enligt  artiklarna 107 och 108 i fördraget om Europeiska unionens  funktionssätt, eller
2. fiskeri- och vattenbrukssektorn i den mening som avses i  artikel 2.1 i kommissionens förordning (EU) nr 717/2014 av den 
27 juni 2014 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse inom fiskeri- och vattenbrukssektorn.
Vissa ombildningar
11 §
Om en enskild näringsidkare under perioden 1 augusti 
2019-31 juli 2020 har överlåtit hela näringsverksamheten till  ett nybildat aktiebolag gäller följande. Vid tillämpning av 
5 § samt 6 § första stycket 1 och 3 får den enskilda  näringsidkarens sammanlagda nettoomsättning för  referensperioden anses utgöra aktiebolagets totala  nettoomsättning för denna period. Vid tillämpning av 6 §  första stycket 2 får den enskilda näringsidkarens  nettoomsättning för det räkenskapsår som avslutats närmast  före den 1 maj 2020 anses utgöra aktiebolagets totala  nettoomsättning för detta räkenskapsår.
Första stycket får endast tillämpas under förutsättning att
1. den enskilda näringsidkaren äger samtliga andelar i  aktiebolaget vid tidpunkten för prövningen av ansökan om  omställningsstöd, och
2. omställningsstöd för stödperioden inte söks av den enskilda  näringsidkaren eller ett annat aktiebolag som den enskilda  näringsidkaren äger samtliga andelar i.
Beräkning av omställningsstöd
12 §
Omställningsstöd ges med ett belopp som motsvarar de  fasta kostnaderna för stödperioden reducerade med  stödperiodens täckningsbidrag, multiplicerat med 70 procent.  Stödet ska alltså beräknas enligt följande formel:
(Summa fasta kostnader för stödperioden - stödperiodens  täckningsbidrag) × 0,7
Om företaget tillhör kategorin små företag enligt bilaga I  till kommissionens förordning (EU) nr 651/2014 av den 17 juni 
2014 genom vilken vissa kategorier av stöd förklaras förenliga  med den inre marknaden enligt artiklarna 107 och 108 i  fördraget, får stödet för stödperioden augusti-oktober 2020  i stället ges med ett belopp som motsvarar stödperiodens fasta  kostnader reducerade med stödperiodens täckningsbidrag,  multiplicerat med 75 procent. För övriga stödperioder gäller i  motsvarande fall att stöd i stället får ges med ett belopp som  motsvarar stödperiodens fasta kostnader reducerade med  stödperiodens täckningsbidrag, multiplicerat med 90 procent.
Vilken kategori företaget tillhör enligt andra stycket ska  bedömas med utgångspunkt i det räkenskapsår som avslutats  närmast före den 1 maj 2020.
Om stöd enligt första eller andra stycket för en stödperiod  uppgår till minst 100 000 kronor, ges omställningsstöd även  för administrativa kostnader som uppkommit med anledning av  ansökan om omställningsstöd för den stödperioden. Sådant stöd  ges med högst 10 000 kronor per stödberättigat företag och  stödperiod som stöd beviljas för.
13 §
Med fasta kostnader avses kostnader för
1. hyra och leasing, med avdrag för lämnade rabatter, om  avtalstiden är minst sex månader,
2. räntor, med undantag för vinstandelsräntor och räntor  enligt sådana finansiella instrument som avses i 24 b kap. 5 §  inkomstskattelagen (1999:1229), till den del de överstiger  ränteintäkter för perioden,
3. värdeminskning på anläggningstillgångar samt nödvändiga  reparationer och underhåll av sådana tillgångar,
4. fastighetsskatt och kommunal fastighetsavgift som företaget  är skatt- eller avgiftsskyldigt för,
5. förbrukning av vatten och elektricitet, med undantag för  elektricitet som förbrukas i tillverkningsprocessen i  industriell verksamhet, avlopp, internet och telefoni samt  uppvärmning av lokaler,
6. tjänster som avser städning, sophantering, larm och  bevakning,
7. tjänster som avser tvätt av textilier, till den del  kostnaden inte är beroende av mängden textilier eller  liknande, om avtalstiden är minst tre månader,
8. försäkringar mot ekonomisk förlust genom sakskada,  ersättningsskyldighet eller ren förmögenhetsskada i övrigt,
9. djurfoder,
10. franchiseavgifter,
11. offentligrättsliga tillstånd samt återkommande tillsyns-  och kontrollavgifter som betalas för en viss tidsperiod,
12. royalties och licensavgifter för immateriella rättigheter,
13. farledsavgifter inom sjöfart, till den del avgiften inte  är beroende av antalet passagerare eller lasten ombord  fartyget, och
14. löner.
Kostnaden för värdeminskning på anläggningstillgångar enligt  första stycket 3 utgörs av företagets planmässiga  avskrivningar av anläggningstillgångar enligt räkenskaperna.
Sådana avgifter som avses i första stycket 10 och 12 ska inte  räknas som fasta kostnader till den del avgiften är beroende  av försäljningsvolym eller liknande. Förordning (2021:704).
13 a §
Med löner avses företagets underlag för  arbetsgivaravgifter enligt socialavgiftslagen (2000:980) för  den redovisningsperiod som motsvarar stödperioden, ökad med  påförda arbetsgivaravgifter för redovisningsperioden. Avdrag  ska göras för belopp som företaget har fått eller kommer att  få som
1. preliminärt stöd enligt lagen (2013:948) om stöd vid  korttidsarbete för samma period,
2. ersättning för sjuklönekostnader enligt lagen (1991:1047)  om sjuklön eller förordningen (2020:195) om vissa  sjukpenningförmåner med anledning av sjukdomen covid-19 för  samma period, och
3. annat statligt stöd eller bidrag för företagets  avgiftspliktiga ersättningar enligt 2 kap. 10 §  socialavgiftslagen för den redovisningsperiod som motsvarar  stödperioden och de arbetsgivaravgifter som belöper på samma  period.
Om slutligt stöd vid korttidsarbete har beslutats när ansökan  om omställningsstöd prövas av Skatteverket, ska avdraget i  första stycket 1 i stället göras med det belopp som motsvarar  det slutliga stödet för perioden. Förordning (2021:704).
14 §
Som fasta kostnader räknas inte kostnader som
1. är möjliga för företaget att undvika genom sådana åtgärder  som skäligen kan krävas vid en plötslig nedgång i produktionen  eller omsättningen av varor eller tjänster,
2. utgörs av ingående mervärdesskatt som företaget har rätt  att göra avdrag för enligt 8 kap. mervärdesskattelagen 
(1994:200) eller få återbetald enligt 10 kap. samma lag,
3. är hänförliga till förbrukning av bränsle för uppvärmning  av lokaler eller elektricitet enligt 13 § första stycket 5  till den del sådan förbrukning ger rätt till skattebefrielse  enligt lagen (1994:1776) om skatt på energi,
4. är hänförliga till en verksamhet som bedrivs i utlandet,
5. motsvaras av en intäkt hos någon som ingår i samma koncern  av sådant slag som anges i 1 kap. 4 § årsredovisningslagen 
(1995:1554), eller
6. är hänförliga till verksamhet som inte utgör  näringsverksamhet enligt 13 kap. 1 § inkomstskattelagen 
(1999:1229).
15 §
Vid tillämpning av 12 § ska en kostnad anses hänförlig  till den månad som den hade ansetts belöpa sig på om varje  kalendermånad hade utgjort ett separat räkenskapsår för  företaget, med tillämpning av de redovisningsprinciper som  företaget tillämpat för det räkenskapsår som avslutats närmast  före den 1 maj 2020.
16 §
Med täckningsbidrag avses periodens nettoomsättning  enligt 7 §
1. minskad med
- periodens kostnader för handelsvaror, legoarbeten,  underentreprenader, och försäljningsprovisioner, och
- periodens inköp av råvaror och förnödenheter, samt
2. justerad för periodens förändring av lager av
- råvaror och förnödenheter,
- produkter i arbete och färdiga egentillverkade varor, och
- pågående arbete för någon annans räkning.
Med försäljningsprovisioner avses arvode till leverantörer  avseende tjänster som är hänförliga till företagets  försäljningsprocess, exempelvis arvode till bokningsagenter,  betalkortsavgifter och marknadsföringsprovisioner, dock endast  till den del arvodet ges per såld enhet eller i förhållande  till försäljningsvolymen eller liknande.
Vid beräkning av täckningsbidraget enligt första stycket ska  inte sådana kostnader som utgör fasta kostnader enligt 13 §  beaktas.
De poster som avses i första stycket ska hänföras till en viss  period i enlighet med de principer som anges i 15 §.
Om täckningsbidraget vid en beräkning enligt första stycket  uppgår till ett negativt belopp, ska täckningsbidraget för  perioden anses vara noll kronor. Förordning (2021:704).
17 §
Omställningsstödet ska minskas med belopp som företaget  fått eller kommer att få i
1. försäkringsersättning, skadestånd och annan liknande  ersättning för sådan förlorad omsättning som ligger till grund  för prövningen av om företaget har rätt till stöd för  stödperioden enligt 5 §,
2. försäkringsersättning, skadestånd och annan liknande  ersättning för sådana fasta kostnader som stödet beräknas på,  eller
3. annat statligt stöd för sådan förlorad omsättning som  ligger till grund för prövningen av om företaget har rätt till  stöd för stödperioden enligt 5 §.
Om företaget i egenskap av hyresgäst har ingått ett sådant  avtal om rabatt på hyran som ger hyresvärden rätt till stöd  enligt förordningen (2021:273) om statligt stöd när vissa  lokalhyresgäster fått rabatt på hyran under 2021, ska  omställningsstödet även minskas med belopp som hyresvärden har  fått eller kommer att få i stöd på grund av hyresrabatten. En  sådan minskning ska dock endast ske till den del som stödet  avser hyra som enligt 15 § ska anses belöpa sig på  stödperioden.
Första stycket 3 ska inte tillämpas på stöd enligt  förordningen (2021:143) om omsättningsstöd till enskilda  näringsidkare eller förordningen (2021:208) om omsättningsstöd  till handelsbolag. Förordning (2022:91).
18 §
Omställningsstöd ges med högst 117 miljoner kronor per  stödberättigat företag.
Om flera företag i en koncern av sådant slag som anges i 
1 kap. 4 § årsredovisningslagen (1995:1554) är berättigade  till omställningsstöd, avser det maximala stödet hela  koncernen och fördelas på respektive stödberättigat företag i  förhållande till storleken på det omställningsstöd företaget  hade varit berättigat till utan tillämpning av första stycket.
Om ett företag ansöker om omställningsstöd för fler än en  stödperiod enligt 4 § första stycket gäller maxbeloppet enligt  första stycket det totala omställningsstödet för samtliga av  dessa stödperioder. Förordning (2022:82).
19 §
Om företaget är ett förlustföretag gäller följande.  Utöver vad som följer av övriga bestämmelser i denna  förordning får omställningsstöd inte lämnas med ett belopp som  överstiger den nominella nedgången i bruttoresultat för  stödperioden jämfört med referensperioden.
Ett företag anses vara ett förlustföretag om
1. företaget har redovisat ett negativt rörelseresultat före  finansiella poster för det räkenskapsår som avslutats närmast  före den 1 maj 2020, eller
2. stödet för stödperioden, beräknat enligt 12-18 §§,  överstiger den nominella nedgången i nettoomsättning för  stödperioden jämfört med referensperioden.
Med bruttoresultat avses periodens nettoomsättning enligt 7 §
1. minskad med
- periodens kostnader för handelsvaror, legoarbeten och  underentreprenader, och
- periodens inköp av råvaror och förnödenheter, samt
2. justerad för periodens förändring av lager av
- råvaror och förnödenheter,
- produkter i arbete och färdiga egentillverkade varor, och
- pågående arbete för någon annans räkning.
Med rörelseresultat före finansiella poster avses årets  resultat före
- skatter,
- bokslutsdispositioner,
- räntor och liknande intäkter och kostnader,
- nedskrivningar av finansiella anläggningstillgångar och  kortfristiga placeringar, och
- intäkter från andelar i koncernföretag, intresseföretag,  gemensamt styrda företag och andra företag som det finns ett  ägarintresse i samt övriga värdepapper och fordringar som är  anläggningstillgångar.
De poster som avses i tredje stycket ska hänföras till en viss  period i enlighet med de principer som anges i 15 §.
Hur ansökan ska göras
20 §
En ansökan om omställningsstöd ska göras elektroniskt på  ett av Skatteverket fastställt formulär.
21 §
Om flera företag som vid tidpunkten för ansökan ingår i  en koncern av sådant slag som anges i 1 kap. 4 §  årsredovisningslagen (1995:1554) ansöker om omställningsstöd,  ska ansökningarna ges in samtidigt. Dessa företag ska också  lämna uppgifter om koncernstrukturen.
Utbetalning av omställningsstöd
22 §
Om det finns ett överskott på skattekontot efter att ett  omställningsstöd krediterats enligt 7 § lagen (2020:548) om  omställningsstöd, ska det överskjutande beloppet automatiskt  betalas ut till det konto som har registrerats hos ett bank-  eller kreditmarknadsföretag enligt 14 kap. 8 §  skatteförfarandeförordningen (2011:1261).
Rätt att meddela föreskrifter
23 §
Skatteverket får meddela föreskrifter om verkställigheten  av lagen (2020:548) om omställningsstöd och denna förordning.
Anmälan om brott
24 §
I 18 kap. 8 § skatteförfarandeförordningen (2011:1261)  finns en skyldighet för Skatteverket att till åklagare anmäla  brott enligt lagen (2020:548) om omställningsstöd.
Övergångsbestämmelser
2021:704
1. Denna förordning träder i kraft den 2 juli 2021.
2. Bestämmelsen i 13 a § tillämpas första gången på  stödperioder som avser tid efter april 2021.
3. För stödperioder som avser tid före maj 2021 gäller 6, 8, 
13 och 16 §§ i den äldre lydelsen.
2022:82
1. Denna förordning träder i kraft den 7 februari 2022.
2. Bestämmelserna i 6 och 18 §§ i den nya lydelsen tillämpas  inte på stödperioder som avser tid före december 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.