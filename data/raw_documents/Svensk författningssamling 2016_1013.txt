Title: Lag (2016:1013) om personnamn
SFS Number: Svensk författningssamling 2016:1013
URL: https://www.riksdagen.se/sv/dokument-och-lagar/dokument/svensk-forfattningssamling/lag-20161013-om-personnamn_sfs-2016-1013/
Source Link: http://rkrattsbaser.gov.se/sfst?bet=2016:1013
Amendment Register Link: http://rkrattsbaser.gov.se/sfsr?bet=2016:1013
Ministry/Authority: Justitiedepartementet L2
Issued: 2016-11-17
Metadata: {"Utfärdad": "2016-11-17", "Ändrad": "t.o.m. SFS 2018:1295"}

==================================================

Lag (2016:1013) om personnamn
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1013
Departement/myndighet
:   
Justitiedepartementet L2
Utfärdad
:   
2016-11-17
Ändrad
:   
t.o.m. SFS 2018:1295
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
I denna lag finns bestämmelser om förvärv och ändring av  personnamn. Med personnamn avses efternamn, förnamn och  gårdsnamn.
Lagen innehåller också bestämmelser om
- förlust av efternamn,
- särskilt skydd för efternamn,
- internationella förhållanden,
- samtycke eller prövning vid byte av barns efternamn,
- tidpunkten för förvärv eller ändring av personnamn,
- förfarandet i mål och ärenden.
Allmänt om förvärv och ändring av personnamn
2 §
En person får förvärva eller ändra ett personnamn enligt  vad som föreskrivs i denna lag.
Ett efternamn kan förvärvas genom födelsen eller adoption  enligt 4-8 §§, genom byte enligt 9-12 §§, 13 § första stycket  och 14-20 §§ eller enligt 30 §. Ett efternamn kan ändras  enligt 13 § andra stycket.
Ett förnamn eller ett gårdsnamn kan förvärvas eller ändras  enligt 26-30 §§.
3 §
Den som vill förvärva eller ändra ett personnamn ska  ansöka om detta hos Skatteverket.
Efternamn
Förvärv av efternamn genom födelsen
4 §
När ett barn har fötts ska barnet ges ett efternamn.
Barnets efternamn får vara
1. ett efternamn som föräldrarna eller någon av dem bär,
2. ett efternamn som någon av föräldrarna har burit,
3. ett dubbelt efternamn enligt 20 § andra stycket som är  bildat av efternamn som föräldrarna bär,
4. ett efternamn som är bildat av något av föräldrarnas  förnamn med tillägg av någon av ändelserna -son eller 
-dotter, eller som är bildat på jämförligt sätt, eller
5. ett efternamn som något av föräldrarnas gemensamma barn  bär.
Ett efternamn enligt andra stycket 2 får inte vara ett namn  som har förvärvats genom äktenskap, utom i det fall en  förälder som avlidit bar namnet vid sin död.
5 §
En ansökan om förvärv av det efternamn ett barn ska ges  enligt 4 § ska göras inom tre månader från barnets födelse.  Det är förhållandena vid ansökningstillfället som är  avgörande för bedömningen av om ett namn får förvärvas.
Om det inte görs någon ansökan inom den tid som anges i  första stycket, förvärvar barnet det efternamn som den  förälder som har fött barnet bär eller, om den föräldern har  avlidit, det efternamn som den föräldern bar vid sin död.
Förvärv av efternamn genom adoption
6 §
Efter ett beslut om adoption ska adoptivbarnet ges ett  nytt efternamn. Detta gäller dock inte om en make eller sambo  adopterar den andra makens eller sambons barn eller om en  domstol har beslutat enligt 8 §.
När makar eller sambor adopterar gemensamt får adoptivbarnets  efternamn vara
1. ett efternamn som adoptivföräldrarna eller någon av dem  bär,
2. ett efternamn som någon av adoptivföräldrarna har burit,
3. ett dubbelt efternamn enligt 20 § andra stycket som är  bildat av efternamn som adoptivföräldrarna bär,
4. ett efternamn som är bildat av något av  adoptivföräldrarnas förnamn med tillägg av någon av  ändelserna -son eller -dotter, eller som är bildat på  jämförligt sätt, eller
5. ett efternamn som något av adoptivföräldrarnas gemensamma  barn bär.
Ett efternamn enligt andra stycket 2 får inte vara ett namn  som har förvärvats genom äktenskap, utom i det fall en  adoptivförälder som avlidit bar namnet vid sin död.
När ett adoptivbarn adopteras av en person ensam gäller andra  stycket 1, 2 och 4 och tredje stycket den föräldern.
Lag (2018:1295)
.
7 §
En ansökan om förvärv av det efternamn ett adoptivbarn  ska ges enligt 6 § ska göras inom tre månader från beslutet  om adoption. Det är förhållandena vid ansökningstillfället  som är avgörande för bedömningen av om ett namn får  förvärvas.
Om det inte görs någon ansökan inom den tid som anges i  första stycket, förvärvar adoptivbarnet den äldre av  adoptivföräldrarnas efternamn eller, när ett adoptivbarn  adopteras av en person ensam, adoptivförälderns efternamn.
8 §
En domstol får i adoptionsärendet besluta att  adoptivbarnet ska behålla sitt efternamn, eller förvärva ett  dubbelt efternamn enligt 20 § andra stycket som är bildat av  det efternamn som barnet bär och ett efternamn som en  adoptivförälder bär.
Byte till ett efternamn med anknytning till en förälder
9 §
En person får byta sitt efternamn till
1. ett efternamn som föräldrarna eller någon av dem bär,
2. ett efternamn som någon av föräldrarna har burit,
3. ett dubbelt efternamn enligt 20 § andra stycket som är  bildat av efternamn som föräldrarna bär eller har burit,  eller
4. ett efternamn som är bildat av något av föräldrarnas  förnamn med tillägg av någon av ändelserna -son eller 
-dotter, eller som är bildat på jämförligt sätt.
Ett efternamn enligt första stycket 2 och 3 som någon av  föräldrarna har burit får inte vara ett namn som har  förvärvats genom äktenskap, utom i det fall en förälder som  avlidit bar namnet vid sin död.
10 §
En person som har förvärvat sitt efternamn genom  adoption enligt 6 § får byta namnet till ett dubbelt  efternamn enligt 20 § andra stycket som är bildat av det  efternamn som han eller hon bär och det efternamn som bars  före adoptionen.
Byte till en familjehemsförälders efternamn
11 §
Ett barn som för stadigvarande vård och fostran i ett  enskilt hem har tagits emot av någon annan än barnets  föräldrar, får byta sitt efternamn till
1. ett efternamn som familjehemsföräldern eller någon av  familjehemsföräldrarna bär,
2. ett dubbelt efternamn enligt 20 § andra stycket som är  bildat av efternamn som familjehemsföräldrarna bär, eller
3. ett dubbelt efternamn enligt 20 § andra stycket som är  bildat av det efternamn som barnet bär och ett efternamn som  en familjehemsförälder bär.
Byte till en makes efternamn
12 §
En make får byta sitt efternamn till den andra makens  efternamn.
En make får byta sitt efternamn till ett dubbelt efternamn  enligt 20 § andra stycket som är bildat av det efternamn som  maken bär och det efternamn som den andra maken bär.
Första och andra styckena gäller även en efterlevande makes  byte till den avlidna makens efternamn.
Byte till andra efternamn och ändring av efternamn
13 §
En person får byta sitt efternamn till ett nybildat  efternamn eller till ett befintligt efternamn som inte kan  förvärvas enligt 4-12 eller 30 §, om förutsättningarna i 
14-19 §§ är uppfyllda eller om det annars finns särskilda  skäl.
En person får ändra sitt efternamn utan att det anses som  byte till ett annat efternamn genom
1. en enkel stavningsändring som inte förändrar namnets  uttal,
2. en ändring av namnets genusform, eller
3. en ändring av ordningsföljden mellan namnen i ett dubbelt  efternamn.
14 §
En person får byta till ett nybildat efternamn endast om  namnet inte
1. används som förnamn,
2. består av mer än ett ord,
3. kan väcka anstöt,
4. kan antas leda till obehag för den som ska bära namnet,  eller
5. av någon annan anledning är olämpligt som efternamn.
15 §
Om inte annat följer av 16-19 §§, får en person endast  byta till ett efternamn som inte kan förväxlas med
1. ett efternamn som någon annan lagligen bär,
2. ett historiskt känt efternamn som har burits av en utdöd  släkt,
3. ett allmänt känt utländskt efternamn,
4. någon annans allmänt kända konstnärsnamn eller ett  likartat namn,
5. en beteckning för en stiftelse, en ideell förening eller  en liknande sammanslutning,
6. någon annans i Sverige skyddade näringskännetecken eller  varukännetecken, eller
7. något som finns i ett litterärt eller konstnärligt verk  och som kränker någon annans upphovsrätt till verket.
Vid en prövning enligt första stycket ska ett dubbelt  efternamn anses som två efternamn.
16 §
En person får byta till ett efternamn som lagligen bärs  av minst 2 000 personer.
En person får även byta till ett efternamn som lagligen bärs  av färre än 2 000 personer, om namnet någon gång har kunnat  förvärvas enligt första stycket.
Vid en prövning enligt första eller andra stycket ska ett  dubbelt efternamn anses som två efternamn.
17 §
Om en person har förvärvat ett nybildat efternamn enligt  denna lag, får därefter den personens förälder, syskon eller  syskonbarn byta till det namnet, om personen samtycker till  det. Om det första förvärvet har gjorts av flera, krävs att  alla samtycker.
18 §
En person får byta till ett efternamn som har funnits i  hans eller hennes släkt i rakt uppstigande led i minst två  generationer. Det får dock inte vara längre sedan någon i  släkten bar namnet än fyra generationer tillbaka, räknat från  och med personens föräldrar.
19 §
En person får byta till ett efternamn som han eller hon  tidigare har burit utan att ha förlorat det enligt 21 §.
En person får byta till ett efternamn genom att stryka ett av  namnen i sitt dubbla efternamn.
Byte till dubbelt efternamn
20 §
En person får byta sitt efternamn till ett dubbelt  efternamn som inte kan förvärvas enligt 4-13 eller 30 §.
Ett dubbelt efternamn enligt första stycket får endast bestå  av två enkla efternamn som den personen kan förvärva var för  sig enligt denna lag. Namnen i det dubbla efternamnet ska  bäras i en bestämd ordning och får förenas med ett  bindestreck.
Förlust av efternamn
21 §
Om någon har förvärvat ett efternamn som han eller hon  inte har rätt till och detta leder till besvär för någon  annan, ska en domstol på talan av den sistnämnde besluta att  namnet förloras, om det inte finns särskilda skäl mot det.
Om någon förlorar sitt efternamn enligt första stycket, ska  domstolen besluta att också den som genom denne har förvärvat  namnet förlorar namnet, om talan förs om detta och det inte  finns särskilda skäl mot det. Detsamma gäller om någon som  skulle ha förlorat sitt efternamn enligt första stycket har  avlidit.
En talan enligt första stycket som grundar sig på att ett  faderskap eller föräldraskap enligt 1 kap. 9 § föräldrabalken  har hävts får inte väckas senare än ett år efter hävandet. I  övriga fall får talan inte väckas senare än fem år efter det  att Skatteverkets beslut fick laga kraft.
22 §
Om någon förlorar sitt efternamn enligt 21 §, ska  domstolen med tillämpning av 4-12 §§ fastställa vilket namn  som förvärvas i stället för det som förloras.
Särskilt skydd för efternamn
23 §
Ingen får obehörigen, till nackdel för den som har skydd  för sitt efternamn enligt 15 §,
1. använda ett namn som kan förväxlas med efternamnet,
2. i näringsverksamhet använda en beteckning för en  stiftelse, en ideell förening eller en liknande  sammanslutning som kan förväxlas med efternamnet, eller
3. i näringsverksamhet använda ett näringskännetecken,  varukännetecken eller annat kännetecken som kan förväxlas med  efternamnet.
Vid en prövning enligt första stycket ska ett dubbelt  efternamn anses som två efternamn.
24 §
Rätten till ett inarbetat näringskännetecken eller  varukännetecken eller ett allmänt känt konstnärsnamn eller  likartat namn ska gälla vid sidan av en äldre rätt till ett  sådant efternamn som har särskilt skydd enligt 23 § och som  kännetecknet eller konstnärsnamnet kan förväxlas med, om den  som bär efternamnet inte inom rimlig tid vidtar åtgärder för  att hindra användningen av kännetecknet eller  konstnärsnamnet.
På yrkande av en part får en domstol, om det är skäligt,  besluta att ett kännetecken eller ett konstnärsnamn endast  får användas på ett särskilt sätt.
Vid en prövning enligt första stycket ska ett dubbelt  efternamn anses som två efternamn.
25 §
Den som gör intrång i någon annans rätt enligt 23 § är  skyldig att ersätta den kränkning och annan skada som  intrånget har medfört, om han eller hon har insett eller  borde ha insett att användandet var till nackdel för den  andre.
Förnamn
26 §
Varje barn ska ges ett eller flera förnamn.
En ansökan om förvärv av barnets förnamn ska göras inom tre  månader från barnets födelse.
27 §
En person får förvärva eller ändra förnamn genom
1. tillägg av ett eller flera namn,
2. byte av ett eller flera namn,
3. strykning av ett eller flera namn, dock inte alla, eller
4. ändring av ordningsföljden mellan två eller flera namn.
Lag (2018:1295)
.
28 §
Som förnamn får endast förvärvas ett namn som inte
1. kan väcka anstöt,
2. kan antas leda till obehag för den som ska bära namnet,  eller
3. av någon annan anledning är olämpligt som förnamn.
Gårdsnamn
29 §
Ett gårdsnamn som enligt gammal sedvänja används eller  har använts som tillnamn får förvärvas av den som har  anknytning till gårdsnamnet genom släktskap eller äktenskap.  Gårdsnamnet ska bäras närmast före eller efter förnamnen.
Den som bär ett gårdsnamn får stryka namnet eller ändra  ordningsföljden mellan namnet och förnamnen.
Internationella förhållanden
30 §
Den som har förvärvat ett namn i en annan stat inom  Europeiska ekonomiska samarbetsområdet eller i Schweiz genom  födelse, ändrat civilstånd eller annat familjerättsligt  förhållande har rätt att förvärva det namnet också i Sverige,  om han eller hon vid förvärvet i den andra staten var  medborgare eller hade hemvist där eller hade någon annan  särskild anknytning dit.
Första stycket ger inte en person rätt att som förnamn  förvärva ett namn som
1. kan väcka anstöt,
2. kan antas leda till obehag för den som ska bära namnet,  eller
3. av någon annan anledning är olämpligt som förnamn.
31 §
Lagen gäller inte för svenska medborgare som har hemvist  i Danmark, Finland eller Norge.
32 §
Lagen tillämpas på danska, finska och norska medborgare  som har hemvist i Sverige.
Lagen får tillämpas på andra utländska medborgare som har  hemvist i Sverige. I fråga om efternamn som har förvärvats  enligt lagen gäller 21-25 §§.
När utländska medborgare adopteras här i landet tillämpas  alltid 6-8 §§.
33 §
Lagen tillämpas på statslösa personer som har hemvist i  Sverige eller, om de inte har hemvist i något land, har sin  vistelseort här.
Samtycke eller prövning vid byte av barns efternamn
34 §
Om ett barn bär någon av föräldrarnas efternamn utan att  denna förälder är vårdnadshavare, krävs för att barnet ska få  byta efternamn att föräldern har samtyckt till bytet eller  att en domstol har förklarat att bytet är förenligt med  barnets bästa.
För att ett barn ska få byta efternamn enligt 11 § krävs att  den eller de vars namn ska förvärvas har samtyckt till bytet  och att en domstol har förklarat att bytet är förenligt med  barnets bästa.
Tidpunkten för förvärv eller ändring av personnamn
35 §
Ett personnamn förvärvas eller ändras när namnet  registreras, om inte annat anges i andra-fjärde stycket.
Ett efternamn enligt 4 eller 5 § anses vara förvärvat vid  födelsen. Detsamma gäller ett efternamn enligt 22 §, om det  namn som har förlorats har förvärvats vid födelsen.
Ett efternamn enligt 6 eller 7 § anses vara förvärvat vid  adoptionen. Detsamma gäller ett dubbelt efternamn enligt 8 
§.
Ett efternamn enligt 12 § anses vara förvärvat vid vigseln om  ansökan görs senast samma dag som vigseln.
Förfarandet i mål och ärenden
Förfarandet hos Skatteverket
36 §
Skatteverket beslutar om förvärv eller ändring av  personnamn efter en ansökan enligt 3 §. Om namnet beslutas av  domstol enligt 8 eller 22 §, ska dock ingen ansökan göras.
37 §
En ansökan ska vara skriftlig.
Ansökan ska innehålla uppgifter om
1. sökandens namn och personnummer eller samordningsnummer,
2. sökandens adress och telefonnummer,
3. det som yrkas, och
4. de omständigheter som åberopas till stöd för ansökan.
38 §
Regeringen kan med stöd av 8 kap. 7 § regeringsformen  meddela föreskrifter om avgifter för ansökan om namn enligt  denna lag.
39 §
Om en ansökan är så bristfällig att den inte kan läggas  till grund för en prövning i sak, ska Skatteverket förelägga  sökanden att avhjälpa bristen inom en viss tid. Detsamma  gäller om sökanden inte har betalat ansökningsavgiften.  Föreläggandet behöver inte delges.
Om sökanden inte följer föreläggandet, ska ansökan avvisas.  Sökanden ska upplysas om detta i föreläggandet.
40 §
Skatteverket ska begära in ett yttrande från en  myndighet eller annan om det behövs för att pröva ett namns  lämplighet med hänsyn till språkliga eller andra förhållanden  eller namnets förenlighet med namnskyddet.
41 §
Om en ansökan om förvärv av ett efternamn enligt 13 §  inte avvisas eller avslås, ska den kungöras i Post- och  Inrikes Tidningar. Detsamma gäller en ansökan om förvärv av  ett dubbelt efternamn enligt 20 § om något av namnen som  ingår i det dubbla efternamnet inte kan förvärvas enligt 4-12  eller 30 §. Ett kungörande behöver dock inte ske om det  skulle sakna betydelse.
När kungörande har skett ska den som vill invända mot ansökan  göra detta skriftligen inom en månad från kungörelsedagen.  Skatteverket får inte meddela beslut i ärendet innan tiden  för att göra en invändning har gått ut.
Överklagande av Skatteverkets beslut
42 §
Skatteverkets beslut enligt denna lag får överklagas  till allmän förvaltningsdomstol.
Den som har gjort en invändning med anledning av en ansökan  som anges i 41 § får överklaga ett beslut som innebär att  ansökan bifalls. Den som har avstått från att göra en sådan  invändning får inte överklaga beslutet.
Beslutet överklagas till den förvaltningsrätt inom vars  domkrets personen vars namn det gäller var folkbokförd vid  tidpunkten för beslutet. Om det inte finns någon sådan  behörig domstol, överklagas beslutet till Förvaltningsrätten  i Stockholm.
Prövningstillstånd krävs vid överklagande till  kammarrätten.
Föreläggande att ansöka om barns förnamn
43 §
Om barnets vårdnadshavare inte har ansökt om förvärv av  sitt barns förnamn inom den tid som anges i 26 § andra  stycket, får Skatteverket förelägga vårdnadshavaren att inom  en viss tid fullgöra denna skyldighet.
Ett nytt föreläggande om samma sak får förenas med vite.
En fråga om utdömande av vite prövas av den förvaltningsrätt  som är behörig att pröva ett överklagande av ett beslut  enligt 42 §.
Prövningstillstånd krävs vid överklagande till  kammarrätten.
Förfarandet i allmän domstol
44 §
En ansökan om förklaring att ett namnbyte är förenligt  med barnets bästa enligt 34 § prövas av den tingsrätt som tar  upp frågor om vårdnaden om barnet.
Domstolen ska, om det kan ske, höra den vars efternamn barnet  bär, om han eller hon inte är vårdnadshavare. Domstolen ska  även, om det kan ske, höra den vars namn barnet ska få.
Domstolen ska hämta in ett yttrande från socialnämnden, om  det inte är uppenbart obehövligt. Socialnämnden ska ge barnet  möjlighet att framföra sina åsikter och redovisa dem för  domstolen.
Domstolen får besluta att vardera parten ska svara för sina  rättegångskostnader. Vid domstolens handläggning tillämpas i  övrigt lagen (1996:242) om domstolsärenden.
45 §
En talan i tvist om efternamn väcks i tingsrätten i den  ort där den mot vilken talan förs ska svara i tvistemål i  allmänhet.
En talan om förlust av efternamn som grundar sig på att ett  faderskap eller föräldraskap enligt 1 kap. 9 § föräldrabalken  har hävts väcks i tingsrätten i den ort där barnet har sin  hemvist. En sådan fråga får väckas även i samband med ett mål  om hävande av faderskap eller föräldraskap enligt 1 kap. 9 §  föräldrabalken.
Om barnet är under 18 år, ska domstolen även hämta in ett  yttrande från socialnämnden, om det inte är uppenbart  obehövligt. Socialnämnden ska ge barnet möjlighet att  framföra sina åsikter och redovisa dem för domstolen.
Om det inte finns någon behörig tingsrätt enligt första eller  andra stycket, väcks talan i Stockholms tingsrätt.
Gemensamma bestämmelser
46 §
En ansökan för ett barn som har fyllt 12 år i ett mål  eller ärende enligt denna lag får inte göras utan barnets  samtycke, utom i de fall barnet är varaktigt förhindrat att  lämna samtycke till följd av en psykisk sjukdom eller något  annat liknande förhållande.
Vid bedömningen av om ett namnbyte är förenligt med barnets  bästa enligt 34 § ska domstolen, även när barnets samtycke  inte behövs, ta hänsyn till barnets åsikter med beaktande av  barnets ålder och mognad.
47 §
Ett samtycke enligt denna lag ska lämnas skriftligen.
Om ett samtycke har lämnats till en domstol i ett ärende  enligt 34 §, behöver det inte lämnas något nytt samtycke när  en ansökan görs enligt 3 §.
Övergångsbestämmelser
2016:1013
1. Denna lag träder i kraft den 1 juli 2017.
2. Genom lagen upphävs namnlagen (1982:670).
3. Ärenden som vid ikraftträdandet handläggs av Patent- och  registreringsverket ska överlämnas till Skatteverket.
4. Den upphävda lagen gäller fortfarande vid överklagande av  Patent- och registreringsverkets beslut.
5. Om det före ikraftträdandet har fastställts att en viss  person inte är far eller förälder enligt 1 kap. 9 §  föräldrabalken till ett barn som har förvärvat personens  efternamn eller ett efternamn som personen har burit, ska i  fråga om förlust av barnets efternamn den upphävda lagen  gälla.
6. Den upphävda lagen gäller fortfarande för talan om förlust  av efternamn som har väckts vid domstol enligt 17-19 §§ i den  lagen före ikraftträdandet.
7. Den upphävda lagen gäller fortfarande för mål om skydd för  egenartade efternamn som har väckts vid domstol före  ikraftträdandet.
8. Namn som har förvärvats enligt den upphävda lagen eller  enligt namnlagen (1963:521) anses som personnamn som har  förvärvats enligt den bestämmelse i den nya lagen som gäller  för motsvarande fall.
9. Den som vid ikraftträdandet bär ett mellannamn får till  Skatteverket ansöka om att namnet ska strykas eller förvärvas  som ett enkelt efternamn eller som en del i ett dubbelt  efternamn.
10. Vid byte till ett dubbelt efternamn ska mellannamnet  strykas.
11. Vid en prövning enligt 15, 16, 23 och 24 §§ ska ett  dubbelt efternamn som har förvärvats före lagens  ikraftträdande anses som ett enda efternamn.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.