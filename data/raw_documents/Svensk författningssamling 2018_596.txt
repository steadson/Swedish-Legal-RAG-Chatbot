Title: Förordning (2018:596) om statsbidrag till regionala och lokala ideella organisationer vars verksamhet är inriktad mot hiv/aids och vissa andra smittsamma sjukdomar
SFS Number: Svensk författningssamling 2018:596
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018596-om-statsbidrag-till_sfs-2018-596/
Source Link: http://rkrattsbaser.gov.se/sfst?bet=2018:596
Amendment Register Link: http://rkrattsbaser.gov.se/sfsr?bet=2018:596
Ministry/Authority: Socialdepartementet
Issued: 2018-05-24
Metadata: {"Utfärdad": "2018-05-24", "Ändrad": "t.o.m. SFS 2025:666"}

==================================================

Förordning (2018:596) om statsbidrag till regionala och lokala ideella organisationer vars verksamhet är inriktad mot hiv/aids och vissa andra smittsamma sjukdomar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:596
Departement/myndighet
:   
Socialdepartementet
Utfärdad
:   
2018-05-24
Ändrad
:   
t.o.m. SFS 2025:666
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om  statsbidrag till regionala och lokala ideella organisationer  som bedriver arbete i syfte att förebygga spridning eller  minska konsekvenserna av hiv/aids eller andra sexuellt  överförbara och blodburna sjukdomar.
2 §
Syftet med statsbidraget är att förstärka och komplettera  statens, regionernas och kommunernas insatser genom stöd till  organisationerna för deras verksamhet med utbildning,  information, opinionsbildning och olika former av stödjande  socialt arbete. Syftet är även att skapa öppenhet om  hivinfektion och aids samt att motverka att personer som lever  med en sådan infektion eller sjukdom eller deras anhöriga  stigmatiseras eller diskrimineras. Förordning (2019:1129).
Förutsättningar för statsbidrag
3 §
Bidrag får, om det finns medel, lämnas till en ideell  organisation som
1. är en juridisk person med ett allmännyttigt ideellt  ändamål,
2. är demokratiskt uppbyggd,
3. bedriver arbete i Sverige i form av förebyggande eller  stödjande insatser enligt 1 och 2 §§ sedan minst två år före  dagen för ansökan,
4. tillhandahåller de insatser som bidrag lämnas för utan  kostnad för den enskilde,
5. är regionalt eller lokalt förankrad och verksam på regional  eller lokal nivå,
6. har upprättat en treårsplan där det beskrivs vad  organisationen planerar att genomföra under denna period samt  hur arbetet kommer att följas upp, och
7. utformar sin verksamhet på ett kostnadseffektivt sätt som  möjliggör uppföljning av insatsernas resultat.
Förordning (2025:666).
3 a §
Bidrag får även lämnas till en stiftelse som
1. inte är statlig eller kommunal,
2. saknar vinstsyfte,
3. uppfyller kraven i 3 § 1 och 3-7, och
4. är öppen för insyn. Förordning (2025:666).
3 b §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation om det  framkommer att någon av dess samarbetsorganisationer, eller en  företrädare för samarbetsorganisationen, agerar på ett sådant  sätt som anges i första stycket. Förordning (2025:666).
3 c §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 3 b §,  får stöd ändå lämnas till organisationen om det finns  särskilda skäl. Vid denna bedömning ska det särskilt beaktas  om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:666).
4 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Folkhälsomyndigheten.
Förordning (2025:666).
5 §
Om det finns särskilda skäl får statsbidrag även lämnas  till organisationer som har bedrivit verksamhet en kortare  period än vad som anges i 3 § 3. Vid bedömning av om bidrag  ska lämnas i dessa fall ska behovet av förnyelsearbete inom  det område där organisationen är verksam särskilt beaktas.
Förordning (2025:666).
5 a §
Bidraget får inte finansiera ekonomisk verksamhet inom  den egna organisationen. Bidrag får dock lämnas för vissa  kostnader för administration av den verksamhet som bidrag  lämnas för och kostnader som kravet på revisors granskning av  bidragsanvändningen medför.
Bidrag får inte heller lämnas för kostnader som något statligt  bidrag redan har lämnats för. Förordning (2025:666).
Formen för statsbidraget
6 §
Bidraget lämnas i form av verksamhetsbidrag eller  projektbidrag. Att ett sådant bidrag även får avse vissa andra  kostnader följer av 5 a § första stycket.
Folkhälsomyndigheten prövar frågor om statsbidrag enligt denna  förordning och beslutar om form av bidrag inför utlysning.  Förordning (2025:666).
7 §
Har upphävts genom förordning (2025:666).
Handläggningen av bidragsärenden
8 §
En ansökan om bidrag ska ha kommit in till  Folkhälsomyndigheten senast vid den tidpunkt som  Folkhälsomyndigheten bestämmer. Förordning (2025:666).
9 §
En ansökan om bidrag ska göras skriftligen i ett  formulär som Folkhälsomyndigheten tillhandahåller eller  fastställer.
Det ska intygas i ansökan att de uppgifter som lämnas där är  riktiga.
Ansökan ska undertecknas av en behörig företrädare för  sökanden.
10 §
En ansökan om bidrag ska innehålla
1. den sökande organisationens stadgar eller  stiftelseurkund,
2. handlingar som visar vem eller vilka som har rätt att  företräda sökanden,
3. i förekommande fall, verksamhets- eller  förvaltningsberättelse, balans- och resultaträkning samt  revisionsberättelse för närmast föregående räkenskapsår,
4. uppgifter om vilka aktiviteter ansökan avser, vad som är  ändamålet med aktiviteterna och hur verksamheten ska  bedrivas,
5. årlig budget för den verksamhet som ansökan avser, och
6. övrig information som behövs för prövningen av ansökan.
11 §
Den som ansöker om bidrag ska på begäran av  Folkhälsomyndigheten lämna de övriga uppgifter och handlingar  som Folkhälsomyndigheten behöver för att kunna pröva ansökan.
Förordning (2025:666).
12 §
Om sökanden inte lämnar in de handlingar eller  uppgifter som anges i 9-11 §§, ska sökanden ges möjlighet att  komplettera ansökan inom viss tid.
Beslut och utbetalning
13 §
Har upphävts genom förordning (2025:666).
14 §
Folkhälsomyndigheten får prioritera mellan inkomna  ansökningar som uppfyller förutsättningarna för statsbidrag i 
3 eller 3 a § och ge företräde till de ansökningar som bedöms  ha bäst förutsättningar att uppfylla det syfte som anges i 
2 §.
Om den som ansöker om bidrag har lämnat en sådan redovisning  som avses i 18 § för tidigare lämnade bidrag, ska även det som  framgår av redovisningen beaktas vid bedömningen av ansökan.
Förordning (2025:666).
15 §
Har upphävts genom förordning (2025:666).
16 §
I ett beslut om bidrag ska det anges för vilket syfte  bidraget lämnas. Ett beslut om bidrag får förenas med  villkor. Dessa ska framgå av beslutet.
17 §
Innan Folkhälsomyndigheten beslutar om bidrag enligt  denna förordning får myndigheten ge respektive region eller  den kommun som inte tillhör en region möjlighet att yttra sig  över en sammanställning av ansökningarna.  Förordning (2019:1129).
Anmälningsskyldighet
17 a §
Den som ansöker om eller har beviljats bidrag enligt  denna förordning ska snarast möjligt anmäla sådana ändrade  förhållanden som kan påverka rätten till eller storleken på  bidraget till Folkhälsomyndigheten. Förordning (2025:666).
Redovisning och uppföljning
18 §
En bidragsmottagare ska till Folkhälsomyndigheten lämna  en ekonomisk redovisning av det mottagna bidraget och en  redogörelse för vad bidraget har använts till, vilka resultat  som har uppnåtts och hur resultaten förhåller sig till det  syfte med bidraget som anges i 2 §.
Redovisningen och redogörelsen ska lämnas in senast den  tidpunkt som Folkhälsomyndigheten bestämmer. Vid samma  tidpunkt ska medel som inte har utnyttjats eller som  bidragsmottagaren bedömer inte har använts för de ändamål som  de har lämnats för betalas tillbaka till Folkhälsomyndigheten.
Bidragsmottagaren ska även lämna de övriga uppgifter och  handlingar som Folkhälsomyndigheten begär.
Förordning (2025:666).
19 §
En revisor ska granska redovisningen enligt 18 §.  Revisorns rapport över granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor. Förordning (2025:666).
20 §
Folkhälsomyndigheten ska senast den 30 juni varje år till  regeringen lämna en samlad ekonomisk redovisning av de bidrag  som har lämnats enligt denna förordning. Av redovisningen ska  det framgå
1. vem som har fått bidrag,
2. hur stort bidrag som har betalats ut till varje  bidragsmottagare,
3. vilka villkor som gäller för vart och ett av bidragen,
4. exempel på vilka typer av insatser som vidtas och på  verksamheter som bedöms fungera särskilt väl, och
5. en sammanfattande redogörelse för statsbidragets användning  i förhållande till syftet med bidraget.
Folkhälsomyndigheten ska även senast den 30 juni vartannat år  lämna regeringen en bedömning av statsbidragets effekter i  förhållande till syftena med bidraget. Förordning (2025:666).
Hinder mot utbetalning
21 §
Folkhälsomyndigheten får besluta att ett beviljat bidrag  helt eller delvis inte ska betalas ut om bidragsmottagaren  inte längre uppfyller villkoren för det eller om det finns  grund för återbetalning enligt 22 §. Beslutet gäller  omedelbart. Förordning (2025:666).
Återbetalning och återkrav
22 §
En bidragsmottagare är skyldig att betala tillbaka  bidraget om
1. mottagaren genom att lämna oriktiga uppgifter eller på  något annat sätt har orsakat att bidrag har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. mottagaren inte har lämnat en sådan redovisning eller  sådana övriga uppgifter och handlingar som avses i 18 §,
5. villkor i beslutet om bidrag inte har följts, eller
6. mottagaren inte uppfyller villkoren i 3 b § och det inte  finns sådana särskilda skäl enligt 3 c § som innebär att  bidrag ändå får lämnas. Förordning (2025:666).
23 §
Folkhälsomyndigheten ska besluta att helt eller  delvis kräva tillbaka bidraget, om bidragsmottagaren är  återbetalningsskyldig enligt 22 §.
Om det finns särskilda skäl för det får Folkhälsomyndigheten  besluta att helt eller delvis efterge kravet.
Överklagande
24 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 21 § och beslut om  återkrav enligt 23 § får dock inte överklagas.
Förordning (2025:666).
Bemyndigande
25 §
Folkhälsomyndigheten får meddela föreskrifter om  verkställighet av denna förordning.
Övergångsbestämmelser
2018:596
1. Denna förordning träder i kraft den 1 juli 2018.
2. Förordningen tillämpas första gången i fråga om  statsbidrag som avser kalenderåret 2019.
2025:666
1. Denna förordning träder i kraft den 1 augusti 2025.
2. Bedömningen enligt 20 § andra stycket ska första gången  lämnas 2027.
3. Äldre bestämmelser gäller fortfarande för statsbidrag som  har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.