Title: Förordning (1997:836) om arbetslöshetskassor
SFS Number: Svensk författningssamling 1997:836
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1997836-om-arbetsloshetskassor_sfs-1997-836/
Source Link: http://rkrattsbaser.gov.se/sfst?bet=1997:836
Amendment Register Link: http://rkrattsbaser.gov.se/sfsr?bet=1997:836
Ministry/Authority: Arbetsmarknadsdepartementet AA
Issued: 1997-11-13
Metadata: {"Utfärdad": "1997-11-13", "Ändrad": "t.o.m. SFS 2024:1351"}

==================================================

Förordning (1997:836) om arbetslöshetskassor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1997:836
Departement/myndighet
:   
Arbetsmarknadsdepartementet AA
Utfärdad
:   
1997-11-13
Ändrad
:   
t.o.m. SFS 2024:1351
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna förordning innehåller föreskrifter om arbetslöshetskassor enligt lagen (1997:239) om arbetslöshetskassor.
2 §
Det som sägs om medlemmar i följande bestämmelser ska  i fråga om den kompletterande arbetslöshetskassan gälla de  anslutna: 4 § om skyldighet att lämna uppgift om antalet  medlemmar m.m. och 7 a § om skyldighet att lämna vissa  uppgifter om den som är eller har varit medlem till  Statistiska centralbyrån. Förordning (2018:257).
Skyldighet att lämna uppgifter
3 §
En anmälan enligt 9 § lagen (1997:239) om arbetslöshetskassor skall innehålla en försäkran att styrelseledamöter, kassaföreståndare, suppleanter, firmatecknare och revisorer inte är i konkurs eller har förvaltare enligt 11 kap. 7 § föräldrabalken. I fråga om en revisor skall anmälan även innehålla en försäkran att revisorn inte är underkastad näringsförbud.
4 §
Inspektionen för arbetslöshetsförsäkringen får meddela föreskrifter om skyldighet för en arbetslöshetskassa att till inspektionen lämna uppgift om antalet medlemmar i kassan och att i övrigt hålla inspektionen underrättad om verksamheten.
Förordning (2006:1561).
5 §
En arbetslöshetskassa ska till Inspektionen för  arbetslöshetsförsäkringen lämna följande uppgifter om en  person som får arbetslöshetsersättning:
1. personnummer, i förekommande fall samordningsnummer,  kommun, län och arbetslöshetskassans beteckning,
2. datum för den första och den senast utbetalade  ersättningsdagen i ersättningsperioden,
3. den sammanlagda inkomsten av förvärvsarbete inom ramtiden,  delat med tolv,
4. antalet fullgjorda karensdagar och antalet utbetalade dagar  med arbetslöshetsersättning,
5. antalet återstående ersättningsdagar i ersättningsperioden  efter den senaste utbetalningen,
6. utbetalat bruttobelopp per månad som utbetalningen avser,
7. datum för anmälan för rätt till arbetslöshetsersättning,
8. datum för det senaste och tidigare inträden i  arbetslöshetskassan,
9. datum för det senaste utträdet ur arbetslöshetskassan och  orsak till utträdet,
10. land där personen söker arbete med rätt att behålla  arbetslöshetsersättning enligt artikel 64.1 c i  Europaparlamentets och rådets förordning (EG) nr 883/2004 av  den 29 april 2004 om samordning av de sociala  trygghetssystemen, och
11. försäkringsperiod som har legat till grund för en  sammanläggning enligt förordning (EG) nr 883/2004 samt land  som en period har fullgjorts i.
En arbetslöshetskassa ska för en person som har kvalificerat  sig för rätt till arbetslöshetsersättning lämna uppgift om med  stöd av vilken bestämmelse i lagen (2024:506) om  arbetslöshetsförsäkring som personen har kvalificerat sig.  Även följande uppgifter ska lämnas:
1. om personen har haft inkomster av förvärvsarbete som avser  arbete under en del av en månad med arbetslöshetsersättning,
2. enligt vilka bestämmelser i lagen om  arbetslöshetsförsäkring en person som tidigare har varit att  anse som företagare inte längre är att anse som företagare,
3. ersättningsperiodens längd, ersättningsgrundande inkomst  och om arbetslöshetsersättning lämnas enligt 5 kap. 
4, 5 eller 6 § lagen om arbetslöshetsförsäkring,
4. om arbetslöshetskassan bedömer att personen kommer att  kunna uppfylla ett nytt inkomstvillkor när den pågående  ersättningsperioden är förbrukad,
5. om personen har ett beslut om bisyssla enligt 6 kap. 5 §  lagen om arbetslöshetsförsäkring och omfattningen och  inkomsten av bisysslan,
6. om personen har rätt till arbetslöshetsersättning enligt 
2 kap. 11 § lagen om arbetslöshetsförsäkring trots att  personen är att anse som företagare och omfattningen av och  inkomsten från näringsverksamheten,
7. studier som personen bedriver under en ersättningsperiod,
8. antalet dagar med aktivitetsstöd som har räknats som  förbrukade ersättningsdagar enligt 4 kap. 7 § lagen om  arbetslöshetsförsäkring, och
9. övriga beslut och omständigheter av betydelse för personens  rätt till arbetslöshetsersättning.
En arbetslöshetskassa ska för en person som har fått avslag på  en ansökan om arbetslöshetsersättning lämna uppgift om när och  på vilken grund beslutet har meddelats.  Förordning (2024:1351).
6 §
Styrelsen för en arbetslöshetskassa skall till Inspektionen för arbetslöshetsförsäkringen lämna in en styrkt kopia av protokoll som förts vid alla sammanträden med styrelsen. Det skall varje gång göras inom en månad efter det att ett sammanträde har hållits. Förordning (2003:1109).
7 §
En arbetslöshetskassa ska omedelbart lämna uppgifter till  Inspektionen för arbetslöshetsförsäkringen om  arbetslöshetskassans beslut i fall som avses i 7 kap. 2-4 §§  lagen (2024:506) om arbetslöshetsförsäkring. Detsamma gäller  även i andra fall där rätten till arbetslöshetsersättning har  ifrågasatts och därför har prövats särskilt och i övriga fall  då utbetalad arbetslöshetsersättning har återbetalats eller  ska återbetalas till arbetslöshetskassan.
Inspektionen för arbetslöshetsförsäkringen får besluta att en  arbetslöshetskassa inte behöver lämna uppgifter enligt första  stycket. Förordning (2024:1351).
7 a §
En arbetslöshetskassa ska, när Statistiska centralbyrån begär det, till myndigheten lämna följande uppgifter om den som är eller har varit medlem i kassan:
1. personnummer eller samordningsnummer,
2. tidpunkter för in- och utträden,
3. perioder med utbetald arbetslöshetsersättning och med vilka belopp dagpenning lämnats under dessa perioder, samt
4. kassatillhörighet under de tidsperioder som avses i 2 och 3.
Uppgifterna ska lämnas ut på medium för automatiserad behandling. Förordning (2009:1435).
Utbetalning av statsbidrag
8 §
Arbetsförmedlingen betalar ut statsbidrag till  arbetslöshetskassan. Statsbidraget ska betalas ut i omedelbar  anslutning till arbetslöshetskassans utbetalning av  arbetslöshetsersättning enligt lagen (2024:506) om  arbetslöshetsförsäkring. Arbetsförmedlingen ska hålla inne en  så stor del av statsbidraget som motsvarar det skatteavdrag  som ska göras på utbetalad arbetslöshetsersättning.
Förordning (2024:1351).
Återbetalning av statsbidrag
8 a §
Om en arbetslöshetskassa är skyldig att betala tillbaka  statsbidrag enligt 94-94 c §§ lagen (1997:239) om  arbetslöshetskassor, ska statsbidraget betalas tillbaka till  Arbetsförmedlingen enligt följande.
När den som har fått arbetslöshetsersättning är skyldig att  betala tillbaka hela eller en del av ersättningen enligt lagen 
(2024:506) om arbetslöshetsförsäkring, ska arbetslöshetskassan  betala tillbaka motsvarande del av statsbidraget senast i  anslutning till den enskildes återbetalning av ersättningen.  När den som har fått felaktig arbetslöshetsersättning inte är  skyldig att betala tillbaka ersättningen enligt lagen om  arbetslöshetsförsäkring, ska arbetslöshetskassan betala  tillbaka statsbidraget senast i anslutning till att den har  prövat frågan om den enskildes återbetalningsskyldighet. Om  arbetslöshetskassan inte har upptäckt felaktigheten, ska  statsbidraget betalas tillbaka senast i anslutning till att  Inspektionen för arbetslöshetsförsäkringen har beslutat om  återbetalningsskyldighet för statsbidrag.
I andra fall då arbetslöshetskassan har fått statsbidrag utan  att vara berättigad till det eller med för högt belopp, ska  arbetslöshetskassan betala tillbaka hela eller den felaktiga  delen av statsbidraget senast i anslutning till att den  upptäckt felaktigheten. Om arbetslöshetskassan inte har  upptäckt felaktigheten, ska statsbidraget betalas tillbaka  senast i anslutning till att Inspektionen för  arbetslöshetsförsäkringen har beslutat om  återbetalningsskyldighet för statsbidrag.
Förordning (2024:1351).
Finansieringsavgift
9 §
Finansieringsavgift enligt 48 § lagen (1997:239) om arbetslöshetskassor ska av en arbetslöshetskassa betalas för varje kalendermånad senast vid utgången av den följande månaden. Förordning (2009:915).
10 §
Har upphävts genom förordning (2013:937).
11 §
Inspektionen för arbetslöshetsförsäkringen ska lämna uppgift till en arbetslöshetskassa om storleken av de avgifter enligt 9 § som kassan ska betala vid varje betalningstillfälle. Förordning (2013:937).
11 a §
Har upphävts genom förordning (2013:937).
12 §
Avgifter enligt 9 § ska betalas genom insättning på det konto som Inspektionen för arbetslöshetsförsäkringen bestämmer. Förordning (2013:937).
13 §
Har upphävts genom förordning (2006:1561).
14 §
Har upphävts genom förordning (2006:1561).
15 §
Har upphävts genom förordning (2006:1561).
16 §
Har upphävts genom förordning (2006:1561).
17 §
Har upphävts genom förordning (2006:1561).
18 §
Har upphävts genom förordning (2006:1561).
19 §
Har upphävts genom förordning (2006:1561).
Avgift till den kompletterande arbetslöshetskassan
19 a §
Inspektionen för arbetslöshetsförsäkringen får, efter förslag från den kompletterande arbetslöshetskassan, meddela föreskrifter om storleken på den avgift som kassan skall ta ut enligt 87 a § lagen (1997:239) om arbetslöshetskassor.
Förordning (2004:626).
Övriga bestämmelser
20 §
Inspektionen för arbetslöshetsförsäkringen prövar ärenden om undantag från kravet på bosättning i Sverige i fall som avses i 17 § lagen (1997:239) om arbetslöshetskassor.
Förordning (2003:1109).
21 §
Arvode och annan ersättning till den av Inspektionen för arbetslöshetsförsäkringen utsedda ledamoten eller suppleanten i en arbetslöshetskassas styrelse fastställs av inspektionen.
Förordning (2003:1109).
22 §
Inspektionen för arbetslöshetsförsäkringen får meddela närmare föreskrifter om arbetslöshetskassans löpande bokföring och årsredovisning. Om det finns särskilda skäl, får föreskrifterna avvika från vad som följer av bokföringslagen
(1999:1078) och årsredovisningslagen (1995:1554).
Förordning (2003:1109).
23 §
Arbetsförmedlingen får meddela föreskrifter om verkställigheten av 93 § lagen (1997:239) om arbetslöshetskassor och av 8 och 8 a §§ denna förordning som rör utbetalning och återbetalning av statsbidrag.
Inspektionen för arbetslöshetsförsäkringen får meddela de ytterligare föreskrifter om verkställigheten av lagen om arbetslöshetskassor och av denna förordning som behövs.
Förordning (2013:202).
Övergångsbestämmelser
2006:1561
1. Denna förordning träder i kraft den 1 januari 2007.
2. I stället för vad som sägs i 10 § första stycket får förhöjd finansieringsavgift som avser januari eller februari 2007 betalas senast vid utgången av april samma år. Inspektionen för arbetslöshetsförsäkringen får medge att avgiften betalas vid en senare tidpunkt om omständigheterna är sådana som sägs i 11 a §.
3. Äldre föreskrifter gäller fortfarande i fråga om finansieringsavgifter, utjämningsavgifter och utjämningsbidrag som avser tid före ikraftträdandet.
2008:59
Denna förordning träder i kraft den 7 april 2008. Äldre föreskrifter gäller fortfarande för uppgifter avseende dem som uppfyllt villkoren i upphävda 18 och 19 §§ lagen (1997:238) om arbetslöshetsförsäkring.
2008:409
Denna förordning träder i kraft den 1 juli 2008. Äldre föreskrifter gäller fortfarande i fråga om finansieringsavgift och förhöjd finansieringsavgift som avser tid före ikraftträdandet.
2009:915
Denna förordning träder i kraft den 5 augusti 2009.
Bestämmelserna i sin nya lydelse tillämpas dock för tid från och med den 1 juli 2009.
2013:202
1. Denna förordning träder i kraft den 1 september 2013.
2. Bestämmelserna i 8 a § om tidpunkten för återbetalning av statsbidrag ska tillämpas även på fall där återbetalningsskyldighet har uppkommit före ikraftträdandet.
3. Om tidpunkten för återbetalning av statsbidrag har passerats vid lagens ikraftträdande, ska återbetalning ske senast i anslutning till ikraftträdandet.
2013:681
1. Denna förordning träder i kraft den 1 september 2013.
2. Den äldre lydelsen av 7 § gäller fortfarande för beslut som har fattats enligt lagen (1997:238) om arbetslöshetsförsäkring i lydelsen före den 1 september 2013.
2013:937
Denna förordning träder i kraft den 1 januari 2014. Äldre föreskrifter gäller fortfarande för avgifter som avser tid före ikraftträdandet.
2024:1351
1. Denna förordning träder i kraft den 1 oktober 2025.
2. Äldre bestämmelser gäller fortfarande i fråga om  arbetslöshetsersättning enligt den upphävda lagen (1997:238)  om arbetslöshetsförsäkring.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.