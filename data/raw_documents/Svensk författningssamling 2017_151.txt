Title: Lag (2017:151) om meddelarskydd i vissa enskilda verksamheter
SFS Number: Svensk författningssamling 2017:151
URL: https://www.riksdagen.se/sv/dokument-och-lagar/dokument/svensk-forfattningssamling/lag-2017151-om-meddelarskydd-i-vissa-enskilda_sfs-2017-151/
Source Link: http://rkrattsbaser.gov.se/sfst?bet=2017:151
Amendment Register Link: http://rkrattsbaser.gov.se/sfsr?bet=2017:151
Ministry/Authority: Justitiedepartementet L6
Issued: 2017-02-23
Metadata: {"Utfärdad": "2017-02-23", "Ändrad": "t.o.m. SFS 2025:447"}

==================================================

Lag (2017:151) om meddelarskydd i vissa enskilda verksamheter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:151
Departement/myndighet
:   
Justitiedepartementet L6
Utfärdad
:   
2017-02-23
Ändrad
:   
t.o.m. SFS 2025:447
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna lag innehåller bestämmelser som ger anställda,  uppdragstagare och andra som på liknande grund deltar i sådan  verksamhet som avses i 2 § skydd mot efterforskning och  ingripanden från verksamhetsutövarens sida när de lämnar  uppgifter om verksamheten för offentliggörande i medier som  omfattas av tryckfrihetsförordningen eller  yttrandefrihetsgrundlagen eller medverkar till  framställningar i sådana medier.
Lagen medför inte någon rätt att lämna ut handlingar.
2 §
Lagen gäller i yrkesmässigt bedriven enskild verksamhet  som till någon del är offentligt finansierad och som
1. tillhör skolväsendet, de särskilda utbildningsformerna  eller annan pedagogisk verksamhet enligt 1 kap., 24 kap. eller 
25 kap. skollagen (2010:800),
2. utgör hälso- och sjukvård eller tandvård enligt hälso- och  sjukvårdslagen (2017:30) eller tandvårdslagen (1985:125),  eller
3. bedrivs enligt socialtjänstlagen (2025:400), lagen 
(1988:870) om vård av missbrukare i vissa fall, lagen 
(1990:52) med särskilda bestämmelser om vård av unga, lagen 
(1993:387) om stöd och service till vissa funktionshindrade  eller utgör personlig assistans som utförs med  assistansersättning enligt 51 kap. socialförsäkringsbalken.
Upphör verksamheten att vara en sådan verksamhet som avses i  första stycket, gäller skyddet fortfarande i fråga om  uppgifter som lämnas om den tidigare verksamheten för  offentliggörande.
Lag (2025:447)
.
3 §
Lagen gäller inte för aktiebolag, handelsbolag, ekonomiska  föreningar och stiftelser där kommuner, regioner eller  kommunalförbund utövar eller har utövat ett rättsligt  bestämmande inflytande enligt 2 kap. 3 § offentlighets- och  sekretesslagen (2009:400) och inte heller för de organ som  anges i bilagan till offentlighets- och sekretesslagen  beträffande den verksamhet som anges där.
Lag (2019:974)
.
Rätt att lämna uppgifter och förbud mot ingripande och  efterforskning
4 §
I förhållandet mellan en verksamhetsutövare som bedriver  sådan verksamhet som avses i 2 § och de personer som avses i 
1 § gäller, i fråga om uppgifter om verksamheten, det som  föreskrivs i tryckfrihetsförordningen och  yttrandefrihetsgrundlagen om
1. rätt att lämna uppgifter för offentliggörande,
2. förbud mot att ingripa mot bruk eller missbruk av  tryckfriheten eller yttrandefriheten eller medverkan till  sådant bruk eller missbruk, och
3. förbud mot att efterforska upphovsman, meddelare, den som  har utgett eller avsett att utge en framställning i tryckt  skrift, den som har tillhandahållit eller avsett att  tillhandahålla en framställning för offentliggörande i ett  radioprogram eller en teknisk upptagning och den som har  framträtt i en sådan framställning.
Första stycket 1 gäller inte verkställande direktör, vice  verkställande direktör, styrelseledamot eller  styrelsesuppleant i en juridisk person som bedriver  verksamheten.
Inskränkningar i rätten att lämna uppgifter
5 §
Rätten enligt denna lag att lämna uppgifter gäller inte  om det föreskrivs i lag att uppgifterna omfattas av  tystnadsplikt. Detsamma gäller för tystnadsplikt som avtalats  eller förordnats med stöd av 9 a § lagen (1974:358) om  förtroendemans ställning på arbetsplatsen eller 21 § lagen 
(1976:580) om medbestämmande i arbetslivet.
Straff
6 §
Den som uppsåtligen ingriper i strid med 4 § första  stycket 2 döms, om åtgärden utgör avskedande, uppsägning,  meddelande av disciplinpåföljd eller en liknande åtgärd, till  böter eller fängelse i högst ett år. Detsamma gäller den som  uppsåtligen efterforskar i strid med 4 § första stycket 3.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.