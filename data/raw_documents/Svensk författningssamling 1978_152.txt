Title: Lag (1978:152) om svensk domstols behörighet i vissa mål på patenträttens område m.m.
SFS Number: Svensk författningssamling 1978:152
URL: https://www.riksdagen.se/sv/dokument-och-lagar/dokument/svensk-forfattningssamling/lag-1978152-om-svensk-domstols-behorighet-i_sfs-1978-152/
Source Link: http://rkrattsbaser.gov.se/sfst?bet=1978:152
Amendment Register Link: http://rkrattsbaser.gov.se/sfsr?bet=1978:152
Ministry/Authority: Justitiedepartementet L3
Issued: 1978-04-06
Metadata: {"Utfärdad": "1978-04-06", "Ändrad": "t.o.m. SFS 2016:201"}

==================================================

Lag (1978:152) om svensk domstols behörighet i vissa mål på patenträttens område m.m.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1978:152
Departement/myndighet
:   
Justitiedepartementet L3
Utfärdad
:   
1978-04-06
Ändrad
:   
t.o.m. SFS 2016:201
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Beträffande mål där talan förs mot sökande av ett  europeiskt patent om bättre rätt till den patentsökta  uppfinningen i fråga om Sverige eller en annan stat som är  bunden av det till den europeiska patentkonventionen den 5  oktober 1973 hörande erkännandeprotokollet gäller 2-6 och 8 
§§. Med fördragsslutande stat avses i detta fall en stat som  är bunden av nämnda protokoll.
Lag (2016:201)
.
2 §
Mål som avses i 1 § får upptagas av svensk domstol
1. om svaranden har hemvist i Sverige,
2. om käranden har hemvist i Sverige och svaranden ej har hemvist i  fördragsslutande stat.
3. om parterna har avtalat, skriftligen eller muntligen med skriftlig  bekräftelse, att talan skall väckas vid svensk domstol.
3 §
Rör mål som avses i 1 § uppfinning gjord av arbetstagare och är  fråga om tvist mellan arbetstagaren och dennes arbetsgivare, gäller i  stället för 2 § att målet får upptagas av svensk domstol
1. om arbetstagaren när uppfinningen gjordes huvudsakligen var  sysselsatt i Sverige eller, om det ej kan avgöras var han  huvudsakligen var sysselsatt, arbetsgivaren hade driftställe i Sverige  till vilket arbetstagaren var knuten,
2. om parterna har avtalat, skriftligen eller muntligen med skriftlig  bekräftelse, att talan som nu avses skall väckas vid svensk domstol  och sådant avtal är tillåtet enligt den stats lag som är tillämplig på  anställningsavtalet.
Är svensk lag tillämplig på anställningsavtalet, är avtal mellan  arbetsgivare och arbetstagare om att talan som nu avses skall väckas  vid utländsk domstol utan verkan.
4 §
I mål som enligt 3 § första stycket 1 upptages av svensk domstol  skall svensk lag tillämpas.
Upptager svensk domstol mål med stöd av 3 § första stycket 2, skall  tvisten avgöras enligt lagen i den stat där arbetstagaren  huvudsakligen var sysselsatt när uppfinningen gjordes, eller, om det  ej kan avgöras var han huvudsakligen var sysselsatt, där det  driftställe var beläget till vilket arbetstagaren var knuten.
5 §
Mål som avses i 1 § får icke upptagas till prövning av svensk  domstol, om rörande samma sak redan är rättegång mellan samma parter  vid domstol i annan fördragsslutande stat. Har vid den utländska  domstolen gjorts invändning mot dess behörighet, skall dock den  svenska domstolen förklara målet vilande, till dess frågan om den  utländska domstolens behörighet har avgjorts genom beslut som vunnit  laga kraft.
6 §
Lagakraftvunnet avgörande, som i annan fördragsslutande stat har  meddelats i mål som avses i 1 §, gäller även här i riket. Avgörandet  gäller dock icke
1. om det har meddelats mot patentsökande, som ej har ingått i  svaromål, och den handling varigenom talan väcktes ej hade delgivits  honom i föreskriven ordning eller han icke fått tillräcklig tid att  svara i saken,
2. om det är oförenligt med annat avgörande, som i ett tidigare  anhängiggjort mål mellan samma parter har meddelats i fördragsslutande  stat.
7 §
Talan mot den europeiska patentorganisationen om fullgörande av  avtal eller om skadestånd i avtalsförhållande får upptagas av svensk  domstol endast om sådan talan enligt föreskrift i avtalet skall prövas  av svensk domstol.
Talan mot den europeiska patentorganisationen om skadestånd i annat  fall än som avses i första stycket får upptagas av svensk domstol  endast om målet gäller skada orsakad av verksamhet vid det europeiska  patentverkets kontor i Sverige eller av arbetstagare vid sådant  kontor.
8 §
Rätt domstol för ett mål som enligt denna lag får tas upp  av svensk domstol är Patent- och marknadsdomstolen.
Lag (2016:201)
.
Övergångsbestämmelser
2016:201
1. Denna lag träder i kraft den 1 september 2016.
2. Mål som har inletts i Stockholms tingsrätt eller Svea  hovrätt före ikraftträdandet ska överlämnas till Patent- och  marknadsdomstolen respektive Patent- och  marknadsöverdomstolen.
3. Äldre bestämmelser gäller fortfarande för övriga mål som  har inletts i allmän domstol före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.