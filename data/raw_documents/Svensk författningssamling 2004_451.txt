Title: Produktsäkerhetslag (2004:451)
SFS Number: Svensk författningssamling 2004:451
URL: https://www.riksdagen.se/sv/dokument-och-lagar/dokument/svensk-forfattningssamling/produktsakerhetslag-2004451_sfs-2004-451/
Source Link: http://rkrattsbaser.gov.se/sfst?bet=2004:451
Amendment Register Link: http://rkrattsbaser.gov.se/sfsr?bet=2004:451
Ministry/Authority: Finansdepartementet KO
Issued: 2004-05-27
Metadata: {"Utfärdad": "2004-05-27", "Ändrad": "t.o.m. SFS 2022:1118"}

==================================================

Produktsäkerhetslag (2004:451)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2004:451
Departement/myndighet
:   
Finansdepartementet KO
Utfärdad
:   
2004-05-27
Ändrad
:   
t.o.m. SFS 2022:1118
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens syfte och tillämpningsområde
1 §
Denna lag syftar till att säkerställa att varor och  tjänster som tillhandahålls konsumenter inte orsakar skada på  person.
Genom lagen genomförs Europaparlamentets och rådets direktiv 2001/95/EG av den 3 december 2001 om allmän produktsäkerhet, senast ändrat genom Europaparlamentets och rådets förordning 
(EG) nr 596/2009.
Lag (2011:1215)
.
2 §
Lagen tillämpas i fråga om varor och tjänster som tillhandahålls i näringsverksamhet och varor som tillhandahålls i offentlig verksamhet. En förutsättning är att varan eller tjänsten är avsedd för konsumenter eller kan antas komma att användas av konsumenter.
Vad som sägs i denna lag om näringsidkare och tillverkare gäller också den som i offentlig verksamhet tillhandahåller sådana varor som avses i första stycket.
3 §
Lagen tillämpas inte i fråga om
1. begagnade varor som tillhandahålls som antikviteter, och
2. varor som skall repareras eller renoveras innan de kan tas i bruk, om näringsidkaren tydligt informerar konsumenten om att det är fråga om en sådan vara.
4 §
Bestämmelserna i 7-9, 11 och 12 §§ ska inte tillämpas på  varor när det gäller risker som omfattas av särskilda  säkerhetskrav i någon annan författning eller i en  EU-förordning.
Bestämmelserna i 13-18 och 20-45 §§ ska inte tillämpas på varor  i den utsträckning det i någon annan författning som genomför  ett EU-direktiv eller i en EU-förordning finns bestämmelser som  reglerar samma fråga och som har samma syfte.
Bestämmelser i någon annan författning än som avses i andra  stycket ska tillämpas på varor i stället för 13, 14, 15, 16, 
17, 18, 20, 21, 22, 23, 24, 25, 26, 27, 28, 29, 30, 31, 32, 33, 
34, 35, 36, 37, 38, 39, 40, 41, 42, 43, 44 eller 45 §, i den  utsträckning bestämmelserna reglerar samma fråga och har samma  syfte samt uppfyller motsvarande krav i denna lag.
Lag (2011:1215)
.
5 §
Bestämmelserna i 7, 8, 10 och 12 §§ skall inte tillämpas på tjänster när det gäller risker som omfattas av särskilda säkerhetskrav i någon annan författning.
Bestämmelserna i 13, 14, 19, 22-27, 30-35 och 37-45 §§ skall inte tilllämpas på tjänster i den utsträckning det i någon annan författning finns bestämmelser som reglerar samma fråga och som har samma syfte.
5 a §
Bestämmelserna om tjänster i denna lag tillämpas inte i fråga om en tjänst som tillhandahålls av en näringsidkare som är etablerad i en annan stat än Sverige inom Europeiska ekonomiska samarbetsområdet (EES). Detta gäller dock inte vid ingripanden enligt 30 a § mot vissa gränsöverskridande tjänster.
Lag (2009:1091)
.
5 b §
Lagen tillämpas när en tillsynsmyndighet, som är behörig myndighet enligt Europaparlamentets och rådets direktiv 2006/123/EG av den 12 december 2006 om tjänster på den inre marknaden, fullgör sina skyldigheter enligt direktivet.
Lag (2009:1091)
.
Definitioner
6 §
I denna lag avses med
1. konsument: en fysisk person som handlar huvudsakligen för ändamål som faller utanför näringsverksamhet,
2. näringsidkare: en fysisk eller juridisk person som handlar för ändamål som har samband med den egna näringsverksamheten,
3. tillverkare:
a) en näringsidkare som tillverkar en vara och är etablerad inom Europeiska ekonomiska samarbetsområdet (EES),
b) en näringsidkare som genom att förse en vara med sitt namn, varumärke eller annat kännetecken framstår som den som har tillverkat varan,
c) en näringsidkare som renoverar en vara,
d) företrädaren för en sådan näringsidkare som anges i a-c, om näringsidkaren inte är etablerad inom EES,
e) en näringsidkare som importerar en vara till EES, om en sådan företrädare som anges i d inte finns inom området,
f) andra näringsidkare som är verksamma i distributionsledet, om deras verksamhet kan påverka en varas säkerhet,
4. distributör: en näringsidkare som är verksam i distributionsledet och vars verksamhet inte påverkar en varas säkerhet,
5. tillhandahålla en vara: överlåta eller erbjuda en vara, eller upplåta nyttjanderätt till en vara.
Det allmänna säkerhetskravet
Säkra varor och tjänster
7 §
Varor och tjänster som tillhandahålls av näringsidkare skall vara säkra.
8 §
En vara eller en tjänst är säker, om den vid normal eller rimligen förutsebar användning och livslängd inte för med sig någon risk för människors hälsa och säkerhet eller bara en låg risk. Denna risk måste dock vara godtagbar med beaktande av hur varan eller tjänsten används och skall vara förenlig med en hög skyddsnivå när det gäller människors hälsa och säkerhet.
En vara eller tjänst är farlig, om den inte motsvarar kraven för en säker vara eller tjänst i första stycket.
9 §
Vid bedömningen av om en risk hos en vara skall anses som godtagbar och förenlig med en hög skyddsnivå skall hänsyn särskilt tas till
1. en varas egenskaper, såsom dess sammansättning och förpackning samt anvisningar för montering, installation och underhåll,
2. annan information som lämnas om varan genom märkning, varningar, bruksanvisningar, anvisningar för dess bortskaffande eller på något annat sätt,
3. varans inverkan på andra varor, om det kan antas att den kommer att användas tillsammans med sådana,
4. risker som varan kan föra med sig för vissa konsumentgrupper, särskilt barn och äldre.
10 §
Vid bedömningen av om en risk hos en tjänst skall anses som godtagbar och förenlig med en hög skyddsnivå skall hänsyn särskilt tas till
1. hur tjänsten utförs,
2. säkerhetsinformation som näringsidkaren lämnar,
3. tjänstens inverkan på varor, om det kan antas att säkerheten hos varor kommer att påverkas av hur tjänsten utförs, och
4. risker som tjänsten kan föra med sig för vissa konsumentgrupper, särskilt barn och äldre.
Presumtion för att en vara är säker
11 §
En vara som uppfyller en svensk standard som överför en  Europastandard ska anses säker i fråga om sådana risker som  omfattas av den svenska standarden, om Europeiska kommissionen  enligt artikel 4 i Europaparlamentets och rådets direktiv 
2001/95/EG av den 3 december 2001 om allmän produktsäkerhet har  offentliggjort en hänvisning till Europastandarden i Europeiska  unionens officiella tidning.
Hänvisningar till sådana standarder kungörs av den myndighet  som regeringen bestämmer.
Lag (2011:1215)
.
Andra kriterier för bedömning av varors och tjänsters säkerhet
12 §
När man i andra fall än som avses i 11 § ska bedöma om en  vara eller tjänst är säker ska särskilt beaktas
1. andra svenska standarder än sådana som avses i 11 §,
2. rekommendationer från Europeiska kommissionen med riktlinjer  för bedömningen av varors eller tjänsters säkerhet,
3. god sed för produktsäkerhet i den berörda branschen,
4. den aktuella vetenskapliga och tekniska kunskapsnivån, och
5. den skyddsnivå som konsumenterna rimligen kan förvänta sig.
Lag (2011:1215)
.
Näringsidkares övriga skyldigheter
Säkerhetsinformation
13 §
En tillverkare som tillhandahåller en vara eller en näringsidkare som tillhandahåller en tjänst skall lämna sådan säkerhetsinformation som behövs för att en konsument skall kunna bedöma riskerna med varan eller tjänsten och skydda sig mot dessa risker.
Säkerhetsinformation behöver inte lämnas, om riskerna är uppenbara.
Regeringen eller den myndighet som regeringen bestämmer får meddela föreskrifter om hur säkerhetsinformationen skall lämnas.
Varningsinformation
14 §
En tillverkare som har tillhandahållit en farlig vara eller en näringsidkare som har tillhandahållit en farlig tjänst skall utan dröjsmål informera om skaderisken och om hur den kan undanröjas, om det behövs för att förebygga skadefall.
Informationen skall lämnas till dem som innehar varan eller som tjänsten har utförts åt eller som innehar den egendom som tjänsten avser.
Informationen skall lämnas på ett sådant sätt att den kan antas komma till de berördas kännedom, genom direkta meddelanden, annonser eller andra framställningar som näringsidkaren använder i sin marknadsföring. Informationen skall lämnas i den omfattning som är skälig med hänsyn till behovet av att förebygga skadefall.
Återkallelse
15 §
En tillverkare som har tillhandahållit en farlig vara skall utan dröjsmål återkalla varan från de distributörer som innehar den, om det behövs för att förebygga skadefall. Är denna åtgärd inte tillräcklig för att förebygga skadefall, skall tillverkaren utan dröjsmål återkalla varan från de konsumenter som innehar den.
Återkallelsen skall ske i en omfattning som är skälig med hänsyn till behovet av att förebygga skadefall.
16 §
Återkallelse skall ske genom att tillverkaren erbjuder sig att på vissa villkor
1. avhjälpa det fel som skaderisken hänför sig till (rättelse),
2. ta tillbaka varan och leverera en annan felfri vara av samma eller motsvarande slag (utbyte), eller
3. ta tillbaka varan och lämna ersättning för den (återgång).
En tillverkare som återkallar en vara skall samtidigt tillkännage erbjudandet och villkoren för detta samt informera om skaderisken. För tillkännagivandet tillämpas 14 § andra stycket om varningsinformation.
17 §
Villkoren för återkallelsen skall bestämmas så att erbjudandet kan förväntas bli godtaget av innehavarna.
Villkoren skall innebära att erbjudandet skall fullgöras inom skälig tid och utan väsentlig kostnad eller olägenhet för dem som utnyttjar det.
Vid återgång skall ersättningen för det återlämnade svara mot kostnaden för att återanskaffa en ny vara av samma eller motsvarande slag. Om det finns särskilda skäl till det, får avdrag från återgångsersättningen göras för den nytta som innehavaren av varan har haft.
18 §
En tillverkare skall utan dröjsmål låta förstöra eller på något annat sätt oskadliggöra en vara som har tagits tillbaka i samband med utbyte eller återgång, om varan är särskilt farlig.
19 §
En näringsidkare som har utfört en tjänst som är farlig skall utan dröjsmål återkalla tjänsten från dem åt vilka tjänsten har utförts, om andra åtgärder inte räcker för att förebygga skadefall. Detsamma gäller i fråga om dem som innehar egendom som tjänsten har avsett.
Återkallelsen skall ske i en omfattning som är skälig med hänsyn till behovet av att förebygga skadefall och skall innebära att näringsidkaren erbjuder sig att på vissa villkor
1. själv avhjälpa det fel som skaderisken hänför sig till, eller
2. lämna ersättning för att felet skall kunna avhjälpas genom någon annan. Ersättningen skall även täcka kostnaden för att återställa den egendom som tjänsten avsett i ursprungligt skick.
Vid återkallelse enligt första stycket tillämpas 16 § andra stycket och 17 § första stycket.
Skadeförebyggande åtgärder och samarbete
20 §
Tillverkare skall bedriva ett förebyggande produktsäkerhetsarbete i syfte att få kännedom om skaderisker hos de varor som de tillhandahåller eller har tillhandahållit.
Tillverkare skall i detta syfte
1. märka en vara eller dess förpackning med tillverkarens namn och adress och med en referens till varan eller det varuparti som den tillhör, om en sådan märkning inte är uppenbart obehövlig, och
2. granska och föra register över inkomna klagomål när det gäller skaderisker.
21 §
Distributörer skall i fråga om varor som de tillhandahåller eller har tillhandahållit medverka till att tillverkare kan fullgöra sina skyldigheter enligt denna lag.
Distributörer skall
1. utan dröjsmål vidarebefordra information om varornas skaderisker till tillverkaren, om det inte är uppenbart obehövligt, och
2. bevara sådan dokumentation som behövs för att spåra varornas ursprung.
22 §
Näringsidkare är skyldiga att informera och samarbeta med varandra och med tillsynsmyndigheten för att undanröja sådana risker som är förknippade med en vara eller tjänst som de tillhandahåller eller har tillhandahållit.
Regeringen eller den myndighet som regeringen bestämmer får meddela föreskrifter om förfarandet för samarbetet mellan näringsidkare och tillsynsmyndigheten.
Underrättelseskyldighet
23 §
Näringsidkare som får kännedom om att en vara eller tjänst som de tillhandahåller eller har tillhandahållit är farlig skall omedelbart underrätta tillsynsmyndigheten om det och om de åtgärder som har vidtagits för att förebygga skadefall.
Tillsynsmyndigheten behöver dock inte underrättas, om det uppenbart skulle vara utan betydelse.
Regeringen eller den myndighet som regeringen bestämmer får meddela föreskrifter om undantag från första stycket första meningen för de fall en underrättelse skulle sakna betydelse för tillsynsmyndighetens skadeförebyggande arbete.
Tillsyn
Tillsynsmyndigheter
24 §
Tillsynen skall utövas av den eller de myndigheter som regeringen bestämmer.
25 §
Tillsynsmyndigheterna skall utöva en effektiv tillsyn och därigenom säkerställa efterlevnaden av denna lag och de föreskrifter som har meddelats med stöd av lagen.
Befogenheter i samband med tillsyn
26 §
Tillsynsmyndigheten får förelägga en näringsidkare som tillhandahåller eller har tillhandahållit varor eller tjänster att
1. yttra sig och lämna de upplysningar som behövs i ett ärende om efterlevnaden av denna lag, och
2. tillhandahålla de handlingar, varuprover och liknande som kan ha betydelse för utredningen.
För tillsynen har tillsynsmyndigheten rätt att få tillträde till områden, lokaler och andra utrymmen där varor hanteras, dock inte bostäder.
Polismyndigheten skall lämna det biträde som behövs vid tillsynen.
Förelägganden och förbud
27 §
Tillsynsmyndigheten får besluta de förelägganden som  behövs i ett enskilt fall för att denna lag och föreskrifter  som har meddelats med stöd av lagen ska följas.
Ett föreläggande får beslutas även om en vara ska anses säker  enligt 11 § eller en vara eller tjänst uppfyller sådana  kriterier som anges i 12 §, om det visar sig att varan eller  tjänsten trots detta är farlig.
Lag (2022:1118)
.
28 §
Tillsynsmyndigheten får besluta att en vara tills vidare inte får tillhandahållas eller ställas ut, om den kan antas vara farlig. Beslutet får inte gälla under längre tid än vad som är nödvändigt för att utföra de kontroller och bedömningar som behövs.
29 §
Tillsynsmyndigheten får förbjuda en näringsidkare att föra ut en vara till ett annat land inom Europeiska ekonomiska samarbetsområdet eller att exportera varan, om den är särskilt farlig.
30 §
Ett föreläggande eller förbud enligt 27-29 §§ får meddelas varje näringsidkare som tillhandahåller, har tillhandahållit, tar befattning med eller har tagit befattning med en farlig vara eller tjänst.
Om det finns förutsättningar att meddela ett föreläggande mot flera näringsidkare, får tillsynsmyndigheten rikta föreläggandet mot någon eller några av dem. Hänsyn skall då särskilt tas till
1. vem som har de bästa förutsättningarna att uppfylla ändamålet med föreläggandet,
2. vem som först har fört in varan eller tjänsten på den svenska marknaden, och
3. vilken verkan föreläggandet får för näringsidkaren.
Ingripande mot vissa gränsöverskridande tjänster
30 a §
En tillsynsmyndighet får ingripa med stöd av denna lag mot en tjänst som tillhandahålls av en näringsidkare som är etablerad i en annan stat än Sverige inom Europeiska ekonomiska samarbetsområdet (EES) endast om
1. det sker enligt det förfarande för ömsesidigt bistånd som regleras i 30 b §,
2. åtgärden ger ett mer omfattande skydd för konsumenterna än det skydd den åtgärd ger som den behöriga myndigheten i etableringsmedlemsstaten skulle kunna vidta med stöd av föreskrifter som gäller i det landet,
3. den behöriga myndigheten i etableringsmedlemsstaten inte har vidtagit några åtgärder eller har vidtagit åtgärder som är otillräckliga i förhållande till de åtgärder som omfattas av en sådan begäran som avses i 30 b §, och
4. åtgärden är proportionerlig i förhållande till det intresse som ska skyddas.
Lag (2009:1091)
.
30 b §
En tillsynsmyndighet som överväger att ingripa enligt 
30 a § ska först begära att den behöriga myndigheten i  etableringsmedlemsstaten vidtar åtgärder mot tjänsten i fråga.  Om tillsynsmyndigheten efter en sådan begäran fortfarande avser  att ingripa, ska den anmäla åtgärden till den behöriga  myndigheten i etableringsmedlemsstaten och till Europeiska  kommissionen. Ett ingripande enligt 30 a § får ske tidigast  femton arbetsdagar efter det att en sådan anmälan gjorts.
I brådskande fall får tillsynsmyndigheten ingripa enligt 30 a §  trots första stycket. Ingripandet ska utan dröjsmål anmälas  till den behöriga myndigheten i etableringsmedlemsstaten och  till Europeiska kommissionen.
Första och andra styckena gäller inte i samband med domstolsförfaranden och brottsutredningar.
Lag (2011:1215)
.
Vite
31 §
Ett föreläggande eller förbud enligt 26-29 §§ skall förenas med vite, om det inte av särskilda skäl är obehövligt.
Frivilliga åtgärder
32 §
Om åtgärder måste genomföras för att motverka att en vara eller tjänst orsakar skada på person, skall tillsynsmyndigheten ta upp förhandlingar med näringsidkaren i syfte att denne frivilligt skall ta på sig att genomföra de åtgärder som behövs. Detta gäller dock inte, om saken brådskar eller omständigheterna i övrigt talar mot att förhandlingar tas upp.
Varningsinformation av tillsynsmyndigheten
33 §
Om ett föreläggande om varningsinformation eller återkallelse inte kan meddelas någon som kan genomföra åtgärden, skall tillsynsmyndigheten lämna varningsinformation i den utsträckning som behövs för att förebygga skada på person.
Ersättning
34 §
En näringsidkare har rätt till ersättning från tillsynsmyndigheten för varuprover och liknande som lämnas enligt lagen, om det finns särskilda skäl för det.
Regeringen eller den myndighet som regeringen bestämmer får meddela föreskrifter om skyldighet för en näringsidkare som skall tillhandahålla varuprover och liknande att ersätta tillsynsmyndigheten för kostnader för provtagning och undersökning av prov när varan efter sådan undersökning visar sig vara farlig.
Tystnadsplikt
35 §
Den som har tagit befattning med ett ärende som gäller tillsyn enligt denna lag får inte obehörigen röja eller utnyttja vad denne har fått veta om någons affärs- eller driftsförhållanden.
I det allmännas verksamhet tillämpas i stället bestämmelserna i offentlighets- och sekretesslagen (2009:400).
Lag (2009:505)
.
Föreskrifter om förbud
36 §
Regeringen får meddela de föreskrifter som behövs för att  genomföra beslut som Europeiska kommissionen fattar med stöd av  artikel 13 i Europaparlamentets och rådets direktiv 2001/95/EG  av den 3 december 2001 om allmän produktsäkerhet.
Regeringen får även i andra fall än som anges i första stycket  meddela föreskrifter om förbud mot att tillhandahålla och att  exportera en viss typ av vara, om varan medför allvarlig risk  för konsumenternas hälsa och säkerhet.
Lag (2011:1215)
.
Sanktionsavgifter
Förutsättningar för avgift
37 §
En näringsidkare skall åläggas att betala en sanktionsavgift, om näringsidkaren eller någon som handlar på näringsidkarens vägnar uppsåtligen eller av oaktsamhet har brutit mot 7 §, 13-19 §, 20 § andra stycket, 21 § andra stycket eller 23 §, eller mot föreskrifter som har meddelats med stöd av 36 §.
Avgiften tillfaller staten.
38 §
Sanktionsavgift får inte åläggas någon för en överträdelse av ett förbud eller en underlåtelse att följa ett föreläggande som har meddelats vid vite enligt denna lag.
Var och av vem ansökan får göras
39 §
Frågor om påförande av sanktionsavgift enligt 37 § prövas av förvaltningsrätt efter ansökan av tillsynsmyndigheten.
Ansökan skall göras hos den förvaltningsrätt inom vars domkrets tillsynsmyndigheten är belägen.
Lag (2009:842)
.
Avgiftens storlek
40 §
Sanktionsavgiften skall fastställas till lägst fem tusen kronor och högst fem miljoner kronor.
Avgiften får inte överstiga tio procent av näringsidkarens årsomsättning. Årsomsättningen skall avse omsättningen närmast föregående räkenskapsår. Om överträdelsen har skett under näringsidkarens första verksamhetsår eller om uppgifter om årsomsättning annars saknas, kan antas vara missvisande eller är bristfälliga, får årsomsättningen uppskattas.
Om ansökan riktas mot flera näringsidkare, skall avgiften fastställas särskilt för var och en av dem.
41 §
När sanktionsavgift fastställs skall särskild hänsyn tas till hur allvarlig överträdelsen är och betydelsen av den bestämmelse som överträdelsen avser.
I ringa fall skall någon avgift inte dömas ut.
Avgiften får efterges, om det finns synnerliga skäl för det.
Preskription
42 §
Sanktionsavgift får dömas ut bara om ansökan har delgetts den som anspråket riktar sig mot inom fem år från det att överträdelsen upphörde.
En sanktionsavgift faller bort, om domen inte har kunnat verkställas inom fem år från det att den vann laga kraft.
Betalning av sanktionsavgifter
43 §
Sanktionsavgifter skall betalas inom trettio dagar efter det att domen har vunnit laga kraft eller den längre tid som anges i domen.
Sanktionsavgifter skall betalas till den myndighet som regeringen bestämmer. Om en avgift inte betalas inom den tid som anges i första stycket, skall myndigheten lämna den obetalda avgiften för indrivning. Bestämmelser om indrivning finns i lagen (1993:891) om indrivning av statliga fordringar m.m.
Överklagande m.m.
44 §
En tillsynsmyndighets beslut enligt 26-29 §§, 34 § första stycket och enligt sådana föreskrifter som har meddelats med stöd av 34 § andra stycket får överklagas hos allmän förvaltningsdomstol. Andra beslut av en tillsynsmyndighet får inte överklagas.
Prövningstillstånd krävs vid överklagande till kammarrätten av förvaltningrätts beslut enligt första stycket.
Lag (2009:842)
.
45 §
En tillsynsmyndighet får bestämma att dess beslut enligt 26-29 §§ skall gälla omedelbart.
Övergångsbestämmelser
2004:451
1. Denna lag träder i kraft den 1 juli 2004, då produktsäkerhetslagen (1988:1604) upphör att gälla.
2. Äldre bestämmelser gäller fortfarande i fråga om varor och tjänster som har tillhandahållits före ikraftträdandet.
3. Förbud och ålägganden samt informations-, förbuds- och återkallelseförelägganden som har meddelats enligt äldre föreskrifter skall alltjämt gälla.
4. Har ett informations-, förbuds- eller återkallelseföreläggande enligt 22 § produktsäkerhetslagen
(1988:1604) meddelats före ikraftträdandet och har den i föreläggandet utsatta tidsfristen för godkännande inte gått ut, får ett godkännande lämnas inom den angivna tidsfristen.
5. Äldre föreskrifter skall alltjämt gälla för talan om utdömande av vite som har förelagts av Konsumentombudsmannen eller Marknadsdomstolen.
6. Mål som vid ikraftträdandet är anhängigt vid domstol prövas enligt äldre bestämmelser.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.