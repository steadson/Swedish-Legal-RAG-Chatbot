Title: Förordning (2018:307) om donationsregister hos Socialstyrelsen
SFS Number: Svensk författningssamling 2018:307
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018307-om-donationsregister-hos_sfs-2018-307/
Source Link: http://rkrattsbaser.gov.se/sfst?bet=2018:307
Amendment Register Link: http://rkrattsbaser.gov.se/sfsr?bet=2018:307
Ministry/Authority: Socialdepartementet
Issued: 2018-04-26
Metadata: {"Utfärdad": "2018-04-26"}

==================================================

Förordning (2018:307) om donationsregister hos Socialstyrelsen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:307
Departement/myndighet
:   
Socialdepartementet
Utfärdad
:   
2018-04-26
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
För de ändamål som anges i 4 § ska Socialstyrelsen med  hjälp av automatiserad behandling föra ett register över  enskilda personers inställning till att efter sin död donera  organ eller vävnader för transplantation eller annat  medicinskt ändamål (donationsregistret).
2 §
Denna förordning kompletterar Europaparlamentets och  rådets förordning (EU) 2016/679 av den 27 april 2016 om skydd  för fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning), här benämnd EU:s dataskyddsförordning.
Vid behandling av personuppgifter enligt denna förordning  gäller lagen (2018:218) med kompletterande bestämmelser till  EU:s dataskyddsförordning och föreskrifter som meddelats i  anslutning till den lagen, om inte annat följer av denna  förordning.
Personuppgiftsansvar
3 §
Socialstyrelsen är personuppgiftsansvarig för  behandlingen av personuppgifter i donationsregistret.
Ändamål
4 §
Uppgifter i donationsregistret får behandlas för att  förse sådana sjukhus och andra enheter där ingrepp enligt  lagen (1995:831) om transplantation m.m. får utföras med  information om vilken inställning en person har till donation  av organ eller vävnader efter döden.
Innehåll
5 §
Donationsregistret får endast innehålla uppgifter som  den registrerade själv eller dennes vårdnadshavare har lämnat  efter att ha samtyckt till att de ska ingå i registret.
Donationsregistret får endast innehålla uppgifter om den  enskildes namn, adress, personnummer, datum för registrering,  anmäld inställning till donation och anmälans löpnummer.
Barn
6 §
Om ett barn inte har fyllt 15 år, får anmälan för  registrering i donationsregistret göras enbart av hans eller  hennes vårdnadshavare.
Om ett barn fyllt har 15 år, får anmälan för registrering i  donationsregistret enbart göras av honom eller henne själv.
Socialstyrelsen ska var sjätte månad informera ett barn som  finns registrerat och som under de senaste sex månaderna  fyllt 15 år om vilka uppgifter om barnet som finns  registrerade i donationsregistret. Socialstyrelsen ska även  informera om hur den registrerade ska göra för att uppgifter  om denne i registret ska ändras, raderas eller gallras.
Direktåtkomst
7 §
Socialstyrelsen får ge den registrerade direktåtkomst  till uppgifter i donationsregistret om den registrerade  själv.
8 §
Socialstyrelsen får medge direktåtkomst till uppgifter  i donationsregistret till personal vid sådana sjukhus och  andra enheter där ingrepp enligt lagen (1995:831) om  transplantation m.m. får utföras. Direktåtkomst ska vara  förbehållen de personalkategorier som på grund av sina  arbetsuppgifter behöver ha tillgång till uppgifterna.
9 §
Direktåtkomst som avses i 8 § får endast medges för  att söka efter uppgifter om en person
1. efter det att det fastställts att personen avlidit, vilket  ska vara dokumenterat i patientjournalen, eller
2. efter det att ställningstagande gjorts om att inte inleda  eller fortsätta livsuppehållande behandling, vilket ska vara  dokumenterat i patientjournalen. Ställningstagandet ska vara  gjort av en legitimerad läkare i samråd med en annan  legitimerad läkare.
10 §
Som sökbegrepp vid direktåtkomst enligt 8 § får  endast den registrerades personnummer användas.
Gallring
11 §
Uppgifter i donationsregistret om en registrerad ska  gallras
1. efter begäran av den registrerade eller, om den  registrerade är under 15 år, dennes vårdnadshavare,
2. efter det att den registrerade eller, om den registrerade  är under 15 år, dennes vårdnadshavare har anmält ändrade  uppgifter, eller
3. senast sex månader efter det att den registrerade har  avlidit eller avregistrerats från folkbokföringen som  försvunnen enligt 21 § folkbokföringslagen (1991:481).
Övergångsbestämmelser
2018:307
1. Denna förordning träder i kraft den 25 maj 2018.
2. Socialstyrelsen ska i och med ikraftträdandet lämna sådan  information som avses i 6 § tredje stycket till registrerade  i åldern 15-17 år.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.