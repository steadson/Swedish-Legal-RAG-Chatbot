Title: Förordning (2022:182) om tobaksskatt
SFS Number: Svensk författningssamling 2022:182
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022182-om-tobaksskatt_sfs-2022-182/
Source Link: http://rkrattsbaser.gov.se/sfst?bet=2022:182
Amendment Register Link: http://rkrattsbaser.gov.se/sfsr?bet=2022:182
Ministry/Authority: Finansdepartementet
Issued: 2022-03-03
Metadata: {"Utfärdad": "2022-03-03", "Ändrad": "t.o.m. SFS 2024:780"}

==================================================

Förordning (2022:182) om tobaksskatt
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:182
Departement/myndighet
:   
Finansdepartementet
Utfärdad
:   
2022-03-03
Ändrad
:   
t.o.m. SFS 2024:780
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens tillämpningsområde
1 §
Denna förordning gäller vid tillämpning av lagen 
(2022:155) om tobaksskatt.
Förordningen är meddelad med stöd av
- 8 kap. 11 § regeringsformen i fråga om 3 § och 10 § andra  stycket
- 8 kap. 7 § regeringsformen i fråga om övriga bestämmelser.
Termer och uttryck
2 §
Termer och uttryck som används i denna förordning har  samma betydelse och tillämpningsområde som i lagen (2022:155)  om tobaksskatt.
Bemyndiganden att meddela föreskrifter
3 §
Skatteverket får meddela föreskrifter om
1. uppgiftslämnande avseende försäljning av cigaretter enligt 
2 kap. 4 § lagen (2022:155) om tobaksskatt,
2. märkning av cigarettförpackningar enligt 2 kap. 19 § lagen  om tobaksskatt,
3. tillsynen enligt 2 kap. 14 § 2 eller 10 kap. 14 § 1 lagen  om tobaksskatt över att skattepliktiga varor förstörs,
4. godkännande av skatteupplag,
5. upplagshavares bokföring och inventering av lager enligt 
3 kap. 4 § lagen om tobaksskatt,
6. säkerhet enligt lagen om tobaksskatt,
7. det tekniska förfarandet för uppgiftslämnande i det  datoriserade systemet,
8. hantering av mottagningsrapporter, när varor tas emot av  mottagare som avses i 4 kap. 3 § första stycket 5 lagen om  tobaksskatt,
9. hantering och dokumentation av alternativa bevis enligt 
5 kap. 12 § andra stycket eller 8 kap. 9 § lagen om  tobaksskatt och av ersättningsdokument i reservsystemet,
10. mottagande av varor utan skatt enligt 9 kap. 23 § eller 
10 kap. 24 § lagen om tobaksskatt,
11. avdrag för skatt på varor enligt 11 kap. 6 § lagen om  tobaksskatt, och
12. upplagshavare eller lagerhållare som bedriver verksamhet i  exportbutik enligt lagen (1999:445) om exportbutiker.
Skatteverket får meddela de ytterligare föreskrifter som  behövs för verkställigheten av lagen om tobaksskatt.
Underrättelse vid oegentlighetsbeskattning
4 §
Om Skatteverket tar ut skatt enligt 9 kap. 25 eller 27 §  lagen (2022:155) om tobaksskatt, ska Skatteverket underrätta  den behöriga myndigheten i avsändarmedlemsstaten. Om  Skatteverket tar ut skatt enligt 9 kap. 27 § lagen om  tobaksskatt och mottagaren inte finns i Sverige, ska  Skatteverket även underrätta den behöriga myndigheten i  destinationsmedlemsstaten.
Förverkade varor
5 §
Om en tobaksvara har förklarats förverkad enligt lagen 
(1998:506) om flyttning och kontroll av vissa  punktskattepliktiga varor, lagen (2000:1225) om straff för  smuggling eller lagen (2022:155) om tobaksskatt, ska den  förstöras genom Skatteverkets försorg eller under  tullkontroll. Förordning (2024:780).
Godkännanden och anmälningar
6 §
Skatteverket beslutar i fråga om godkännande av  registrerade distansförsäljare av tuggtobak och övrig tobak  efter särskild ansökan.
7 §
I en ansökan om godkännande som upplagshavare, registrerad  varumottagare, tillfälligt registrerad varumottagare eller  registrerad avsändare eller av skatteupplag ska det anges  vilket eller vilka varuslag den sökande avser att godkännandet  ska omfatta.
I en anmälan för registrering som tillfälligt registrerad  distansförsäljare, registrerad distansförsäljare, tillfälligt  certifierad mottagare, certifierad mottagare, tillfälligt  certifierad avsändare eller certifierad avsändare ska det  anges vilket eller vilka varuslag anmälan avser.
I ett beslut om godkännande eller registrering ska det anges  för vilket eller vilka varuslag godkännandet eller  registreringen gäller.
Varuslag ska anges enligt de koder som finns i bilaga II i  kommissionens delegerade förordning (EU) 2022/1636 av den 5  juli 2022 om komplettering av rådets direktiv (EU) 2020/262  genom fastställande av form och innehåll för de dokument som  utbyts i samband med flyttning av punktskattepliktiga varor  och om fastställande av ett tröskelvärde för förluster till  följd av varornas beskaffenhet. Förordning (2022:1743).
8 §
Upplagshavare, registrerade varumottagare, tillfälligt  registrerade varumottagare, registrerade avsändare,  registrerade distansförsäljare av tuggtobak och övrig tobak  och lagerhållare ska anmäla till Skatteverket om
1. det sker betydande ändringar av ägarförhållandena,
2. firmatecknare, revisor eller styrelse ändras, eller
3. det i övrigt sker ändringar av de uppgifter som
a) har lämnats eller skulle ha lämnats i samband med ansökan  om godkännande, eller
b) efter godkännandet har anmälts till Skatteverket.
Upplagshavare ska även anmäla till Skatteverket om det sker  ändringar av de uppgifter som lämnats i ansökan om godkännande  av skatteupplag eller av sådana uppgifter om det godkända  skatteupplaget som senare lämnats till Skatteverket.
9 §
Upplagshavare och registrerade varumottagare som avser att  ta emot varor på en direkt leveransplats ska anmäla den  direkta leveransplatsen till Skatteverket. Anmälan ska ha  kommit in till Skatteverket innan flyttningen av varorna till  den direkta leveransplatsen påbörjas.
Skatteverket får tilldela en direkt leveransplats en kod för  identifiering. Identifikationskoden får ersätta uppgift om  adressen till den direkta leveransplatsen i dokument som  upprättas i samband med flyttning till Sverige enligt  uppskovsförfarandet.
Upplagshavare och registrerade avsändare som avsänder varor  enligt uppskovsförfarandet får i dokument som upprättas i  samband med flyttningen ersätta uppgift om adressen till den  direkta leveransplatsen i destinationsmedlemsstaten med den  identifikationskod som tilldelats platsen av den behöriga  myndigheten i den medlemsstaten.
Former för anmälan och ansökan
10 §
Anmälningar som avses i 6 kap. 2, 3 och 6 §§, 7 kap. 5, 
7, 10 och 11 §§ och 10 kap. 6 och 11 §§ lagen (2022:155) om  tobaksskatt samt i 9 § denna förordning samt ansökningar som  avses i 3 kap. 17 § och 10 kap. 2 § lagen om tobaksskatt samt  i 6 § denna förordning ska göras enligt ett fastställt  formulär.
Skatteverket ska fastställa sådana formulär som avses i första  stycket.
Punktskattenummer
11 §
Skatteverket tilldelar godkända skatteupplag och den som  godkänns som upplagshavare, registrerad varumottagare,  tillfälligt registrerad varumottagare eller registrerad  avsändare eller registreras som tillfälligt certifierad  avsändare, certifierad avsändare, tillfälligt certifierad  mottagare eller certifierad mottagare ett sådant  punktskattenummer som avses i artikel 19.2 a i rådets  förordning (EU) nr 389/2012 av den 2 maj 2012 om  administrativt samarbete i fråga om punktskatter och om  upphävande av förordning (EG) nr 2073/2004.
Uppgifter om försäljning av cigaretter
12 §
Senast den 15 februari samma år som Skatteverket har  tagit emot de uppgifter som tillverkaren eller dennes  representant eller, i fråga om cigaretter som importeras,  importören ska lämna enligt 2 kap. 4 § lagen (2022:155) om  tobaksskatt ska Skatteverket lämna dessa till  Regeringskansliet (Finansdepartementet).
Allmänt om dokumenthantering
13 §
Bestämmelser om dokument och om hanteringen av dokument i  det datoriserade systemet samt om formen för pappersdokument i  reservsystemet finns i
- kommissionens delegerade förordning (EU) 2022/1636 av den 
5 juli 2022 om komplettering av rådets direktiv (EU) 2020/262  genom fastställande av form och innehåll för de dokument som  utbyts i samband med flyttning av punktskattepliktiga varor  och om fastställande av ett tröskelvärde för förluster till  följd av varornas beskaffenhet, och
- kommissionens genomförandeförordning (EU) 2022/1637 av den 
5 juli 2022 om fastställande av tillämpningsföreskrifter för  rådets direktiv (EU) 2020/262 vad gäller användning av  dokument i samband med flyttning av punktskattepliktiga varor  under ett uppskovsförfarande och flyttning av  punktskattepliktiga varor efter frisläppande för konsumtion,  samt om fastställande av det formulär som ska användas för  intyget om undantag. Förordning (2022:1743).
Dokumenthantering vid flyttningar under uppskovsförfarandet
14 §
När Skatteverket har tilldelat ett elektroniskt  administrativt dokument en administrativ referenskod, ska  Skatteverket utan dröjsmål via det datoriserade systemet  vidarebefordra dokumentet till de behöriga myndigheterna i  destinationsmedlemsstaten eller, vid export eller flyttning  till ett utförseltullkontor som även är avgångstullkontor för  förfarandet för extern transitering, till de behöriga  myndigheterna i det land där exportdeklarationen har getts in.
15 §
Om en exportdeklaration har getts in till Tullverket för  skattepliktiga varor som omfattas av ett elektroniskt  administrativt dokument, ska Tullverket underrätta  Skatteverket ifall det vid en kontroll eller på annat sätt  framkommer att uppgifter i det elektroniska administrativa  dokumentet inte stämmer överens med uppgifter i den eller de  exportdeklarationer som avser varorna. Skatteverket ska  därefter via det datoriserade systemet underrätta de behöriga  myndigheterna i avsändarmedlemsstaten om den bristande  överensstämmelsen.
16 §
Skatteverket ska vidarebefordra mottagningsrapporter för  varor som tagits emot i Sverige till den behöriga myndigheten  i respektive avsändarmedlemsstat via det datoriserade  systemet.
Skatteverket ska göra en elektronisk kontroll av  mottagningsrapporten. Är uppgifterna i mottagningsrapporten  giltiga, ska Skatteverket bekräfta mottagandet av rapporten.  Om uppgifterna inte är giltiga, ska Skatteverket i stället  utan dröjsmål underrätta den som upprättat  mottagningsrapporten om detta.
När det datoriserade systemet inte är tillgängligt, ska  Skatteverket i stället skicka en kopia av det  ersättningsdokument som avses i 5 kap. 16 § lagen (2022:155)  om tobaksskatt till den behöriga myndigheten i  avsändarmedlemsstaten. Förordning (2023:430).
17 §
Skatteverket ska vidarebefordra elektroniska  administrativa dokument som är ställda till upplagshavare,  registrerade varumottagare eller tillfälligt registrerade  varumottagare i Sverige, till mottagaren via det datoriserade  systemet. Detsamma gäller mottagningsrapporter och  exportrapporter som är ställda till upplagshavare eller  registrerade avsändare i Sverige.
18 §
En exportrapport ska grundas på den underrättelse om att  de punktskattepliktiga varorna har lämnat unionens territorium  som lämnas av utförseltullkontoret enligt artikel 329 i  kommissionens genomförande-förordning (EU) 2015/2447 av den 
24 november 2015 om närmare regler för genomförande av vissa  bestämmelser i Europaparlamentets och rådets förordning (EU)  nr 952/2013 om fastställande av en tullkodex för unionen eller  av det kontor där formaliteterna enligt artikel 2.2 i  punktskatte-direktivet fullgjorts.
I de fall som avses i artikel 16.1 a v i punktskattedirektivet  ska exportrapporten grundas på underrättelse om att varorna  övergått till förfarandet för extern transitering som lämnas  av utförseltullkontoret enligt artikel 329.5 i kommissionens  genomförandeförordning (EU) 2015/2447.
Skatteverket ska göra en elektronisk kontroll av uppgifterna i  underrättelsen. Om varorna har avsänts från ett annat EU-land,  ska exportrapporten därefter snarast sändas till den behöriga  myndigheten i det landet via det datoriserade systemet. Har  varorna avsänts från Sverige, ska exportrapporten i stället  vidarebefordras via det datoriserade systemet till den som  avsänt varorna. När det datoriserade systemet inte är  tillgängligt, ska Skatteverket i stället skicka en kopia av  det ersättningsdokument som avses i 5 kap. 16 § lagen 
(2022:155) om tobaksskatt till den behöriga myndigheten i  avsändarmedlemsstaten respektive den som från Sverige avsänt  varorna. Förordning (2023:430).
19 §
Om varor för vilka en exportdeklaration har getts in till  Tullverket har avsänts under uppskovsförfarandet till en  destination som avses i 4 kap. 3 § första stycket 3 eller 4  lagen (2022:155) om tobaksskatt från en plats i ett annat EU-
land och Skatteverket får uppgifter från Tullverket om att  varorna inte längre ska föras ut ur unionens tullområde, ska  Skatteverket underrätta de behöriga myndigheterna i  avsändarmedlemsstaten om detta.
20 §
När Skatteverket från en annan medlemsstat får ett sådant  dokument som avses i artikel 27 i punktskattedirektivet om att  varor tagits emot eller exporterats eller att varor inte  längre ska föras ut, ska Skatteverket lämna en kopia av  dokumentet till den som avsänt varorna eller på annat sätt  hålla dokumentet tillgängligt för denne.
Dokumenthantering vid flyttningar under förfarandet för  beskattade varor
21 §
När Skatteverket har tilldelat ett elektroniskt förenklat  administrativt dokument en förenklad administrativ  referenskod, ska Skatteverket utan dröjsmål vidarebefordra  dokumentet till de behöriga myndigheterna i  destinationsmedlemsstaten via det datoriserade systemet.
22 §
När Skatteverket vidarebefordrar mottagningsrapporter för  varor som tagits emot i Sverige till den behöriga myndigheten  i respektive avsändarmedlemsstat enligt 8 kap. 8 § lagen 
(2022:155) om tobaksskatt, ska det ske via det datoriserade  systemet.
Skatteverket ska göra en elektronisk kontroll av  mottagningsrapporten. Är uppgifterna i mottagningsrapporten  giltiga, ska Skatteverket bekräfta mottagandet av rapporten.  Om uppgifterna inte är giltiga, ska Skatteverket i stället  utan dröjsmål underrätta den som upprättat  mottagningsrapporten om detta.
När det datoriserade systemet inte är tillgängligt, ska  Skatteverket i stället, om förutsättningarna i första stycket  är uppfyllda, skicka en kopia av det ersättningsdokument som  avses i 8 kap. 11 § lagen om tobaksskatt till den behöriga  myndigheten i avsändarmedlemsstaten. Förordning (2023:430).
23 §
Skatteverket ska vidarebefordra elektroniska förenklade  administrativa dokument som är ställda till tillfälligt  certifierade mottagare eller certifierade mottagare i Sverige,  till mottagaren via det datoriserade systemet. Detsamma gäller  mottagningsrapporter som är ställda till tillfälligt  certifierade avsändare eller certifierade avsändare i Sverige.
24 §
När Skatteverket från en annan medlemsstat får en sådan  rapport om att varor tagits emot som avses i artikel 39 i  punktskattedirektivet, ska Skatteverket lämna en kopia av  dokumentet till den som avsänt varorna eller på annat sätt  hålla dokumentet tillgängligt för denne.
Övergångsbestämmelser
2022:182
1. Denna förordning träder i kraft den 1 januari 2023 i fråga  om 7, 10 och 11 §§ och i övrigt den 13 februari 2023.
2. Genom förordningen upphävs förordningen (2010:177) om  tobaksskatt den 13 februari 2023.
3. Den upphävda förordningen gäller fortfarande för  förhållanden som hänför sig till tiden före upphävandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.