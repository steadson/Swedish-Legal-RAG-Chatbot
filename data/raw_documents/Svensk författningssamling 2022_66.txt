Title: Lag (2022:66) om konsultation i frågor som rör det samiska folket
SFS Number: Svensk författningssamling 2022:66
URL: https://www.riksdagen.se/sv/dokument-och-lagar/dokument/svensk-forfattningssamling/lag-202266-om-konsultation-i-fragor-som-ror-det_sfs-2022-66/
Source Link: http://rkrattsbaser.gov.se/sfst?bet=2022:66
Amendment Register Link: http://rkrattsbaser.gov.se/sfsr?bet=2022:66
Ministry/Authority: Kulturdepartementet
Issued: 2022-01-27
Metadata: {"Utfärdad": "2022-01-27", "Ändrad": "t.o.m. SFS 2022:69"}

==================================================

Lag (2022:66) om konsultation i frågor som rör det samiska folket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:66
Departement/myndighet
:   
Kulturdepartementet
Utfärdad
:   
2022-01-27
Ändrad
:   
t.o.m. SFS 2022:69
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Syftet med konsultation och förhållandet till annan reglering
1 §
För att främja det samiska folkets inflytande över sina  angelägenheter ska konsultationer genomföras enligt vad som  anges i denna lag.
Föreskrifter om samrådsskyldighet i andra lagar och  förordningar gäller oberoende av denna lag. Sådana  samrådsförfaranden och andra liknande förfaranden ska så långt  som möjligt samordnas med konsultationer enligt denna lag.
Konsultationsskyldighetens omfattning
2 §
Regeringen, statliga förvaltningsmyndigheter, regioner och  kommuner ska konsultera samiska företrädare innan beslut  fattas i ärenden som kan få särskild betydelse för samerna.
Lag (2022:69)
.
3 §
Skyldigheten att konsultera gäller inte för  domstolsliknande nämnder och sådana organ i  förvaltningsmyndigheter som har domstolsliknande uppgifter  eller för regeringen när ett ärende från en sådan instans  eller en domstol överlämnas till regeringen för prövning.
Skyldigheten att konsultera gäller inte heller för Sametinget  och Sameskolstyrelsen.
4 §
Skyldigheten att konsultera gäller inte för ärenden som  rör
1. allmän ordning och säkerhet, totalförsvaret,  säkerhetskänslig verksamhet enligt säkerhetsskyddslagen 
(2018:585) eller Sveriges säkerhet i övrigt,
2. statsbidrag i enskilda fall,
3. forskning i enskilda fall,
4. skadeståndsanspråk mot staten, en region eller en kommun,
5. tillsyn,
6. frågor som avses i 9 kap. regeringsformen, eller
7. remissyttranden.
Skyldigheten att konsultera gäller inte heller frågor som rör  ersättning till en enskild då ersättningen ska bestämmas med  tillämpning av expropriationslagen (1972:719) eller 5 kap. 2 §  fastighetsbildningslagen (1970:988).
Skyldigheten att konsultera i ärenden enligt plan- och  bygglagen (2010:900) gäller endast ärenden om att anta eller  ändra en regionplan, en översiktsplan, en detaljplan eller  områdesbestämmelser.
Lag (2022:69)
.
5 §
Skyldigheten att konsultera gäller inte
1. för en förvaltningsmyndighet som hos en annan myndighet som  är konsultationsskyldig eller hos regeringen ansöker om  tillstånd för en verksamhet som kan bedrivas av enskilda,
2. för en förvaltningsmyndighet eller för regeringen när ett  beslut överklagas dit och en konsultation i den fråga som  prövats i beslutet har genomförts i den lägre instansen,
3. för regeringen om ett ärende i annat fall än som avses i 
3 § första stycket har överlämnats dit och en konsultation i  den fråga som ska prövas i ärendet har genomförts i den lägre  instansen,
4. om ärendet är brådskande och ett dröjsmål skulle medföra  risk för betydande olägenheter,
5. om den samiska företrädare som enligt 7 § ska konsulteras  avstår från konsultation, eller
6. om det är uppenbart att konsultation inte behövs eller om  konsultation är uppenbart olämpligt.
6 §
Om den samiska företrädare som avses i 7 § anser att ett  ärende kan få särskild betydelse för samerna och begär  konsultation ska ärendet anses få sådan betydelse vid  tillämpning av denna lag.
De samiska företrädarna som ska konsulteras
7 §
Sametinget ska konsulteras i ett ärende som företrädare  för det samiska folket. Om ärendet kan få särskild betydelse  för en sameby ska även samebyn konsulteras. Om ärendet kan få  särskild betydelse för en samisk organisation med hänsyn till  dess ändamål enligt stadgarna och organisationen anmält  intresse av att delta i konsultationer, ska även  organisationen konsulteras.
När en sameby eller en samisk organisation ska konsulteras  anses de vara samiska företrädare.
Sametinget ska informeras om en konsultation med en sameby  eller en samisk organisation som inte ska genomföras gemensamt  med Sametinget.
Konsultationsförfarandet
8 §
När det finns en skyldighet att konsultera i ett ärende  ska den konsultationsskyldige i ett tidigt skede informera den  samiska företrädaren om ärendet och fråga om den begär  konsultation. Det ska framgå av förfrågan när den senast ska  ha besvarats. Tidsfristen ska vara skälig.
Om den samiska företrädaren inte svarar inom den utsatta  tidsfristen får det betraktas som att företrädaren avstår från  konsultation i ärendet.
Skyldigheten i första stycket gäller inte i förhållande till  en samisk företrädare som på eget initiativ begärt  konsultation enligt 6 §.
9 §
Den konsultationsskyldige bestämmer på vilket sätt en  konsultation ska genomföras men ska så långt som det är  möjligt och lämpligt tillgodose den samiska företrädarens  önskemål om konsultationsform.
Den samiska företrädaren ska inför en muntlig konsultation ha  rätt att få en skriftlig redogörelse för de frågor som ärendet  rör. Den samiska företrädaren ska ges skälig tid för att hämta  in de upplysningar som behövs och för att på annat sätt  förbereda konsultationen.
10 §
Om den konsultationsskyldige anser att det är lämpligt  får även andra myndigheter eller enskilda delta vid  konsultationen i ett ärende. Den konsultationsskyldige ska  fråga den samiska företrädaren vilken inställning den har till  ett sådant deltagande.
11 §
Vid konsultationen ska den konsultationsskyldige, den  samiska företrädaren och andra som deltar ange sin motiverade  ståndpunkt i ärendet och yttra sig över de andras  ståndpunkter. För den konsultationsskyldige ska detta dock  gälla endast i ärenden där det inte finns någon part.  Konsultationen ska genomföras i god anda.
Konsultationen ska fortsätta tills enighet eller samtycke i  den fråga som är orsak till konsultationen uppnåtts eller  tills den konsultationsskyldige eller den samiska företrädaren  förklarar att enighet eller samtycke inte kan nås i ärendet.
Dokumentation
12 §
Den konsultationsskyldige ska dokumentera vad som kommit  fram vid konsultationen. Av dokumentationen ska det framgå när  och hur konsultationen har genomförts, vilka som har deltagit  och vem som har gjort dokumentationen.
Övergångsbestämmelser
2022:66
1. Denna lag träder i kraft den 1 mars 2022.
2. Lagen tillämpas inte på ärenden som har inletts före  ikraftträdandet.
2022:69
1. Denna lag träder i kraft den 1 mars 2024.
2. Bestämmelserna i den nya lydelsen tillämpas inte på ärenden  som har inletts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.