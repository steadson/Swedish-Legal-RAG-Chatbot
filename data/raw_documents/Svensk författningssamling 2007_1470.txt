Title: Förordning (2007:1470) om yrkesförarkompetens
SFS Number: Svensk författningssamling 2007:1470
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071470-om-yrkesforarkompetens_sfs-2007-1470/
Source Link: http://rkrattsbaser.gov.se/sfst?bet=2007:1470
Amendment Register Link: http://rkrattsbaser.gov.se/sfsr?bet=2007:1470
Ministry/Authority: Landsbygds- och infrastrukturdepartementet RSIB TM
Issued: 2007-12-19
Metadata: {"Utfärdad": "2007-12-19", "Ändrad": "t.o.m. SFS 2024:3"}

==================================================

Förordning (2007:1470) om yrkesförarkompetens
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1470
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2007-12-19
Ändrad
:   
t.o.m. SFS 2024:3
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Grundläggande kompetens
3 kap. Fortbildning
4 kap. Yrkeskompetensbevis
5 kap. Tillstånd att bedriva utbildning m.m.
6 kap. Återkallelse m.m.
7 kap. Tillsyn
8 kap. Bemyndiganden m.m.
Övergångsbestämmelser
1 kap. Inledande bestämmelser
1 §
Denna förordning innehåller bestämmelser om tillämpningen av lagen (2007:1157) om yrkesförarkompetens.
2 §
De uttryck och benämningar som används i förordningen har samma betydelse som i lagen (2007:1157) om yrkesförarkompetens.
2 kap. Grundläggande kompetens
Utbildningens innehåll m.m.
1 §
Syftet med grundutbildningen är att föraren ska uppnå de  kunskaper och praktiska färdigheter som krävs för att på ett  tryggt sätt utföra gods- eller persontransporter.
Grundutbildningen ska innefatta ämnen inom områdena
1. avancerad träning i rationell körning med beaktande av  säkerhetsbestämmelser,
2. tillämpning av för transporten relevanta bestämmelser, och
3. hälsa, trafiksäkerhet, miljösäkerhet, service och logistik.
Förordning (2020:302).
1 a §
Inom det område som anges i 1 § andra stycket 1 ska  föraren efter avslutad grundutbildning
1. känna till kraftöverföringens egenskaper för optimal  användning av dessa,
2. känna till säkerhetsanordningarnas tekniska egenskaper och  funktion för att behärska fordonet, minska slitaget och  förebygga störningar,
3. kunna optimera bränsleförbrukningen,
4. kunna förutse, bedöma och anpassa sig till risker i  trafiken, och
5. kunna ombesörja lastning och samtidigt uppfylla  säkerhetskraven och använda fordonet på ett korrekt sätt.
Om föraren ska utföra persontransporter, ska han eller hon  även kunna säkerställa passagerarnas säkerhet och  bekvämlighet. Förordning (2020:302).
1 b §
Inom det område som anges i 1 § andra stycket 2 ska  föraren efter avslutad grundutbildning känna till de sociala  förhållandena inom vägtransportområdet och de bestämmelser som  reglerar dessa.
Om föraren ska utföra godstransporter eller persontransporter,  ska han eller hon även känna till bestämmelserna för sådana  transporter som utbildningen avser. Förordning (2020:302).
1 c §
Inom de områden som anges i 1 § andra stycket 3 ska  föraren efter avslutad grundutbildning
1. vara medveten om riskerna i trafiken och med  arbetsrelaterade olyckor,
2. kunna förebygga brottslighet och människosmuggling,
3. kunna förebygga fysiska risker,
4. vara medveten om vikten av fysisk och psykisk förmåga,
5. kunna bedöma krissituationer, och
6. kunna uppvisa ett sådant beteende som bidrar till att  företagets profil höjs.
Om föraren ska utföra godstransporter eller persontransporter,  ska han eller hon även känna till de ekonomiska villkor som  finns för sådana transporter på väg och för organisationen av  marknaden som utbildningen avser. Förordning (2020:302).
2 §
En grundutbildning som uppgår till 280 timmar ska omfatta  minst 20 timmars körträning.
En grundutbildning som uppgår till 140 timmar ska omfatta  minst 10 timmars körträning. Förordning (2020:302).
3 §
Den del av grundutbildningen som inte är körträning ska  vara lärarledd och innehålla både teoretiska och praktiska  moment. Den får delvis bedrivas med hjälp av informations- och  kommunikationstekniska verktyg. Sådana verktyg får innefatta  lärande på distans.
För grundutbildning som bedrivs i gymnasieskolan eller  kommunal vuxenutbildning gäller bestämmelserna i skollagen 
(2010:800). Förordning (2020:302).
Utvidgning eller ändring av transportverksamhet
4 §
En förare som utvidgar eller ändrar sin  transportverksamhet enligt 4 kap. 4 § lagen (2007:1157) om  yrkesförarkompetens och som normalt måste genomföra en  grundutbildning enligt 2 § första stycket för att få grund-
läggande kompetens, får i stället genomgå en kompletterande  grundutbildning om minst 70 timmar. Minst fem timmar ska  utgöra körträning.
En förare som utvidgar eller ändrar sin transportverksamhet  och som normalt måste genomföra en grundutbildning enligt 2 §  andra stycket för att få grundläggande kompetens, får i  stället genomgå en kompletterande grundutbildning som omfattar  minst 35 timmar. Minst två och en halv timme ska utgöra  körträning. Förordning (2020:302).
Körträning
5 §
Med körträning avses individuell körning som en elev utför under uppsikt av en lärare som följer med i bilen.
Den som har uppsikt över körträningen anses som förare såvida eleven inte har ett körkort med körkortsbehörighet för fordonet. Förordning (2012:9).
Prov
6 §
Föraren ska avsluta grundutbildningen med att avlägga kunskapsprov inför Trafikverket.
Transportstyrelsen får förordna en person som är verksam inom gymnasieskolan eller kommunal vuxenutbildning att förrätta provet. Förordning (2011:526).
7 §
Kunskapsprov i gymnasieskolan eller kommunal vuxenutbildning får genomföras stegvis under utbildningens gång. Förordning (2011:526).
3 kap. Fortbildning
1 §
Syftet med fortbildningen är att ge föraren möjlighet att  uppdatera de viktigaste kunskaperna för att utöva yrket samt  att repetera och fördjupa förarens kunskaper i vissa av de  ämnen som hör till de områden som anges i 2 kap. 1-1 c §§.
Tyngdpunkten i fortbildningen ska ligga på ämnena  trafiksäkerhet, arbetsmiljö samt på att minska den  miljöpåverkan som det innebär att framföra fordonet.
Fortbildningen ska vara anpassad till den enskilda förarens  utbildningsbehov och till den senaste utvecklingen inom  relevant teknik och reglering. Fortbildningen ska innehålla  minst en delkurs i trafiksäkerhet. Förordning (2020:302).
2 §
Fortbildningen ska uppgå till 35 timmar. Den får delas upp  i delkurser som uppgår till minst sju timmar vardera. En  delkurs får delas upp på två på varandra följande dagar.
Förordning (2020:302).
3 §
Fortbildningen ska vara lärarledd och innehålla både  teoretiska och praktiska moment. Den får bedrivas med hjälp av  informations- och kommunikationstekniska verktyg eller  avancerade simulatorer. Sådana verktyg får innefatta lärande  på distans. Fortbildningen får dock innehålla högst tolv  timmars lärande på distans. Förordning (2021:599).
4 kap. Yrkeskompetensbevis
Utfärdande
1 §
Transportstyrelsen ska utfärda ett yrkeskompetensbevis om grundläggande kompetens till en förare som
- uppfyller ålderskraven i 3 kap. 3, 4, 4 a, 5, 6 eller 7 §
lagen (2007:1157) om yrkesförarkompetens,
- har genomgått en grundutbildning,
- har avlagt godkänt prov, och
- innehar körkortsbehörighet för det fordon som grundutbildningen avser.
Rätten att få ut ett yrkeskompetensbevis förfaller två år efter det att föraren avlagt ett godkänt prov. Förordning (2012:9).
2 §
Transportstyrelsen ska utfärda ett yrkeskompetensbevis till en förare som har genomgått en fortbildning och som innehar körkortsbehörighet för det fordon som fortbildningen avser.
Rätten att få ut ett yrkeskompetensbevis förfaller ett år efter det att ett intyg om genomförd fortbildning utfärdats.
Förordning (2012:9).
3 §
Om ett yrkeskompetensbevis har förstörts eller kommit bort eller om någon uppgift om innehavaren har ändrats, ska innehavaren anmäla detta till Transportstyrelsen.
Till anmälningen ska om möjligt yrkeskompetensbeviset bifogas.
Om ett yrkeskompetensbevis som kommit bort senare hittas, ska det genast överlämnas till Transportstyrelsen.
Förordning (2008:1172).
4 §
Transportstyrelsen får efter anmälning enligt 3 § utfärda en duplett på yrkeskompetensbeviset. En sådan duplett ska ha samma giltighetstid som det ursprungliga yrkeskompetensbeviset.
Förordning (2008:1172).
Utbyte av yrkeskompetensbevis
5 §
Framgår förarens yrkeskompetensbevis av uppgifter som finns på ett körkort som har utfärdats i en annan stat inom EES, får föraren i samband med att ett körkort ska bytas ut enligt 6 kap. 7 § körkortsförordningen (1998:980) ansöka hos Transportstyrelsen att ett svenskt yrkeskompetensbevis enligt 1 eller 2 § ska utfärdas. En kopia på det körkort som ansökan om utbyte avser ska fogas till ansökan.
Transportstyrelsen får förelägga sökanden att ge in en utredning som styrker att yrkeskompetensbeviset på det utländska körkort som ska bytas ut är giltigt i den stat där det har utfärdats. Följs inte förläggandet får ansökan avvisas.
Det nya yrkeskompetensbeviset gäller till och med samma tidpunkt som det utbytta yrkeskompetensbeviset.
Förordning (2008:1172).
Handlingar
6 §
Den handling som utgör bevis om yrkeskompetens ska rubriceras "YRKESKOMPETENSBEVIS FÖR FÖRARE".
Andra bevis om yrkeskompetens
7 §
En förare som inte är medborgare i en stat inom EES men  som är anställd eller anlitad av ett företag som är etablerat  inom EES och som utför godstransporter, kan styrka sin  yrkesförarkompetens genom att visa upp ett sådant  förartillstånd som avses i Europaparlamentets och rådets  förordning (EG) nr 1072/2009 av den 21 oktober 2009 om  gemensamma regler för tillträde till den internationella  marknaden för godstransporter på väg, under förutsättning att  unionskod 95 anges på förartillståndet.
Ytterligare bestämmelser om förartillstånd finns i  Europaparlamentets och rådets förordning (EU) 2022/1280 av den 
18 juli 2022 om särskilda och tillfälliga åtgärder, med  anledning av Rysslands invasion av Ukraina, med avseende på  förarhandlingar som utfärdats av Ukraina i enlighet med  landets lagstiftning. Förordning (2022:1661).
8 §
Europeiska kommissionens beslut (EU) 2021/1356 av den 30  juni 2021 om tillstånd för Sverige att tillämpa en förlängning  av vissa tidsperioder som anges i artikel 2 i  Europaparlamentets och rådets förordning (EU) 2021/267 innebär  vissa tillfälligt förlängda giltighetstider för  yrkeskompetensbevis. Förordning (2021:834).
5 kap. Tillstånd att bedriva utbildning m.m.
1 §
Transportstyrelsen får ge tillstånd till en fysisk eller juridisk person att bedriva utbildningsverksamhet enligt 8 kap. 2 § lagen (2007:1157) om yrkesförarkompetens.
Det ska framgå av tillståndet vilken utbildning som får bedrivas. Förordning (2008:1172).
2 §
En ansökan om tillstånd att bedriva utbildningsverksamhet  ska innehålla följande:
1. en utbildningsplan som anger områden, plan för genomförande  av utbildning och undervisningsmetoder,
2. uppgifter om lärarnas kvalifikationer och  verksamhetsområden,
3. uppgifter om undervisningslokaler och  undervisningsmaterial,
4. uppgifter om tillgängliga resurser för det praktiska  arbetet och de fordon som används, och
5. uppgifter om villkoren för deltagande i utbildningen  inklusive antalet utbildningsplatser.  Förordning (2020:302).
2 a §
Efter ansökan av den som har tillstånd att bedriva utbildningsverksamhet får Transportstyrelsen ändra eller meddela nya villkor i tillståndsbeslutet.
Förordning (2014:785).
3 §
Den som har tillstånd att bedriva utbildningsverksamhet  ska se till att verksamheten utförs i enlighet med ansökan och  tillståndet samt att utbildningsverksamheten omfattar det som  anges i 2 kap. 1-1 c §§ eller 3 kap. 1 §.  Förordning (2020:302).
4 §
Den som har tillstånd att bedriva utbildningsverksamhet ska anmäla hos Transportstyrelsen när verksamheten påbörjas. Anmälan ska även göras om verksamheten läggs ned eller om avbrott görs i den. Anmälan ska också göras om verksamhetens omfattning förändras eller om det i övrigt sker någon förändring i verksamheten som är av betydelse för tillsynen. Anmälan enligt denna paragraf ska ske utan dröjsmål. Förordning (2008:1172).
Rapportering m.m.
5 §
Den som har tillstånd att bedriva utbildning för yrkesförarkompetens ska föra anteckningar om förarens deltagande i fortbildningskursen.
6 §
Den som enligt 8 kap. lagen (2007:1157) om  yrkesförarkompetens får bedriva utbildning för  yrkesförarkompetens ska omgående efter att föraren genomgått  en grundutbildning eller en fortbildningskurs rapportera det  underlag som behövs för att Transportstyrelsen ska kunna fatta  beslut om att utfärda ett yrkeskompetensbevis.
När en förare har genomfört en av fortbildningens delkurser,  ska den som anordnat delkursen rapportera till  Transportstyrelsen att delkursen är genomförd. Den  utbildningsanordnare som har anordnat den sista delkursen ska  rapportera till Transportstyrelsen att fortbildningen är  genomförd. Förordning (2022:1479).
7 §
Den som har tillstånd att bedriva utbildning för yrkesförarkompetens ska i samband med att rapport lämnas enligt 6 § utfärda ett intyg om genomförd fortbildning till föraren.
Om föraren har genomfört delar av fortbildningen hos flera utbildningsanordnare ska den som anordnat en delkurs utfärda ett intyg om genomförd delkurs till föraren. Den som anordnat den sista delkursen ska utfärda ett intyg om genomförd fortbildning till föraren.
6 kap. Återkallelse m.m.
1 §
Transportstyrelsen fattar beslut enligt 10 kap. 1 § lagen
(2007:1157) om yrkesförarkompetens om återkallelse av tillstånd att bedriva utbildning samt meddelar varning enligt 10 kap. 2 §
samma lag. Förordning (2008:1172).
2 §
Den som genom användning av otillåtna hjälpmedel eller på  annat sätt försöker vilseleda vid prov enligt lagen 
(2007:1157) om yrkesförar-kompetens hos Trafikverket ska  stängas av från deltagande i sådana prov under ett eller två  år från tidpunkten för försöket.
Vid bedömningen av avstängningstidens längd ska det särskilt  beaktas hur allvarlig överträdelsen har varit, hur  svårupptäckt användningen av ett otillåtet hjälpmedel eller  ett annat vilseledande har varit och andra liknande  omständigheter. Förordning (2022:1479).
3 §
Frågor om avstängning enligt 2 § prövas av Trafikverket.
Ett beslut om avstängning gäller omedelbart.
Förordning (2022:1479).
7 kap. Tillsyn
1 §
Transportstyrelsen utövar tillsyn över att lagen
(2007:1157) om yrkesförarkompetens och föreskrifter som har meddelats i anslutning till lagen följs.
När det gäller tillsynen över hur prov genomförs i gymnasieskolan eller kommunal vuxenutbildning ska Transportstyrelsen samråda med Statens skolinspektion.
Förordning (2012:9).
8 kap. Bemyndiganden m.m.
Föreskrifter
1 §
Transportstyrelsen får meddela föreskrifter om
1. grundutbildningen och dess innehåll samt körträning för  grundläggande kompetens,
2. prov vid grundutbildning,
3. fortbildningen och dess innehåll,
4. villkor för att bedriva utbildningsverksamhet,
5. yrkeskompetensbevis och unionskod,
6. tillsyn över utbildningsverksamheten,
7. vad som enligt 2 kap. 4 § 14 lagen (2007:1157) om  yrkesförarkompetens avses med att en gods- eller  persontransport är tillfällig och inte försämrar  trafiksäkerheten, och
8. användaridentifiering och kontroll vid lärande på distans.
Transportstyrelsen får, om inte annat följer av 2 §, meddela  föreskrifter om verkställighet av lagen om yrkesförarkompetens  och denna förordning.
Föreskrifter som avses i första stycket 1 och 2 får meddelas  efter samråd med Statens skolverk. Förordning (2020:302).
2 §
Statens skolverk får meddela föreskrifter om utbildning  för yrkesförarkompetens i gymnasieskolan eller kommunal  vuxenutbildning där eleven läser ett ämne som har varit  föremål för samråd med Transportstyrelsen.
Föreskrifter får meddelas om
1. innehållet i grundutbildningen för grundläggande kompetens,  och
2. utbildningsverksamheten hos skolan.
Statens skolinspektion får meddela föreskrifter om tillsyn  över utbildningsverksamheten. Förordning (2024:3)
3 §
Transportstyrelsen får meddela föreskrifter om prov som  avslutar en grundutbildning enligt lagen (2007:1157) om  yrkesförarkompetens när det gäller utbildning i gymnasieskolan  eller kommunal vuxenutbildning. Innan Transportstyrelsen  meddelar sådana föreskrifter ska styrelsen höra Statens  skolverk. Förordning (2024:3).
Avgifter
4 §
Transportstyrelsen får meddela föreskrifter om avgifter för tillsyn och ärendehandläggning enligt lagen (2007:1157) om yrkesförarkompetens och enligt föreskrifter som har meddelats med stöd av lagen. Förordning (2010:1611).
Övergångsbestämmelser
2007:1470
1. Denna förordning träder i kraft den 15 januari 2008.
2. Denna förordning tillämpas första gången den 10 september 2008 på förare som utför persontransporter med fordon som kräver förarbehörigheterna D och DE.
3. Denna förordning tillämpas första gången den 10 september 2009 på förare som utför godstransporter med fordon som kräver förarbehörigheterna C och CE.
2020:302
1. Denna förordning träder i kraft den 23 maj 2020.
2. Den som före den 23 maj 2020 har genomgått en delkurs  enligt äldre föreskrifter får tillgodoräkna sig den kursen  inom ramen för fortbildningen.
3. Den som före den 23 maj 2020 har påbörjat en  grundutbildning men slutför den efter det datumet får  genomföra hela grundutbildningen enligt äldre föreskrifter och  tillgodoräkna sig den som en genomförd grundutbildning.
4. Den som har tillstånd att bedriva utbildningsverksamhet  enligt 8 kap. lagen (2007:1157) om yrkesförarkompetens får  under 2020 till Transportstyrelsen anmäla de anpassningar av  utbildningsplanen som följer av de nya föreskrifterna utan att  behöva ansöka enligt 5 kap. 2 a §.
5. Ett förartillstånd som inte är försett med unionskod 95 och  som utfärdats före den 23 maj 2020 i enlighet med artikel 5 i  Europaparlamentets och rådets förordning (EG) nr 1072/2009 av  den 21 oktober 2009 om gemensamma regler för tillträde till  den internationella marknaden för godstransporter på väg  gäller som bevis om yrkeskompetens till och med dess sista  giltighetsdag.
2021:24
1. Denna förordning träder i kraft den 1 februari 2021.
2. Den som har tillstånd att bedriva utbildningsverksamhet  enligt 8 kap. lagen (2007:1157) om yrkesförarkompetens får  till och med den 31 december 2021 till Transportstyrelsen  anmäla de anpassningar av utbildningsplanen som följer av de  nya föreskrifterna utan att behöva göra en sådan ansökan som  anges i 5 kap. 2 a § denna förordning. Förordning (2021:598).
2021:599
1. Denna förordning träder i kraft den 1 september 2021 i  fråga om 4 kap. 8 § och i övrigt den 1 januari 2022.
Förordning (2021:833).
3. Trots den begränsning om tolv timmars lärande på distans  som framgår av 3 kap. 3 § får sådant lärande på distans som  genomförts före ikraftträdandet tillgodoräknas även om  fortbildningen slutförs efter utgången av december 2021.
2022:1479
1. Denna förordning träder i kraft den 1 juni 2023 i fråga om 
5 kap. 6 § och i övrigt den 1 januari 2023.
2. Beslut om avstängning enligt den nya 6 kap. 2 § får inte  grundas på omständigheter som har inträffat före  ikraftträdandet.
2024:3
1. Denna förordning träder i kraft den 15 februari 2024.
2. Förordningen tillämpas första gången i fråga om utbildning  som påbörjas efter den 30 juni 2025.
3. Äldre bestämmelser gäller fortfarande för utbildning inom  gymnasieskolan som har påbörjats före den 1 juli 2025. För  kommunal vuxenutbildning ska äldre bestämmelser fortfarande  gälla i fråga om kurser som har påbörjats före den 1 juli 
2025.
Bilaga Har upphävts genom förordning (2020:302).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.