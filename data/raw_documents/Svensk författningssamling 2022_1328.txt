Title: Förordning (2022:1328) om företagsrekonstruktion
SFS Number: Svensk författningssamling 2022:1328
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221328-om-foretagsrekonstruktion_sfs-2022-1328/
Source Link: http://rkrattsbaser.gov.se/sfst?bet=2022:1328
Amendment Register Link: http://rkrattsbaser.gov.se/sfsr?bet=2022:1328
Ministry/Authority: Justitiedepartementet L2
Issued: 2022-06-30
Metadata: {"Utfärdad": "2022-06-30"}

==================================================

Förordning (2022:1328) om företagsrekonstruktion
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1328
Departement/myndighet
:   
Justitiedepartementet L2
Utfärdad
:   
2022-06-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser som kompletterar  lagen (2022:964) om företagsrekonstruktion.
2 §
Denna förordning är meddelad med stöd av
- 9 kap. 8 § lagen (2022:964) om företagsrekonstruktion i  fråga om 25 §,
- 8 kap. 11 § regeringsformen i fråga om 26 § andra stycket,  och
- 8 kap. 7 § regeringsformen i fråga om övriga bestämmelser.
3 §
De ord och uttryck som används i denna förordning har  samma betydelse som i lagen (2022:964) om  företagsrekonstruktion.
Ansökan om företagsrekonstruktion
4 §
En ansökan om företagsrekonstruktion enligt lagen 
(2022:964) om företagsrekonstruktion ska ges in till den  tingsrätt där gäldenären svarar i tvistemål som gäller  betalningsskyldighet i allmänhet.
5 §
I ett föreläggande enligt 2 kap. 6 § lagen (2022:964) om  företagsrekonstruktion ska rätten upplysa sökanden om att  ansökan kan avvisas om sökanden inte följer föreläggandet.
6 §
Om rätten beslutar om företagsrekonstruktion, ska den se  till att rekonstruktören får del av beslutet och ansökan.
7 §
Om rätten har grundat sin behörighet i ärendet på någon  annan omständighet än att gäldenären har sin hemvist här i  landet, ska det anges i beslutet om företagsrekonstruktion.
8 §
När företagsrekonstruktion har beslutats, ska rätten  genast underrätta
1. Bolagsverket,
2. Kronofogdemyndigheten,
3. Skatteverket,
4. tillsynsmyndigheten över rekonstruktörer, och
5. Finansinspektionen, om det är upplyst att gäldenären är  deltagare i ett anmält avvecklingssystem enligt lagen 
(1999:1309) om system för avveckling av förpliktelser på  finansmarknaden.
Underrättelsen ska innehålla uppgift om beslutet om  företagsrekonstruktion och om vem som har utsetts till  rekonstruktör.
En underrättelse enligt första stycket ska också ske när en  företagsrekonstruktion har upphört.
Rekonstruktören
9 §
Rekonstruktören ska anmäla till rätten om gäldenären inte  fullgör sina skyldigheter enligt 2 kap. 19 § lagen (2022:964)  om företagsrekonstruktion eller om gäldenären företar en  rättshandling i strid med 2 kap. 20 § första stycket 1-3 samma  lag.
10 §
Om gäldenären och borgenärerna träffar en skulduppgörelse  under hand, ska rekonstruktören underrätta rätten om detta.
Begäran om planförhandling
11 §
Om gäldenären begär att rätten beslutar om  planförhandling, ska rätten se till att rekonstruktören får  del av begäran. Om rekonstruktören begär att rätten beslutar  om planförhandling, ska rätten se till att gäldenären får del  av begäran.
12 §
I ett föreläggande enligt 4 kap. 11 § lagen (2022:964) om  företagsrekonstruktion ska rätten upplysa sökanden om att  begäran kan avvisas om sökanden inte följer föreläggandet.
13 §
När planförhandling beslutats, ska rätten samma dag  underrätta Kronofogdemyndigheten om beslutet. Detsamma gäller  när rätten beslutat att fastställa en rekonstruktionsplan.
14 §
En kungörelse om beslut om planförhandling enligt 4 kap. 
12 § 3 lagen (2022:964) om företagsrekonstruktion ska  innehålla uppgift om
1. dag för ansökan om företagsrekonstruktion,
2. dag för beslutet om företagsrekonstruktion,
3. tid och plats för plansammanträde,
4. rekonstruktörens namn och adress, och
5. vad som gäller för en berörd part enligt 4 kap. 13 och 
14 §§ lagen om företagsrekonstruktion.
Om kallelse på okända borgenärer har utfärdats och tiden för  att anmäla fordran ännu inte har löpt ut, ska rätten i  kungörelsen upplysa om att kallelsen fortfarande gäller.
15 §
Rekonstruktören ska genast underrätta gäldenären, de  berörda parter som anges i planen och återvinningssvarande,  som avses i 5 kap. 3 § lagen (2022:964) om  företagsrekonstruktion, om kungörelsens innehåll.  Rekonstruktören ska samtidigt se till att de berörda parter  som tidigare inte fått del av planförslaget eller av den  berättelse eller det yttrande som avses i 4 kap. 8 § 1  respektive 4 lagen om företagsrekonstruktion får del av dessa  handlingar.
Om någon berörd part blir känd senare, ska rekonstruktören se  till att denne får motsvarande underrättelse och får del av  motsvarande handlingar.
Rekonstruktören ska även underrätta rätten om att en  ytterligare berörd part blivit känd.
Anmälan av en fordran eller en rättighet
16 §
Rekonstruktören ska se till att rätten får del av en  anmälan av en fordran eller en rättighet enligt 4 kap. 13 §  lagen (2022:964) om företagsrekonstruktion.
Plansammanträde
17 §
Om gäldenären begär att en rekonstruktionsplan ska  återtas eller ändras, ska rätten ge rekonstruktören tillfälle  att yttra sig. Detsamma gäller om det uppkommer en fråga om  att skjuta upp en omröstning enligt 4 kap. 19 § lagen 
(2022:964) om företagsrekonstruktion.
18 §
Om ett fortsatt plansammanträde ska hållas enligt 
4 kap. 16 § andra stycket eller 17 § första stycket lagen 
(2022:964) om företagsrekonstruktion, ska rätten genast  underrätta varje berörd part med känd adress om tiden och  platsen för det.
Om rätten enligt 4 kap. 19 § lagen om företagsrekonstruktion  beslutar att skjuta upp en omröstning till fortsatt  sammanträde, behöver berörda parter som var frånvarande vid  sammanträdet inte underrättas.
Fastställelse av rekonstruktionsplan
19 §
Frågor om fastställande av en rekonstruktionsplan ska  handläggas skyndsamt.
Om en fråga om att fastställa rekonstruktionsplanen ska prövas  vid ett sammanträde, ska rätten underrätta rekonstruktören,  gäldenären och de berörda parter som var närvarande vid  plansammanträdet om tid och plats för sammanträdet. Det gäller  dock inte om rätten redan vid plansammanträdet beslutar att  pröva om rekonstruktionsplanen ska fastställas vid ett  sammanträde.
20 §
Till ett sammanträde som avses i 4 kap. 23 § tredje  stycket lagen (2022:964) om företagsrekonstruktion ska rätten  kalla de berörda parterna genom kungörelse minst tio dagar  före sammanträdet. Rätten ska dessutom underrätta  rekonstruktören, gäldenären och varje berörd part med känd  adress om kungörelsens innehåll.
21 §
Rätten ska underrätta Bolagsverket om att ett beslut om  att fastställa en rekonstruktionsplan har fått laga kraft,  ifall rekonstruktionsplanen innehåller en sådan uppgift om  ändring av aktiekapitalet eller om sådana ändringar av  bolagsordningen som avses i 4 kap. 31 § första och andra  styckena lagen (2022:964) om företagsrekonstruktion.
Beslut av högre rätt
22 §
Om högre rätt upphäver eller meddelar ett beslut om  företagsrekonstruktion eller ett beslut om planförhandling,  ska tingsrätten genast underrättas. Annat beslut ska skickas  till tingsrätten så snart beslutet har fått laga kraft.
Om högre rätt upphäver eller meddelar ett beslut om  planförhandling, ska tingsrätten genast kungöra beslutet.
Sättet för kungörelse
23 §
Kungörelser enligt lagen (2022:964) om  företagsrekonstruktion ska föras in i Post- och Inrikes  Tidningar. Om det finns särskilda skäl, får därutöver en  kungörelse ske på annat sätt.
I fråga om skyldighet för rätten att i vissa fall kungöra ett  beslut om planförhandling utomlands finns det föreskrifter i 
2 § lagen (1981:6) om konkurs som omfattar egendom i annat  nordiskt land.
Anmälan till allmän åklagare
24 §
Om rekonstruktören finner att det finns skälig anledning  att anta att gäldenären gjort sig skyldig till brott mot sina  borgenärer, ska rekonstruktören genast anmäla det till allmän  åklagare.
Tillsynsavgift
25 §
Enligt 9 kap. 8 § lagen (2022:964) om  företagsrekonstruktion ska gäldenären betala en avgift till  staten för tillsynen över rekonstruktörer.
Tillsynsavgiften är 10 000 kronor.
26 §
Tillsynsavgiften ska betalas till Domstolsverket.
Domstolsverket får meddela närmare föreskrifter om hur  avgiften ska betalas.
Övergångsbestämmelser
2022:1328
1. Denna förordning träder i kraft den 1 augusti 2022.
2. Genom förordningen upphävs förordningen (1996:783) om  företagsrekonstruktion.
3. Den upphävda förordningen gäller dock fortfarande för  ansökningar om företagsrekonstruktion som har gjorts före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.