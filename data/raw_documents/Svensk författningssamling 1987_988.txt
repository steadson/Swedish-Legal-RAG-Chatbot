Title: Förordning (1987:988) om överenskommelse mellan Sverige och Amerikas Förenta Stater om ömsesidig skattebefrielse för luft- och sjöfartsföretag
SFS Number: Svensk författningssamling 1987:988
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1987988-om-overenskommelse-mellan_sfs-1987-988/
Source Link: http://rkrattsbaser.gov.se/sfst?bet=1987:988
Amendment Register Link: http://rkrattsbaser.gov.se/sfsr?bet=1987:988
Ministry/Authority: Finansdepartementet S3
Issued: 1987-10-22
Metadata: {"Utfärdad": "1987-10-22"}

==================================================

Förordning (1987:988) om överenskommelse mellan Sverige och Amerikas Förenta Stater om ömsesidig skattebefrielse för luft- och sjöfartsföretag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1987:988
Departement/myndighet
:   
Finansdepartementet S3
Utfärdad
:   
1987-10-22
Övrig text
:   
Den engelska texten av bilagan finns inte med här.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Regeringen föreskriver att den överenskommelse som har tagits in som  bilaga till denna förordning, skall gälla.
Bilaga
Utrikesdepartementet bekräftar mottagandet av note nummer 33, daterad  den 8 maj 1987, från den svenska ambassaden.
Utrikesdepartementet föreslår den svenska ambassaden att Amerikas  Förenta Staters regering och Sveriges regering ingår en överenskommelse  om att ändra överenskommelsen den 31 mars 1938 för att ömsesidigt befria  personer med hemvist i den andra avtalsslutande staten från skatt på  inkomst som förvärvas genom användningen av skepp eller luftfartyg i  internationell trafik. Överenskommelsens villkor är följande.
Amerikas Förenta Staters regering befriar, i enlighet med avdelning 872 
(b) och 883 (a) i den federala skattelagen, bruttointäkter som förvärvas  genom användningen av skepp eller luftfartyg i internationell trafik  från skatt om intäkterna förvärvas av fysiska personer med hemvist i  Sverige, som inte är medborgare i Amerikas Förenta Stater, eller av  bolag som bildats i Sverige. Denna befrielse medges under förutsättning  att Sverige medger medborgare i Amerikas Förenta Stater, som inte har  hemvist i Sverige, och bolag som bildats i Amerikas Förenta Stater, som  inte är skattskyldiga i Sverige på grund av hemvist, motsvarande  befrielse.
Beträffande bolag skall befrielsen medges endast om bolaget uppfyller  ettdera av följande villkor:
1. att mer än 50 procent av värdet av bolagets aktier -- direkt eller  indirekt -- tillhör fysiska personer som har hemvist i Sverige eller i  ett annat land som medger medborgare i Amerikas Förenta Stater eller där  hemmahörande bolag motsvarande befrielse, eller
2. att bolagets aktier huvudsakligen och regelmässigt omsätts på en  erkänd värdepappersbörs i Sverige eller i sin helhet ägs av ett bolag  vars aktier omsätts på detta sätt och som bildats i Sverige.
Vid tillämpningen av bestämmelserna om befrielse från skatt i Amerikas  Förenta Stater anses villkoren i punkt 1 uppfyllda om bolaget är en 
"controlled foreign corporation" enligt den federala skattelagen.
Bruttointäkterna inkluderar alla intäkter som förvärvas genom  användningen av skepp och luftfartyg i internationell trafik. Däri  inbegrips intäkter från uthyrning av fullt utrustade och bemannade skepp  och luftfartyg (uthyrning på viss tid eller för viss resa) samt intäkter  från uthyrning av containers och därtill hörande utrustning som är av  underordnad betydelse i förhållande till företagets internationella  användning av skepp eller luftfartyg. Även intäkter från uthyrning av i  huvudsak obemannat skepp eller luftfartyg ("bare boat charter") som  används i internationell trafik inbegrips i begreppet om uthyrningen är  en tillfällig inkomstkälla för ett företag som bedriver internationell  sjöfart eller luftfart.
Utrikesdepartementet anser att denna note tillsammans med ambassadens  svarsnote i vilken Sveriges regering accepterar dessa villkor utgör en  överenskommelse om ändring av överenskommelsen den 31 mars 1938. Denna  överenskommelse skall träda i kraft dagen för ambassadens svarsnote och  skall tillämpas på beskattningsår som börjar den 1 januari 1987 eller  senare.
Envar av de båda regeringarna kan få denna överenskommelse att upphöra  genom att ett meddelande om uppsägning lämnas på diplomatisk väg.
Utrikesdepartementet, Washington den 26 juni 1987
Den svenska ambassaden framför sina hälsningar till utrikesdepartementet  och har äran bekräfta mottagandet av noten daterad den 26 juni 1987 i  vilken en ordning innebärande en ömsesidig befrielse från skatt på  inkomst som förvärvas genom användningen av skepp eller luftfartyg i  internationell trafik föreslås.
Sveriges regering accepterar att från skatt befria bruttointäkter som  förvärvas av medborgare i Amerikas Förenta Stater, som inte har hemvist  i Sverige, eller av bolag som bildats i Amerikas Förenta Stater, som  inte är skattskyldiga i Sverige på grund av hemvist, genom användningen  av skepp eller luftfartyg i internationell trafik.
Beträffande bolag skall befrielsen medges endast om bolaget uppfyller  ettdera av följande villkor:
1. att minst 50 procent av värdet av bolagets aktier -- direkt eller  indirekt -- tillhör fysiska personer som är medborgare i Amerikas  Förenta Stater eller i ett annat land vilket medger personer med hemvist  i Sverige och svenska bolag motsvarande befrielse, eller
2. att bolagets aktier huvudsakligen och regelmässigt omsätts på en  erkänd värdepappersbörs i Amerikas Förenta Stater eller i sin helhet ägs  av ett bolag vars aktier omsätts på detta sätt och som bildats i  Amerikas Förenta Stater.
Bruttointäkterna inkluderar alla intäkter som förvärvas genom  användningen av skepp och luftfartyg i internationell trafik. Däri  inbegrips intäkter från uthyrning av fullt utrustade och bemannade skepp  och luftfartyg (uthyrning på viss tid eller för viss resa) samt intäkter  från uthyrning av containers och därtill hörande utrustning som är av  underordnad betydelse i förhållande till företagets internationella  användning av skepp eller luftfartyg. Även intäkter från uthyrning av i  huvudsak obemannat skepp eller luftfartyg ("bare boat charter") som  används i internationell trafik inbegrips i begreppet om uthyrning är en  tillfällig inkomstkälla för ett företag som bedriver internationell  sjöfart eller luftfart.
Ambassaden har nöjet bekräfta att utrikesdepartementets note och detta  svar utgör en överenskommelse om ändring av överenskommelsen den 31 mars 
1938, vilken överenskommelse skall träda i kraft denna dag och tillämpas  på beskattningsår som börjar den 1 januari 1987 eller senare.
Envar av de båda regeringarna kan få denna överenskommelse att upphöra  genom att ett meddelande om uppsägning lämnas på diplomatisk väg.
Svenska ambassaden etc.
Washington, DC, 24 juli 1987
Övergångsbestämmelser
1987:988
Denna förordning träder i kraft den 1 januari 1988.
Förordningen tillämpas på inkomst som är hänförlig till beskattningsår  som börjar den 1 januari 1987 eller senare.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.