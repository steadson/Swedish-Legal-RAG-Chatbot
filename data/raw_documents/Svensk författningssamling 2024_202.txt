Title: Förordning (2024:202) om statligt stöd för vissa åtgärder som syftar till att bevara eller återställa biologisk mångfald
SFS Number: Svensk författningssamling 2024:202
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024202-om-statligt-stod-for-vissa_sfs-2024-202/
Source Link: http://rkrattsbaser.gov.se/sfst?bet=2024:202
Amendment Register Link: http://rkrattsbaser.gov.se/sfsr?bet=2024:202
Ministry/Authority: Klimat- och näringslivsdepartementet
Issued: 2024-04-11
Metadata: {"Utfärdad": "2024-04-11", "Ändrad": "t.o.m. SFS 2025:834"}

==================================================

Förordning (2024:202) om statligt stöd för vissa åtgärder som syftar till att bevara eller återställa biologisk mångfald
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:202
Departement/myndighet
:   
Klimat- och näringslivsdepartementet
Utfärdad
:   
2024-04-11
Ändrad
:   
t.o.m. SFS 2025:834
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om att  länsstyrelsen får lämna statligt stöd till företag för vissa  åtgärder som syftar till att bevara, stärka, utveckla eller  återställa den biologiska mångfalden.
2 §
Förordningen är meddelad med stöd av
- 8 kap. 11 § regeringsformen i fråga om 34 §, och
- 8 kap. 7 § regeringsformen i fråga om övriga bestämmelser.
Ord och uttryck
3 §
Ord och uttryck i förordningen har samma betydelse som i
1. kommissionens förordning (EU) nr 1408/2013 av den 
18 december 2013 om tillämpningen av artiklarna 107 och 108 i  fördraget om Europeiska unionens funktionssätt på stöd av  mindre betydelse inom jordbrukssektorn,
2. kommissionens förordning (EU) nr 651/2014 av den 17 juni 
2014 genom vilken vissa kategorier av stöd förklaras förenliga  med den inre marknaden enligt artiklarna 107 och 108 i  fördraget, och
3. kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse.
Förordning (2025:834).
Förutsättningar för stöd och stödberättigande åtgärder
4 §
Stöd enligt 8 och 9 §§ får endast lämnas i enlighet med de  villkor och till sådana åtgärder som anges i kapitel I och  artikel 45 i kommissionens förordning (EU) nr 651/2014.
Stöd enligt 8 a, 9 a och 9 b §§ får endast lämnas i enlighet  med de villkor som anges i kommissionens förordning (EU)  nr 1408/2013 eller kommissionens förordning 2023/2831.
Förordning (2025:834).
5 §
Om uppgifter om ett stöd enligt denna förordning ska  offentliggöras enligt artikel 9 i kommissionens förordning 
(EU) nr 651/2014, får stödet bara beviljas om företaget  samtycker till offentliggörandet.
6 §
Stöd enligt förordningen lämnas som bidrag.
Stöd får lämnas om det finns medel.
7 §
Stöd får lämnas till sådana företag som äger eller  arrenderar den mark där åtgärden ska utföras.
Stöd får även lämnas till företag som har medgivande från  markägaren eller arrendatorn att utföra åtgärden.
8 §
Stöd får lämnas för att beskära lövträd på eller i  anslutning till jordbruksmark, om träden bär tydliga spår av  att tidigare ha beskurits återkommande.
Ett stöd får endast avse träd med höga naturvärden och endast  åtgärder som bedöms bidra till att bevara, stärka eller  utveckla trädets höga naturvärden.
8 a §
Stöd får lämnas för att återkommande beskära lövträd  eller buskar på eller i anslutning till jordbruksmark, om  träden eller buskarna bär tydliga spår av att tidigare ha  beskurits återkommande eller beskärs för första gången.
Ett stöd får endast avse träd eller buskar med eller potential  för utveckling av höga naturvärden och endast åtgärder som  bedöms bidra till att bevara, stärka eller utveckla trädets  eller buskens höga naturvärden. Förordning (2025:834).
9 §
Stöd får lämnas för åtgärder som möjliggör att en  igenvuxen ängsmark eller betesmark kan slås eller betas och  som består i att
1. röja bort träd, sly eller buskar, eller
2. samla ihop och föra bort ris eller virke.
Stöd får också lämnas för andra åtgärder som möjliggör att en  igenvuxen ängsmark eller betesmark kan slås eller betas.
Ett stöd får endast avse åtgärder som bedöms bidra till att  bevara, stärka, utveckla eller återställa höga naturvärden och  som omfattar minst 0,3 hektar igenvuxen ängsmark eller  betesmark.
9 a §
Stöd får lämnas för att bränna ljunghed eller gräsmark.
Ett stöd får endast avse åtgärder som bedöms bidra till att  bevara, stärka eller utveckla höga naturvärden och som  omfattar minst 0,1 hektar mark. Om det behövs för att syftet  med åtgärden ska kunna uppfyllas får även impediment och annan  mark som inte ska brännas inkluderas vid beräkning av arealen.
Förordning (2025:834).
9 b §
Stöd får lämnas för skötsel av myrar som har ett  fältskikt som domineras av gräs, starr, örter eller fräken  genom att
1. slå myren med skärande eller klippande redskap som inte är  finfördelande, och
2. ta bort avslagen växtmassa på myren före starten på  efterföljande växtsäsong.
Ett stöd får endast avse åtgärder i Norrbottens,  Västerbottens, Jämtlands och Västernorrlands län som bedöms  bidra till att bevara eller stärka natur- och  kulturmiljövärden som har skapats som en följd av att myren  regelbundet slagits eller till att utveckla sådana natur- och  kulturmiljövärden.
Åtgärder som vidtas på myrar som inte är rikkärr är endast  stödberättigande om de omfattar minst 0,5 hektar  sammanhängande myr. Vid beräkning av den sammanhängande  arealen myr får, utöver den mark som åtgärder vidtas på, det  även medräknas
1. annan mark som behöver slås för att bevara eller stärka  natur- och kulturmiljövärden som har skapats som en följd av  att myren regelbundet slagits eller för att utveckla sådana  natur- och kulturmiljövärden, eller
2. mark med byggnader avsedda för förvaring av hö, permanenta  hässjor eller andra kulturmiljövärden som har skapats som en  följd av att myren regelbundet slagits. Förordning (2025:834).
10 §
Stöd får inte lämnas för en åtgärd som
1. måste genomföras för att uppfylla en skyldighet enligt lag  eller annan författning eller enligt villkor i ett tillstånd,  eller
2. har påbörjats innan beslut om stöd har fattats.
11 §
Stöd får inte lämnas för en åtgärd som det har beviljats  annat offentligt stöd för.
12 §
Stöd får inte lämnas för en åtgärd som avser mark som har  varit föremål för statligt stöd eller EU-stöd för
1. skötselåtgärder inom fem år före ansökningstillfället,  eller
2. andra åtgärder som syftat till att bevara eller återställa  biologisk mångfald inom tio år före ansökningstillfället.
Länsstyrelsen får medge undantag från första stycket om det  finns särskilda skäl.
13 §
Stöd som lämnas enligt 8 eller 9 § får ges med högst 
70 procent av investeringskostnaden för de stödberättigande  åtgärderna. Förordning (2025:834).
Ansökan om stöd
14 §
En ansökan om stöd ska vara skriftlig och lämnas in  elektroniskt till länsstyrelsen i det län där de åtgärder som  stödet avser huvudsakligen avses utföras. Ansökan ska  innehålla de handlingar och uppgifter som behövs för att  ansökan ska kunna prövas.
14 a §
En ansökan om stöd som lämnas i enlighet med förordning 
(EU) nr 1408/2013 ska innehålla en redogörelse för
1. allt annat stöd av mindre betydelse som sökanden fått under  de två föregående åren och det innevarande året, och
2. allt annat stöd som företaget tidigare ansökt om eller  beviljats och som avser samma stödberättigande kostnader som  ansökan omfattar. Förordning (2025:834).
14 b §
En ansökan om stöd som lämnas i enlighet med förordning 
(EU) 2023/2831 ska innehålla en redogörelse för
1. allt annat stöd av mindre betydelse som sökanden fått under  den senaste treårsperioden, och
2. allt annat stöd som företaget tidigare ansökt om eller  beviljats och som avser samma stödberättigande kostnader som  ansökan omfattar. Förordning (2025:834).
Länsstyrelsens prövning av och beslut om stöd
15 §
Länsstyrelsen prövar ansökningar och beslutar om stöd.
Länsstyrelsen ska i fråga om stöd enligt 9 a och 9 b §§
1. lämna de upplysningar till sökanden som följer av  artikel 7.5 i förordning (EU) nr 1408/2013 eller artikel 7.4 i  förordning (EU) 2023/2831, och
2. genomföra den kontroll som följer av artikel 6.4 i  förordning (EU) nr 1408/2013 eller artikel 6.4 i förordning 
(EU) 2023/2831.
Naturvårdsverket beslutar om antalet prövningstillfällen per  år och publicerar uppgifter om prövningstillfällena på sin  webbplats. Förordning (2025:834).
16 §
Vid fördelningen av stöd mellan ansökningar enligt 8, 
8 a, 9, 9 a och 9 b §§ ska länsstyrelsen prioritera den eller  de åtgärder som vid varje prövningstillfälle bedöms ha bäst  förutsättningar att på ett varaktigt sätt uppfylla syftet med  stödet. Förordning (2025:834).
17 §
Vid fördelningen av stöd enligt 8 eller 8 a § ska  länsstyrelsen prioritera åtgärder som bedöms vara viktiga för  att bevara eller sprida arter som gynnas av att träd beskärs.
Förordning (2025:834).
18 §
Vid fördelningen av stöd enligt 9 § ska länsstyrelsen  prioritera åtgärder som avses utföras på mark som
1. bedöms vara viktig för att bevara eller sprida arter som  gynnas av att marken betas eller slås,
2. domineras av sådana livsmiljötyper som anges i bilagan till  denna förordning och som påtagligt gynnas av att marken där de  förekommer betas eller slås, och
3. efter genomförda åtgärder bedöms kunna komma att domineras  av sådana livsmiljötyper som anges i bilagan till denna  förordning och som påtagligt gynnas av att marken där de  förekommer betas eller slås.
18 a §
Vid fördelningen av stöd enligt 9 a § ska länsstyrelsen  prioritera åtgärder som utförs på mark som
1. regelbundet betas eller slås,
2. bedöms vara viktig för att bevara eller sprida arter som  gynnas av att marken bränns, och
3. domineras av sådana livsmiljötyper som anges i bilagan till  denna förordning och som påtagligt gynnas av att marken där de  förekommer bränns. Förordning (2025:834).
18 b §
Vid fördelning av stöd enligt 9 b § ska länsstyrelsen  prioritera åtgärder som utförs på myrar som
1. har höga natur- och kulturmiljövärden till följd av att  myren regelbundet slagits,
2. bedöms vara viktig för att bevara eller sprida arter som  gynnas av att myren slås, och
3. domineras av sådana livsmiljötyper som anges i bilagan till  denna förordning och som påtagligt gynnas av att myren där de  förekommer slås. Förordning (2025:834).
19 §
I ett beslut om stöd ska länsstyrelsen ange de villkor  för åtgärdernas utförande som behövs för att tillgodose syftet  med stödet, den period beslutet avser och den tidpunkt när de  stödberättigande åtgärderna senast ska vara slutförda.
Ett beslut om stöd ska alltid innehålla ett villkor om att  stödmottagaren ska ge länsstyrelsen tillfälle att på plats  kontrollera utförandet av de åtgärder som stödet avser.
20 §
Ett beslut om stöd enligt 8 eller 9 § ska avse en period  om minst ett och högst åtta år och innehålla en plan för  åtgärderna.
Länsstyrelsens utbetalning av stöd
21 §
Länsstyrelsen betalar ut stöd enligt denna förordning.
Ett beslutat stödbelopp får betalas ut i omgångar.
22 §
Stödmottagaren ska lämna in en skriftlig begäran om  utbetalning av beviljat stöd till länsstyrelsen. Till begäran  ska stödmottagaren bifoga specificerade skriftliga underlag  för att styrka den kostnad som begäran avser.
23 §
Ett stöd får inte betalas ut till ett företag som är  föremål för betalningskrav på grund av ett beslut av  Europeiska kommissionen om att ett stöd beviljat av en svensk  stödgivare är olagligt och oförenligt med den inre marknaden.
24 §
Länsstyrelsen ska besluta att ett stöd helt eller delvis  inte ska betalas ut om
1. den som har ansökt om eller beviljats stöd genom att lämna  oriktiga uppgifter har orsakat att stödet beviljats felaktigt  eller med för högt belopp,
2. stödet av något annat skäl har beviljats felaktigt eller  med för högt belopp och mottagaren borde ha insett detta,  eller
3. ett villkor för stödet inte har följts.
Redovisning
25 §
Genomförda åtgärder ska redovisas till länsstyrelsen  tillsammans med en ekonomisk redovisning och specificerade  skriftliga underlag som styrker den kostnad som stödet avser.
26 §
Efter att åtgärderna i planen har slutförts ska  länsstyrelsen i de fall det behövs på plats kontrollera  utförandet av åtgärderna för att se att de har utförts i  enlighet med villkoren för stödet.
Tillsyn
27 §
Länsstyrelsen utövar tillsyn över att villkoren för  stödet följs.
Anmälningsskyldighet
28 §
Den som ansöker om eller har beviljats stöd enligt denna  förordning ska utan dröjsmål till länsstyrelsen anmäla sådana  ändrade förhållanden som kan påverka rätten till eller  storleken av stödet.
Återbetalning och återkrav
29 §
En stödmottagare är återbetalningsskyldig om någon av de  grunder som anges i 24 § föreligger.
30 §
Om en stödmottagare är återbetalningsskyldig enligt 29 §,  ska länsstyrelsen besluta att helt eller delvis kräva tillbaka  stödet.
På det belopp som en stödmottagare är återbetalningsskyldig  för ska ränta enligt räntelagen (1975:635) betalas.
Länsstyrelsen får besluta att helt eller delvis avstå från  återkravet om det finns särskilda skäl.
31 §
Om länsstyrelsen har beslutat om återkrav eller ränta  enligt 30 § får det belopp som ska betalas enligt beslutet  räknas av mot annan utbetalning av stöd enligt förordningen.  Avräkning får inte ske i de fall som avses i 23 §.
Uppföljning och utvärdering
32 §
Naturvårdsverket ska följa upp och utvärdera de stöd som  lämnas enligt denna förordning. Länsstyrelsen ska hjälpa  Naturvårdsverket med uppföljningen och utvärderingen.
33 §
En stödmottagare ska på länsstyrelsens begäran lämna de  uppgifter som behövs för uppföljning och utvärdering av de  åtgärder som stöd har lämnats för.
Rätt att meddela föreskrifter
34 §
Naturvårdsverket får meddela föreskrifter om
1. vad en sådan plan för åtgärderna som avses i 20 § ska  innehålla, och
2. verkställigheten av denna förordning.
Offentliggörande, rapportering och registerföring
35 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Överklagande
36 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 23, 24, 30 och 31 §§ får dock inte överklagas.
Bilaga
Förteckning över livsmiljötyper
Denna förteckning innehåller en uppräkning av livsmiljötyper  enligt rådets direktiv 92/43/EEG av den 21 maj 1992 om  bevarande av livsmiljöer samt vilda djur och växter, som  påtagligt gynnas av att marken där de förekommer betas eller  slås.
Den sifferkod som anges vid varje livsmiljötyp motsvarar den  Natura 2000-kod som avses i direktiv 92/43/EEG.
Salta strandängar (1330)
Havsstrandängar av Östersjötyp (1630)
Torra sandhedar med ljung och kråkbär i inlandet (2320)
Inlandssanddyner med öppna gräsmarker med borsttåtel eller  andra pionjärgräs (2330)
Fukthed med klockljung (4010)
Ris- och gräshedar nedanför trädgränsen (4030)
Enbuskmarker nedanför trädgränsen (5130)
Basiska berghällar (6110)
Kalkgräsmarker nedanför trädgränsen (6210)
Artrika stagg-gräsmarker nedanför trädgränsen (6230)
Artrika silikatgräsmarker nedanför trädgränsen (6270)
Kalkhällmarker (6280)
Fuktängar med blåtåtel eller starr (6410)
Högörtssamhällen (6430)
Nordliga översvämningsängar (6450)
Slåtterängar i låglandet (6510)
Höglänta slåtterängar (6520)
Lövängar (6530)
Öppna svagt välvda mossar, fattiga och intermediära kärr och  gungflyn (7140)
Mineralrika källor och källkärr av fennoskandisk typ (7160)
Rikkärr (7230)
Aapamyrar (7310)
Karsthällmarker (8240)
Trädklädd betesmark (9070)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.