Title: Förordning (2022:1515) om möjlighet för universitet och högskolor att tillhandahålla bostäder
SFS Number: Svensk författningssamling 2022:1515
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221515-om-mojlighet-for_sfs-2022-1515/
Source Link: http://rkrattsbaser.gov.se/sfst?bet=2022:1515
Amendment Register Link: http://rkrattsbaser.gov.se/sfsr?bet=2022:1515
Ministry/Authority: Utbildningsdepartementet
Issued: 2022-11-24
Metadata: {"Utfärdad": "2022-11-24"}

==================================================

Förordning (2022:1515) om möjlighet för universitet och högskolor att tillhandahålla bostäder
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1515
Departement/myndighet
:   
Utbildningsdepartementet
Utfärdad
:   
2022-11-24
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om möjlighet för  universitet och högskolor att hyra bostadslägenheter och  upplåta dem i andra hand till vissa grupper av studenter och  forskare. I förordningen finns också bestämmelser om avgifter,  statlig ersättning och redovisning.
Förordningen gäller universitet och högskolor som omfattas av  högskolelagen (1992:1434). Med högskolor avses i denna  förordning både universitet och högskolor. Högskolorna  omfattas inte av förbudet mot att ingå hyresavtal för  bostadslägenheter i 9 a § första stycket förordningen 
(1993:528) om statliga myndigheters lokalförsörjning.
Syftet med bestämmelserna är att säkerställa  internationaliseringen i högskolan och rörligheten bland  forskare.
2 §
Förordningen är meddelad med stöd av 8 kap. 7 §  regeringsformen.
Förutsättningar för att ingå hyresavtal för bostäder och hyra  ut bostäderna i andra hand
3 §
En högskola får, om det är nödvändigt för att säkerställa  internationaliseringen vid högskolan eller rörligheten bland  forskare, ingå avtal om hyra av bostadslägenheter i en kommun  där det råder brist på bostäder för att upplåta lägenheterna i  andra hand till
1. studenter som genomför en begränsad del av sin utbildning  vid högskolan inom ramen för ett utbytesprogram med en  utländsk högskola,
2. studenter på grundnivå eller avancerad nivå som är  avgiftsskyldiga enligt 5 § förordningen (2010:543) om  anmälningsavgift och studieavgift vid universitet och  högskolor,
3. studenter på forskarnivå (doktorander) som har påbörjat  sina studier de senaste sex månaderna,
4. gästforskare vid högskolan, under förutsättning att de inte  är anställda där, eller
5. anställda vid högskolan som
a) har varit anställda vid högskolan i högst sex månader,
b) i huvudsak arbetar med forskning eller konstnärlig  forskning, och
c) har avlagt doktorsexamen eller konstnärlig doktorsexamen  eller har nått motsvarande vetenskaplig kompetens respektive  konstnärlig kompetens högst fem år innan anställningen  påbörjas.
4 §
När en högskola hyr bostadslägenheter enligt 3 § får den  inte avtala om en längre hyrestid än tio år.
Högskolan får inte låta hyrestiden förlängas med mer än tio år  i taget.
5 §
Högskolan får upplåta de hyrda bostadslägenheterna i andra  hand till personer som ingår i någon av de grupper som anges i 
3 § 1-5.
Avgifter
6 §
En högskola ska ta ut en avgift när den upplåter en  bostadslägenhet enligt 5 §.
Avgiften ska beräknas så att den bidrar till att täcka  verksamhetens kostnader. Avgiften får dock inte vara högre än  skälig hyra enligt 12 kap. 55 § jordabalken.
Ersättning för att tillhandahålla bostäder
7 §
En högskola som har hyrt bostadslägenheter enligt 3 § får  använda anslagsmedel för att ersätta sina kostnader för att  hyra lägenheterna och andra kostnader för att kunna upplåta  dem enligt 5 §.
Anslagsmedel får inte användas i den utsträckning kostnaderna  kan täckas av avgifter som avses i 6 §.
Ersättningen lämnas i enlighet med kommissionens beslut 
2012/21/EU av den 20 december 2011 om tillämpningen av  artikel 106.2 i fördraget om Europeiska unionens funktionssätt  på statligt stöd i form av ersättning för allmännyttiga  tjänster som beviljas vissa företag som fått i uppdrag att  tillhandahålla tjänster av allmänt ekonomiskt intresse.
Redovisning
8 §
En högskola som har hyrt bostadslägenheter enligt 3 § ska  i årsredovisningen redovisa
1. vilken eller vilka grupper som högskolan har beslutat att  upplåta lägenheter till,
2. antal lägenheter som högskolan hyr och beläggningsgraden  för dessa,
3. kostnader och intäkter som kan hänföras till högskolans  upplåtelser av bostadslägenheter,
4. intäkter fördelade på avgifter respektive anslag, och
5. en prognos för kommande år med motsvarande uppgifter.
Kostnader och intäkter som kan hänföras till högskolans  tillhandahållande av bostadslägenheter ska särredovisas från  övrig verksamhet.
Tillgång till information
9 §
En högskola som har hyrt bostadslägenheter enligt 3 § ska  bevara hyresavtalen, de uppgifter som anges i 8 § 1-4 och de  andra handlingar som behövs för att Sverige ska kunna fullgöra  de skyldigheter som följer av kommissionens beslut 2012/21/EU.  Handlingarna och uppgifterna ska bevaras i tio år från det att  hyresavtalen upphör att gälla.
Övergångsbestämmelser
2022:1515
1. Denna förordning träder i kraft den 1 januari 2023.
2. Bestämmelserna i 3 §, 4 § första stycket och 5-9 §§  tillämpas inte i fråga om avtal som har ingåtts före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.