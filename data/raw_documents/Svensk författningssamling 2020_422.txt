Title: Lag (2020:422) om Rättsmedicinalverkets elimineringsdatabas
SFS Number: Svensk författningssamling 2020:422
URL: https://www.riksdagen.se/sv/dokument-och-lagar/dokument/svensk-forfattningssamling/lag-2020422-om-rattsmedicinalverkets_sfs-2020-422/
Source Link: http://rkrattsbaser.gov.se/sfst?bet=2020:422
Amendment Register Link: http://rkrattsbaser.gov.se/sfsr?bet=2020:422
Ministry/Authority: Justitiedepartementet DÅ
Issued: 2020-06-04
Metadata: {"Utfärdad": "2020-06-04"}

==================================================

Lag (2020:422) om Rättsmedicinalverkets elimineringsdatabas
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:422
Departement/myndighet
:   
Justitiedepartementet DÅ
Utfärdad
:   
2020-06-04
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Ändamål
1 §
Rättsmedicinalverket får föra ett register över dna-
profiler i syfte att stärka kvaliteten i den rättsgenetiska  verksamheten med dna-analyser (elimineringsdatabasen) i  enlighet med denna lag.
Uppgifter i elimineringsdatabasen får endast behandlas för att  upptäcka och utreda kontamineringar av det som är föremål för  dna-analys.
Innebörden av vissa uttryck
2 §
I denna lag avses med
dna-analys: varje förfarande som kan användas för analys av  deoxiribonukleinsyra i humant material, och
dna-profil: resultatet av en dna-analys som presenteras i form  av siffror eller bokstäver.
Förhållandet till annan dataskyddsreglering
3 §
Vid behandling av personuppgifter enligt denna lag gäller  lagen (2020:421) om Rättsmedicinalverkets behandling av  personuppgifter och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
Personuppgiftsansvar
4 §
Rättsmedicinalverket är personuppgiftsansvarigt för  behandling av personuppgifter i elimineringsdatabasen.
Innehåll
5 §
Elimineringsdatabasen får innehålla dna-profiler från  personer som anges i 6 och 7 §§ och som genom att komma i  kontakt med material eller prover som ska bli föremål för dna-
analys eller lokaler där sådana analyser utförs riskerar att  kontaminera dessa. Databasen får också innehålla dna-profiler  som har påträffats vid en dna-analys och som inte kan hänföras  till en identifierad person.
En dna-profil som registreras i databasen får endast ge  information om identitet och inte om personliga egenskaper.
Utöver dna-profiler får elimineringsdatabasen innehålla  uppgifter om vem dna-profilen avser.
Provtagning
6 §
Anställda vid Rättsmedicinalverket och andra som  återkommande kan komma i kontakt med och därigenom riskerar  att kontaminera material som används vid dna-analys, prover  som ska bli föremål för dna-analys eller lokaler där sådana  analyser utförs, är skyldiga att lämna prov för dna-analys i  syfte att dna-profilen ska registreras i  elimineringsdatabasen. Provet tas i form av salivprov.
7 §
För att få tillträde till en lokal där dna-prover hanteras  eller förvaras är även den som inte omfattas av 6 § men som  riskerar att kontaminera lokalen, prover som ska bli föremål  för dna-analys eller material som används för dna-analys  skyldig att lämna prov för dna-analys i syfte att dna-profilen  ska registreras i elimineringsdatabasen. Provet tas i form av  salivprov.
8 §
Ett prov för dna-analys som har tagits med stöd av 6 eller 
7 § får inte användas för något annat ändamål än det som  provet togs för och ska förstöras senast sex månader efter det  att provet togs.
Användning av elimineringsdatabasen
9 §
Dna-profiler i elimineringsdatabasen får endast användas  för jämförelser med
1. dna-profiler från prov som analyseras vid  Rättsmedicinalverket, och
2. dna-profiler som har tagits fram för att kvalitetssäkra den  rättsgenetiska verksamheten med dna-analyser.
Längsta tid för behandling
10 §
Uppgifter i elimineringsdatabasen får behandlas så länge  de behövs för att upptäcka och utreda om en persons dna kan ha  kontaminerat material, prover eller lokaler, dock som längst  den tid som anges i andra-fjärde styckena.
Uppgifter som rör anställda vid Rättsmedicinalverket får inte  behandlas längre än två år efter det att det förhållande som  grundade skyldigheten att lämna prov upphörde.
Uppgifter som har registrerats med stöd av 7 § får inte  behandlas längre än ett år efter det att uppgifterna  registrerades.
Uppgifter som rör andra än de som anges i andra och tredje  styckena får inte behandlas längre än ett år efter det att det  förhållande som grundade skyldigheten att lämna prov upphörde.
Bestämmelsen i 2 kap. 17 § andra stycket brottsdatalagen 
(2018:1177) gäller inte vid tillämpning av denna paragraf.
Skadestånd
11 §
Inom det område som omfattas av brottsdatalagen 
(2018:1177) ska bestämmelsen om skadestånd i 7 kap. 1 §  brottsdatalagen tillämpas vid behandling av personuppgifter i  strid med denna lag eller föreskrifter som har meddelats i  anslutning till den.
Rätt att meddela föreskrifter
12 §
Regeringen eller den myndighet som regeringen bestämmer  kan med stöd av 8 kap. 7 § regeringsformen
1. meddela närmare föreskrifter om vilka personalkategorier  vid Rättsmedicinalverket och vilka andra personkategorier  enligt 6 och 7 §§ som är skyldiga att lämna prover för dna-
analys till elimineringsdatabasen,
2. meddela närmare föreskrifter om tillgången till uppgifter i  elimineringsdatabasen, och
3. meddela föreskrifter om förfarandet vid överensstämmelse  mellan en dna-profil i elimineringsdatabasen och en annan dna-
profil.
Övergångsbestämmelser
2020:422
1. Denna lag träder i kraft den 1 juli 2020.
2. En dna-profil som har registrerats före den 1 juli 2020 i  syfte att upptäcka och utreda kontamineringar av det som är  föremål för dna-analys, får registreras i  elimineringsdatabasen om den registrerade godtar det. De dna-
profiler som inte registreras i elimineringsdatabasen ska  gallras senast den 1 januari 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.