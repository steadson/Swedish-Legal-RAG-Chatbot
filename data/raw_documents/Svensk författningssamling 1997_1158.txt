Title: Förordning (1997:1158) om statsbidrag för teckenspråksutbildning för vissa föräldrar
SFS Number: Svensk författningssamling 1997:1158
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19971158-om-statsbidrag-for_sfs-1997-1158/
Source Link: http://rkrattsbaser.gov.se/sfst?bet=1997:1158
Amendment Register Link: http://rkrattsbaser.gov.se/sfsr?bet=1997:1158
Ministry/Authority: Utbildningsdepartementet
Issued: 1997-12-11
Metadata: {"Utfärdad": "1997-12-11", "Ändrad": "t.o.m. SFS 2024:1348"}

==================================================

Förordning (1997:1158) om statsbidrag för teckenspråksutbildning för vissa föräldrar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1997:1158
Departement/myndighet
:   
Utbildningsdepartementet
Utfärdad
:   
1997-12-11
Ändrad
:   
t.o.m. SFS 2024:1348
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Statsbidrag lämnas enligt denna förordning för kostnader  för anordnande av och deltagande i teckenspråksutbildning för  föräldrar till barn som för kommunikation är i behov av  teckenspråk (TUFF).
Vid tillämpningen av denna förordning likställs med förälder
1. särskilt förordnad vårdnadshavare som inte är förälder och  som har vård om barnet,
2. den som är gift med en förälder eller bor tillsammans med  en förälder under äktenskapsliknande förhållanden, och
3. den som har tagit emot ett barn för stadigvarande vård och  fostran i sitt hem.
Statsbidrag lämnas i den mån det finns tillgång på medel.
Förordning (2024:1348).
Utbildningen
2 §
TUFF ska syfta till att ge föräldrarna sådana färdigheter  att de kan använda teckenspråk i kontakt med sina barn och  därmed främja barnens utveckling. Förordning (2024:1348).
3 §
TUFF ska bestå av påbyggbara kurser om sammanlagt 
240 timmar. Utbildningstiden får förlängas med högst 
100 timmar för den som har särskilda svårigheter att nå målen  med utbildningen. Kurserna ska utgå från de förkunskaper som  fås genom den introduktion i teckenspråk som erbjuds inom  ramen för habilitering enligt 8 kap. 7 § hälso- och  sjukvårdslagen (2017:30) eller motsvarande kunskaper.
Statens skolverk ska fastställa en ramkursplan för TUFF. Av  ramkursplanen ska målen med TUFF framgå.
Utbildningsanordnaren ska utifrån ramkursplanen fastställa en  plan för utbildningen. Förordning (2024:1348).
4 §
Utbildningsanordnaren ska ha förutsättningar för lokalt  utvecklingsarbete och antingen erbjuda en teckenspråkig miljö  eller på annat sätt säkerställa att den utbildning som erbjuds  leder till att utbildningens mål nås.
För undervisningen ska utbildningsanordnaren använda  kompetenta lärare. Förordning (2024:1348).
5 §
Om någon deltagare behöver det ska utbildningsanordnaren  erbjuda internatboende eller motsvarande och barntillsyn.
Utbildningsanordnaren bör sträva efter att planera TUFF så att  syskon kan få teckenspråksutbildning samtidigt med  föräldrarna. Förordning (2024:1348).
6 §
TUFF får i första hand ges till dess att barnet har  slutfört skolgången i grundskolan, anpassade grundskolan,  specialskolan eller sameskolan. Föräldrar till yngre barn ska  prioriteras. Förordning (2022:1610).
7 §
Den som deltagit i en kurs har rätt att få ett intyg över genomförd utbildning.
Bidrag till anordnare av TUFF
8 §
Statsbidrag till anordnare av TUFF får lämnas till  kostnader för
1. utbildningen,
2. internatboende eller motsvarande, och
3. barntillsyn, förskola eller fritidsverksamhet som  utbildningsanordnaren anordnar för deltagarnas barn.
Förordning (2024:1348).
9 §
Statsbidrag får inte lämnas till en utbildningsanordnare  som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Specialpedagogiska  skolmyndigheten. Förordning (2024:1348).
9 a §
Statsbidrag får inte lämnas för kostnader som något  statligt bidrag redan har lämnats för. Förordning (2024:1348).
10 §
Ansökan om statsbidrag ska göras skriftligen av en  behörig företrädare för utbildningsanordnaren och lämnas till  Specialpedagogiska skolmyndigheten som prövar frågor om  bidraget och betalar ut det.
I ansökan ska utbildningsanordnaren lämna uppgift om beräknad  omfattning och lämna en kostnadsberäkning för utbildningen.
Utbildningsanordnaren ska i övrigt lämna de uppgifter och  handlingar som myndigheten behöver för att kunna pröva  ansökan. Förordning (2024:1348).
11 §
Ett beslut om statsbidrag får förenas med villkor.  Villkoren ska framgå av beslutet. Förordning (2024:1348).
12 §
Innan Specialpedagogiska skolmyndigheten beslutar om  statsbidrag till en utbildningsanordnare ska berörda  intresseorganisationer höras. Förordning (2024:1348).
13 §
De utbildningsanordnare som får statsbidrag enligt bestämmelserna i denna förordning ska till Specialpedagogiska skolmyndigheten lämna de uppgifter som myndigheten begär.
Förordning (2008:399).
13 a §
Den som ansöker om eller har beviljats statsbidrag  enligt denna förordning ska snarast möjligt till  Specialpedagogiska skolmyndigheten anmäla sådana ändrande  förhållanden som kan påverka rätten till bidraget eller  storleken på det. Förordning (2024:1348).
14 §
En utbildningsanordnare som är mottagare av statsbidrag  enligt denna förordning är återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 25 §,  eller
4. mottagaren inte har följt villkor som framgår av beslutet  om bidrag. Förordning (2024:1348).
14 a §
Specialpedagogiska skolmyndigheten ska besluta att helt  eller delvis kräva tillbaka ett statsbidrag, om mottagaren av  bidraget är återbetalningsskyldig enligt 14 §.
Om det finns synnerliga skäl för det, får Specialpedagogiska  skolmyndigheten besluta att helt eller delvis avstå från  återkrav. Förordning (2024:1348).
14 b §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Specialpedagogiska  skolmyndigheten besluta att helt eller delvis avstå från krav  på ränta. Förordning (2024:1348).
14 c §
Specialpedagogiska skolmyndigheten ska besluta att ett  beviljat statsbidrag helt eller delvis inte ska betalas ut om  mottagaren av bidraget inte längre bedöms uppfylla villkoren  för det eller om det finns grund för återbetalning enligt 
14 §. Beslutet gäller omedelbart. Förordning (2024:1348).
15 §
Specialpedagogiska skolmyndigheten får meddela de ytterligare föreskrifter som behövs för verkställigheten av denna förordning i fråga om bidrag till anordnare av TUFF.
Förordning (2008:399).
Ersättning till deltagare i TUFF
16 §
Deltagare i utbildning som det lämnas statsbidrag för enligt denna förordning kan få ersättning för varje timme under vilken de förlorar arbetsinkomst eller motsvarande på grund av
1. deltagandet i utbildningen, och
2. resor till eller från den plats där utbildningen äger rum.
Förordning (2012:159).
17 §
Resekostnadsersättning lämnas för resa från hemorten till studieorten vid början av en kurs och för återresa till hemorten efter kursens slut. Ersättning lämnas dock endast för resa inom landet.
18 §
Ersättning får lämnas endast till deltagare som är bosatta i Sverige.
19 §
Ersättning till deltagare beslutas och betalas ut av Centrala studiestödsnämnden.
20 §
Ansökan om ersättning lämnas till Centrala studiestödsnämnden och görs på blankett som nämnden fastställer. Ansökan skall ges in inom den tid och i den ordning som nämnden bestämmer. Om det finns särskilda skäl får en ansökan prövas även om den har kommit in för sent.
En ansökan om ersättning skall vara undertecknad av den sökande. Är sökanden omyndig eller har förvaltare enligt föräldrabalken förordnats för sökanden, skall förmyndaren, eller, om det kan anses ingå i uppdraget, förvaltaren ha lämnat sitt samtycke på ansökningen.
Uppgifterna i ansökningen skall avges på heder och samvete.
21 §
Ersättning betalas ut efter rekvisition av deltagaren.
Deltagaren skall lämna uppgift om det antal arbetstimmar med inkomstbortfall som han eller hon har behövt ta i anspråk för TUFF och för resor till och från den plats där TUFF ägt rum.
Uppgifterna om genomgången utbildning och om inkomstbortfall skall styrkas genom intyg. Om deltagare som inte är arbetstagare saknar möjlighet att styrka inkomstbortfall genom intyg, får ersättning för inkomstbortfall ändå betalas ut om det på annat sätt kan göras sannolikt att förlust av arbetsinkomst eller motsvarande har uppstått.
Rekvisitionen skall undertecknas av deltagaren. Uppgift i rekvisition avges på heder och samvete.
22 §
Om någon har fått ersättning obehörigen eller med för högt belopp och insett eller bort inse detta, kan vad som har lämnats för mycket genast återkrävas.
På ersättning som krävs tillbaka skall ränta tas ut från den dag som infaller en månad efter det att beslut om återkrav har fattats efter en räntesats som vid varje tidpunkt med två procentenheter överstiger statens utlåningsränta.
Bestämmelserna i 6 kap. 6 § studiestödsförordningen (2000:655)
om expeditionsavgift vid återkrav skall tillämpas. Avgiften skall betalas inom den tid och på det sätt som Centrala studiestödsnämnden bestämmer. Förordning (2001:291).
23 §
Specialpedagogiska skolmyndigheten får meddela föreskrifter om storleken på den ersättning som avses i 16 §.
Beloppet ska vara lika för alla ersättningsmottagare och fastställas per kalenderår.
Centrala studiestödsnämnden får meddela de ytterligare föreskrifter som behövs för tillämpningen av denna förordning i fråga om ersättning till deltagarna i TUFF.
Förordning (2012:159).
Uppföljning och utvärdering m.m.
24 §
Specialpedagogiska skolmyndigheten ska svara för uppföljning och utvärdering av TUFF. Statens skolinspektion ska ha tillsyn över utbildningen. Förordning (2008:625).
25 §
Den som har tagit emot statsbidrag är skyldig att  utvärdera verksamheten och att medverka i den uppföljning och  utvärdering av verksamheten som bestäms av Specialpedagogiska  skolmyndigheten eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Specialpedagogiska  skolmyndigheten eller en annan myndighet som gör en  uppföljning eller utvärdering av verksamheten begär.  Förordning (2024:1348).
Överklagande
26 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut av  Specialpedagogiska skolmyndigheten än beslut enligt 14 c § får  dock inte överklagas.
Beslut av Centrala studiestödsnämnden enligt denna förordning  får inte överklagas. Sådana beslut ska omprövas av nämnden, om  den som beslutet angår skriftligen begär det. Vid omprövningen  får beslutet inte ändras till nackdel för den som begärt  omprövningen.
En begäran om omprövning enligt andra stycket ska ha kommit in  till Centrala studiestödsnämnden inom tre veckor från den dag  då den som beslutet angår fick del av beslutet.  Förordning (2024:1348).
Övergångsbestämmelser
1997:1158
1. Denna förordning träder i kraft den 10 januari 1998.
2. För sådan koncentrerad teckenspråksutbildning för föräldrar till döva m.fl. barn som det lämnats statsbidrag till under 1997 till Sveriges Dövas Riksförbund och Härnösands folkhögskola, skall statsbidrag lämnas enligt 8 § efter ansökan till dess deltagarna har slutfört utbildningen. Bestämmelserna i 16 - 23 och 26 §§ skall tillämpas i fråga om ersättning till deltagarna i utbildningen.
2008:399
Denna förordning träder i kraft den 1 juli 2008. Äldre bestämmelser gäller fortfarande för bidrag som har beslutats före ikraftträdandet.
2011:504
Denna förordning träder i kraft den 1 juli 2011. Äldre bestämmelser gäller fortfarande för bidrag som har beslutats före ikraftträdandet.
2012:159
Denna förordning träder i kraft den 1 oktober 2012. Äldre bestämmelser gäller dock fortfarande för statsbidrag som har beslutats före ikraftträdandet.
2024:1348
1. Denna förordning träder i kraft den 1 februari 2025.
2. Äldre föreskrifter gäller fortfarande för statsbidrag som  har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.