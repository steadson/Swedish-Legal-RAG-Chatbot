Title: Föräldraledighetslag (1995:584)
SFS Number: Svensk författningssamling 1995:584
URL: https://www.riksdagen.se/sv/dokument-och-lagar/dokument/svensk-forfattningssamling/foraldraledighetslag-1995584_sfs-1995-584/
Source Link: http://rkrattsbaser.gov.se/sfst?bet=1995:584
Amendment Register Link: http://rkrattsbaser.gov.se/sfsr?bet=1995:584
Ministry/Authority: Arbetsmarknadsdepartementet ARM
Issued: 1995-05-24
Metadata: {"Utfärdad": "1995-05-24", "Ändrad": "t.o.m. SFS 2025:733"}

==================================================

Föräldraledighetslag (1995:584)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1995:584
Departement/myndighet
:   
Arbetsmarknadsdepartementet ARM
Utfärdad
:   
1995-05-24
Ändrad
:   
t.o.m. SFS 2025:733
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Vilka som omfattas av lagen
1 §
En arbetstagare har som förälder rätt till ledighet  från sin anställning enligt denna lag. I vissa fall har även  en annan arbetstagare rätt till ledighet.
Med förälder likställs följande personer:
1. förälders make som stadigvarande sammanbor med  föräldern,
2. förälders sambo,
3. särskilt förordnad vårdnadshavare som har vård om  barnet,
4. den som efter socialnämndens medgivande har tagit  emot ett barn för stadigvarande vård och fostran i syfte att  adoptera barnet (blivande adoptivförälder), och
5. den som har tagit emot ett barn för stadigvarande vård och  fostran i ett enskilt hem som inte tillhör någon av barnets  föräldrar eller någon annan som har vårdnaden om barnet 
(familjehemsförälder).
Bestämmelser om förbud mot missgynnande behandling av  arbetssökande och arbetstagare finns i 16 §.
Lag (2018:1953)
.
1 a §
En arbetstagare som är förälder omfattas i vissa fall  också av lagens bestämmelser om flexibla arbetsformer.
Lag (2022:1294)
.
Överenskommelse mellan arbetsgivare och arbetstagare
2 §
Ett avtal som innebär att arbetstagares rättigheter enligt denna lag inskränks är ogiltigt i den delen.
Genom ett kollektivavtal som på arbetstagarsidan har slutits eller godkänts av en sådan central arbetstagarorganisation som avses i lagen (1976:580) om medbestämmande i arbetslivet får det dock göras avvikelser från lagen i fråga om
- anmälan om ledighet (13 §),
- tiden för arbetstagarens underrättelse om återgång till arbete (15 § andra stycket),
- den tid arbetsgivaren har rätt att skjuta upp arbetstagarens återgång till arbete (15 § tredje stycket).
Genom ett kollektivavtal som kommit till på det sätt som anges i andra stycket får även bestämmas den närmare tillämpningen i fråga om
- ledighetens förläggning (11 och 12 §§),
- förbudet mot missgynnande behandling (16 §).
Arbetsgivare som är bundna av ett kollektivavtal enligt andra eller tredje stycket, får tillämpa avtalet även på arbetstagare som inte tillhör den avtalsslutande arbetstagarorganisationen, om arbetstagarna sysselsätts i arbete som avses med avtalet och inte omfattas av något annat tillämpligt kollektivavtal.
Lag (2006:442)
.
Rätten till ledighet
Översikt över de olika formerna av föräldraledighet för arbetstagare
3 §
Det finns följande former av föräldraledighet:
1. Hel ledighet för en arbetstagare i samband med barnets  födelse och för amning (mammaledighet, 4 § ).
2. Hel ledighet för en förälder tills barnet har blivit 
18 månader eller för tid därefter under förutsättning att  föräldern då får hel föräldrapenning samt hel ledighet för en  arbetstagare som utan att vara förälder får hel  föräldrapenning (hel ledighet med eller utan föräldrapenning, 
5 § ).
3. Ledighet för en förälder eller annan arbetstagare i form av  förkortning av normal arbetstid med tre fjärdedelar, hälften,  en fjärdedel eller en åttondel medan föräldern eller  arbetstagaren får tre fjärdedels, halv, en fjärdedels  respektive en åttondels föräldrapenning (delledighet med  föräldrapenning, 6 § ).
4. Ledighet för en förälder i form av förkortning av normal  arbetstid med upp till en fjärdedel tills, i huvudfallet,  barnet fyllt åtta år (delledighet utan föräldrapenning, 7 § ).
5. Ledighet för en arbetstagares tillfälliga vård av barn 
(ledighet med tillfällig föräldrapenning m.m., 8 § ).
6. Ledighet för en förälder i form av förkortning av normal  arbetstid med upp till en fjärdedel om det för barnet lämnas  omvårdnadsbidrag (ledighet med omvårdnadsbidrag, 9 § ).
Särskilda bestämmelser om ledighet och omplacering för  arbetstagare som väntar barn, nyligen har fött barn eller som  ammar finns i 18-21 §§.
Lag (2023:906)
.
Mammaledighet
4 §
En kvinnlig arbetstagare har rätt till hel ledighet i samband med sitt barns födelse under en sammanhängande tid av minst sju veckor före den beräknade tidpunkten för förlossningen och sju veckor efter förlossningen. Om hon inte är ledig på annan grund skall två veckor av denna mammaledighet vara obligatoriska under tiden före eller efter förlossningen.
Arbetstagaren har också rätt att vara ledig för att amma barnet.
Mammaledighet behöver inte vara förenad med att föräldrapennning betalas ut. Vid ledighet för att amma barnet gäller inte 10-15 §§.
Lag (2000:580)
.
Hel ledighet med eller utan föräldrapenning
5 §
/Upphör att gälla U:2028-07-01/
En förälder har rätt att vara helt ledig för vård av barn  till dess barnet är 18 månader. En arbetstagare som har  adopterat ett barn eller tagit emot ett barn i avsikt att  adoptera det har rätt att vara helt ledig i 18 månader från  den tidpunkt då arbetstagaren fick barnet i sin vård.  Arbetstagarens rätt till sådan ledighet upphör dock när barnet  har fyllt åtta år eller vid den senare tidpunkt då barnet har  avslutat det första skolåret. Vid adoption av arbetstagarens  makes eller sambos barn har arbetstagaren inte rätt till  ledighet utöver vad som skulle ha gällt om adoptionen inte  hade skett.
En förälder har därutöver rätt att vara helt ledig medan  föräldern får hel föräldrapenning enligt 12 kap.  socialförsäkringsbalken. Samma rätt har en arbetstagare som  utan att vara förälder får hel föräldrapenning efter en  överlåtelse enligt 12 kap. 17 a § socialförsäkringsbalken.
Lag (2023:906)
.
5 §
/Träder i kraft I:2028-07-01/
En förälder har rätt att vara helt ledig för vård av barn  till dess barnet är 18 månader. En arbetstagare som har  adopterat ett barn eller tagit emot ett barn i avsikt att  adoptera det har rätt att vara helt ledig i 18 månader från  den tidpunkt då arbetstagaren fick barnet i sin vård.  Arbetstagarens rätt till sådan ledighet upphör dock när barnet  har fyllt åtta år eller vid den senare tidpunkt då barnet har  avslutat det andra skolåret i grundskolan eller i annan  utbildning som motsvarar grundskolan. Vid adoption av  arbetstagarens makes eller sambos barn har arbetstagaren inte  rätt till ledighet utöver vad som skulle ha gällt om  adoptionen inte hade skett.
En förälder har därutöver rätt att vara helt ledig medan  föräldern får hel föräldrapenning enligt 12 kap.  socialförsäkringsbalken. Samma rätt har en arbetstagare som  utan att vara förälder får hel föräldrapenning efter en  överlåtelse enligt 12 kap. 17 a § socialförsäkringsbalken.
Lag (2025:733)
.
Delledighet med föräldrapenning
6 §
Under den tid då en förälder får tre fjärdedels, halv, en  fjärdedels eller en åttondels föräldrapenning enligt 12 kap.  socialförsäkringsbalken har föräldern rätt till förkortning av  normal arbetstid med tre fjärdedelar, hälften, en fjärdedel  respektive en åttondel. Samma rätt har en arbetstagare som  utan att vara förälder får tre fjärdedels, halv, en fjärdedels  eller en åttondels föräldrapenning efter en överlåtelse enligt 
12 kap. 17 a § socialförsäkringsbalken.
Lag (2023:906)
.
Delledighet utan föräldrapenning
7 §
/Upphör att gälla U:2028-07-01/
En förälder har rätt till förkortning av normal arbetstid med upp till en fjärdedel för vård av ett barn som inte har fyllt åtta år eller som är äldre än så men ännu inte har avslutat sitt första skolår.
Lag (2006:442)
.
7 §
/Träder i kraft I:2028-07-01/
En förälder har rätt till förkortning av normal arbetstid  med upp till en fjärdedel för vård av ett barn som inte har  fyllt åtta år eller som är äldre än så men ännu inte har  avslutat det andra skolåret i grundskolan eller i annan  utbildning som motsvarar grundskolan.
Lag (2025:733)
.
Ledighet med tillfällig föräldrapenning m. m.
8 §
En arbetstagare har rätt till ledighet under den tid då han eller hon
1. får tillfällig föräldrapenning enligt 13 kap.
socialförsäkringsbalken,
2. skulle ha haft rätt till tillfällig föräldrapenning enligt 13 kap. 10-31 §§ eller 31 e och 31 f §§ samma balk, om arbetstagaren inte omfattats av bestämmelserna i 37 kap. 3 §
balken, eller
3. skulle ha haft rätt till tillfällig föräldrapenning enligt 13 kap. 8 eller 9 § samma balk, om barnets förälder inte omfattats av bestämmelserna i 37 kap. 3 § balken.
En förälder som behöver vårda sitt barn när den ordinarie vårdaren blivit sjuk eller smittad har rätt till ledighet även om föräldern inte har rätt till tillfällig föräldrapenning på grund av att
1. barnet är yngre än 240 dagar, eller
2. barnet är yngre än 240 dagar och föräldern omfattas av bestämmelserna i 37 kap. 3 § socialförsäkringsbalken.
Lag (2010:2006)
.
9 §
Har upphävts genom
lag (2015:760)
.
Ledighet med omvårdnadsbidrag
9 §
En förälder har rätt till förkortning av normal  arbetstid med upp till en fjärdedel om det för barnet lämnas  omvårdnadsbidrag enligt 22 kap. socialförsäkringsbalken.
Lag (2018:1266)
.
Ledighetens förläggning
Antalet ledighetsperioder
10 §
Ledigheten får delas upp på högst tre perioder för  varje kalenderår. Om en ledighetsperiod löper över ett  årsskifte, ska den anses höra till det kalenderår då  ledigheten påbörjades.
Trots denna begränsning får en ledighet delas upp när det  gäller antingen ledighet med tillfällig föräldrapenning m.m.  enligt 8 § eller ledighet med föräldrapenning enligt 12 kap. 
5 a-7 a §§ socialförsäkringsbalken.
Lag (2018:1629)
.
Hur ledigheten får tas ut vid hel ledighet
11 §
Arbetstagaren får ta ut hel ledighet den eller de dagar som arbetstagaren begär.
Hur ledigheten får tas ut vid förkortad arbetstid
12 §
Vid förkortning av arbetstid får ledigheten spridas över arbetsveckans samtliga dagar eller förläggas till viss eller vissa av arbetsveckans dagar.
Lag (2001:143)
.
Anmälan och beslut om ledighet
13 §
En arbetstagare som vill utnyttja sin rätt till ledighet  enligt 4, 5, 6, 7 eller 9 § ska anmäla detta till  arbetsgivaren minst två månader före ledighetens början eller,  om det inte kan ske, så snart som möjligt. I samband med sin  anmälan ska arbetstagaren ange hur lång tid ledigheten är  planerad att pågå.
En arbetstagare som vill utnyttja sin rätt till ledighet  enligt 8 § ska anmäla ledigheten till arbetsgivaren minst en  vecka före ledighetens början. Om det inte kan ske och rätten  till ledigheten grundar sig i att arbetstagaren får tillfällig  föräldrapenning eller skulle ha haft rätt till förmånen enligt  föreskrifter som avses i 2 kap. 5 a § socialförsäkringsbalken,  ska ledigheten anmälas så snart som möjligt. Om ledigheten  beror på sjukdom eller smitta, gäller dock inte någon  anmälningstid.
Lag (2020:192)
.
14 §
Arbetstagaren skall samråda med arbetsgivaren om ledighetens förläggning och om andra frågor som rör ledigheten.
Om det kan göras utan olägenhet för arbetstagaren, skall denne lägga ledighet som avses i 11 § så att verksamheten hos arbetsgivaren kan fortgå utan påtaglig störning.
Kan överenskommelse inte träffas om hur ledigheten skall tas ut vid förkortad arbetstid, skall arbetsgivaren förlägga ledigheten i enlighet med arbetstagarens önskemål, om en sådan förläggning inte medför påtaglig störning i arbetsgivarens verksamhet. Arbetsgivaren får inte utan arbetstagarens samtycke förlägga ledigheten på annat sätt än att sprida den över arbetsveckans samtliga dagar, dela upp ledigheten under arbetsdagen eller förlägga den till någon annan tid än arbetsdagens början eller slut.
Har beslut i en sådan fråga som avses i andra stycket träffats på annat sätt än enligt arbetstagarens önskemål, skall arbetsgivaren underrätta arbetstagaren och arbetstagarens lokala arbetstagarorganisation om beslutet. Detta skall om möjligt göras senast två veckor före ledighetens början.
Lag (2001:143)
.
Återgång i arbete
15 §
En arbetstagare får avbryta sin påbörjade ledighet och återuppta sitt arbete i samma omfattning som före ledigheten.
Om arbetstagaren vill utnyttja sin rätt att återuppta sitt arbete, skall arbetstagaren snarast möjligt underrätta arbetsgivaren om detta.
I det fall ledigheten varit avsedd att pågå en månad eller mer, får arbetsgivaren skjuta på återgången högst en månad efter det att arbetsgivaren tagit emot underrättelsen.
Begäran om flexibla arbetsformer
15 a §
Med flexibla arbetsformer avses förändringar av  arbetsmönstret genom t.ex. distansarbete och flexibel  arbetstid.
Lag (2022:1294)
.
15 b §
Om en förälder med barn som inte har fyllt åtta år  begär flexibla arbetsformer av omsorgsskäl, ska arbetsgivaren  besvara begäran inom skälig tid. Om begäran avslås eller den  begärda förändringen senareläggs, ska arbetsgivaren motivera  beslutet.
Rätten till svar gäller endast om arbetstagaren har varit  anställd hos arbetsgivaren i sammanlagt minst sex månader när  begäran görs.
Om en begäran avser ledighet tillämpas i stället lagens  bestämmelser om ledighet.
Lag (2022:1294)
.
15 c §
Om arbetsmönstret förändras till följd av en begäran  enligt 15 b § och förändringen gäller för en bestämd tid, har  arbetstagaren rätt att återgå till det ursprungliga  arbetsmönstret när tiden löper ut.
Om arbetstagaren på grund av ändrade omständigheter begär att  få återgå till det ursprungliga arbetsmönstret innan tiden har  löpt ut, ska arbetsgivaren besvara begäran inom skälig tid.
Lag (2022:1294)
.
Förbud mot missgynnande behandling och repressalier
16 §
En arbetsgivare får inte missgynna en arbetssökande eller en arbetstagare av skäl som har samband med föräldraledighet enligt denna lag, när arbetsgivaren
1. beslutar i en anställningsfråga, tar ut en arbetssökande till anställningsintervju eller vidtar annan åtgärd under anställningsförfarandet,
2. beslutar om befordran eller tar ut en arbetstagare till utbildning för befordran,
3. beslutar om eller vidtar annan åtgärd som rör yrkespraktik,
4. beslutar om eller vidtar annan åtgärd som rör annan utbildning eller yrkesvägledning,
5. tillämpar löne- eller andra anställningsvillkor,
6. leder och fördelar arbetet, eller
7. säger upp, avskedar, permitterar eller vidtar annan ingripande åtgärd mot en arbetstagare.
Förbudet gäller dock inte om olika villkor eller olika behandling är en nödvändig följd av ledigheten.
Lag (2006:442)
.
16 a §
En arbetsgivare får inte heller missgynna en  arbetstagare enligt 16 § av skäl som har samband med en  begäran om flexibla arbetsformer enligt denna lag.
Lag (2022:1294)
.
16 b §
Om en arbetstagare gör gällande att han eller hon har  blivit uppsagd eller avskedad av skäl som har samband med  föräldraledighet eller en begäran om flexibla arbetsformer  enligt denna lag, är arbetsgivaren skyldig att på  arbetstagarens begäran uppge de omständigheter som åberopas  som grund för uppsägningen eller avskedandet.
Uppgiften ska vara skriftlig om arbetstagaren begär det och  gör gällande ett samband med föräldraledighet.
Lag (2022:1294)
.
16 c §
En arbetsgivare får inte utsätta en arbetstagare för  repressalier på grund av att han eller hon har anmält eller  påtalat att arbetsgivaren har handlat i strid med lagens  bestämmelser.
Lag (2022:1294)
.
17 §
Om en arbetstagare sägs upp eller avskedas enbart av skäl som har samband med föräldraledighet enligt denna lag, skall uppsägningen eller avskedandet ogiltigförklaras, om arbetstagaren begär det.
Lag (2006:442)
.
Särskilda bestämmelser om arbetstagare som väntar barn, nyligen fött barn eller ammar
18 §
En kvinnlig arbetstagare som väntar barn, nyligen fött barn eller ammar har rätt att bli omplacerad till ett annat arbete med bibehållna anställningsförmåner under förutsättning att hon har förbjudits att fortsätta sitt vanliga arbete enligt föreskrift som har meddelats med stöd av 4 kap. 6 §
arbetsmiljölagen (1977:1160).
Lag (2003:373)
.
19 §
En kvinnlig arbetstagare som väntar barn och som på grund av detta inte kan utföra fysiskt påfrestande arbetsuppgifter, har rätt att bli omplacerad till ett annat arbete med bibehållna anställningsförmåner.
Denna rätt till omplacering gäller dock endast från och med den sextionde dagen före den beräknade tidpunkten för förlossningen.
20 §
Rätt till omplacering enligt 18 och 19 §§ gäller endast om det skäligen kan krävas att arbetsgivaren bereder kvinnan annat arbete i sin verksamhet.
Är omplacering inte möjlig, har kvinnan enligt vad som föreskrivs i 18 och 19 §§ rätt till ledighet så länge det krävs för att skydda hennes hälsa och säkerhet, dock utan bibehållna anställningsförmåner under den tid som ledigheten avser.
Om det uppkommer möjlighet till en omplacering som bedöms kunna avse minst en månad, skall arbetsgivaren erbjuda kvinnan arbetet.
21 §
Den som vill utnyttja sin rätt till omplacering enligt 18 eller 19 § skall anmäla detta till arbetsgivaren. Beror omplaceringsbehovet på att kvinnan på grund av sitt havandeskap inte kan utföra fysiskt påfrestande arbetsuppgifter, skall anmälan göras minst en månad i förväg. I övriga fall skall anmälan göras så snart det kan ske. Sedan anmälan har gjorts skall arbetsgivaren snarast möjligt lämna besked om möjligheten till omplacering. Kan omplacering inte ske, skall arbetsgivaren fortlöpande pröva möjligheten till omplacering.
Skadestånd
22 §
En arbetsgivare som bryter mot denna lag skall betala skadestånd för den förlust som uppkommer och för den kränkning som har inträffat.
Om det är skäligt, kan skadeståndet sättas ned eller helt falla bort.
Rättegång
23 §
Mål om tillämpningen av denna lag handläggs enligt lagen 
(1974:371) om rättegången i arbetstvister.
Om talan förs med anledning av uppsägning eller avskedande,  ska 34 och 35 §§, 37 §, 38 § andra stycket andra meningen, 39-42 §§ och 43 § första stycket andra meningen lagen (1982:80)  om anställningsskydd gälla i tillämpliga delar. I fråga om  annan talan tillämpas 64-66 och 68 §§ lagen (1976:580) om  medbestämmande i arbetslivet på motsvarande sätt.
Lag (2022:844)
.
Bevisbörda
24 §
Om en arbetssökande eller en arbetstagare visar omständigheter som ger anledning att anta att han eller hon har blivit missgynnad av skäl som har samband med föräldraledighet, är det arbetsgivaren som skall visa att det inte har förekommit något sådant missgynnande eller att missgynnandet är en nödvändig följd av föräldraledigheten.
Lag (2006:442)
.
Rätt att föra talan
25 §
I en tvist enligt 16, 16 a eller 17 § får  Diskrimineringsombudsmannen föra talan för en enskild  arbetstagare eller arbetssökande. Talan förs vid  Arbetsdomstolen. När en arbetstagarorganisation har rätt att  föra talan för den enskilde enligt 4 kap. 5 § lagen (1974:371)  om rättegången i arbetstvister, får dock ombudsmannen föra  talan bara om organisationen inte gör det.
Talan som förs av Diskrimineringsombudsmannen behandlas som om  talan hade förts på egna vägnar av arbetstagaren eller den  arbetssökande. Bestämmelserna i lagen om rättegången i  arbetstvister om den enskildes ställning i rättegången ska  tillämpas också när ombudsmannen för talan.
Lag (2022:1294)
.
Övergångsbestämmelser
2015:760
1. Denna lag träder i kraft den 1 februari 2016.
2. Äldre föreskrifter gäller fortfarande när kommunalt  vårdnadsbidrag lämnas enligt den upphävda lagen (2008:307) om  kommunalt vårdnadsbidrag.
2018:1266
1. Denna lag träder i kraft den 1 januari 2019.
2. Bestämmelserna i 9 och 13 §§ ska även tillämpas när  vårdbidrag lämnas enligt 22 kap. socialförsäkringsbalken i  dess lydelse före den 1 januari 2019.
2022:844
1. Denna lag träder i kraft den 30 juni 2022.
2. Lagen tillämpas första gången den 1 oktober 2022.
3. Äldre föreskrifter gäller fram till den 1 oktober 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.