Title: Förordning (2018:2098) om garantier för utvecklingssamarbete
SFS Number: Svensk författningssamling 2018:2098
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20182098-om-garantier-for_sfs-2018-2098/
Source Link: http://rkrattsbaser.gov.se/sfst?bet=2018:2098
Amendment Register Link: http://rkrattsbaser.gov.se/sfsr?bet=2018:2098
Ministry/Authority: Utrikesdepartementet
Issued: 2018-12-20
Metadata: {"Utfärdad": "2018-12-20"}

==================================================

Förordning (2018:2098) om garantier för utvecklingssamarbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:2098
Departement/myndighet
:   
Utrikesdepartementet
Utfärdad
:   
2018-12-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna förordning kompletterar förordningen (2011:211)  om utlåning och garantier.
2 §
Styrelsen för internationellt utvecklingssamarbete 
(Sida) får utfärda garantier enligt denna förordning i syfte  att bidra till mobilisering av andra finansiella resurser för  att uppnå det av riksdagen fastställda målet för  internationellt bistånd. Garantier som utfärdas ska bidra  till en ekonomiskt, socialt och miljömässigt hållbar  utveckling.
3 §
Sida får utfärda garantier upp till det belopp som  regeringen har beslutat (garantiram).
En garanti får utfärdas om
1. garantin används inom ramen för av regeringen  beslutade strategier eller andra mål för  biståndsverksamheten,
2. risken för negativ marknadsstörning inom den  finansiella sektorn eller den sektor garantigäldenären  tillhör bedöms vara liten, och
3. finansiering till för garantigäldenären rimlig  kostnad inte är tillgänglig genom finansiella marknader utan  stöd av garantin.
4 §
Garantier får utfärdas till stater, offentliga organ,  internationella, multilaterala och mellanstatliga  organisationer och privaträttsliga juridiska personer. Sida  får uppdra åt en annan aktör att utfärda garanti enligt  villkor som beslutas av Sida.
5 §
Garantier ska utfärdas utan krav på svenskt innehåll i  leveranser eller finansiering (obundet bistånd).
6 §
Garantier får utfärdas i samarbetslandets inhemska  valuta om Sida bedömer att det är lämpligt ur  utvecklingssynpunkt. Utbetalning vid skadefall och  återvinning sker i dessa fall i samarbetslandets inhemska  valuta eller i en annan lämplig valuta.
7 §
Garantier får utfärdas utan krav på motgaranti från  staten i samarbetslandet.
Riskdelning, förväntad förlust och avgifter
8 §
Sida får utfärda garantier i syfte att dela risker med  andra aktörer och möjliggöra finansieringslösningar till  acceptabla villkor för insatser som Sida bedömer vara av  stort värde ur utvecklingssynpunkt.
9 §
Sida får subventionera garantiavgift och administrativ  avgift. Subvention av avgifter ska betraktas som gåvobistånd  och ska finansieras från anslag.
Garantigivning i särskilda fall
10 §
Sida får frångå bestämmelserna i 10 § förordningen 
(2011:211) om utlåning och garantier om det förbättrar  statens möjligheter att återvinna skadebeloppet.
11 §
Sida får utfärda garantier där riskerna drivs av  andra faktorer än kreditrisker. Riskerna ska kunna bedömas  och kvantifieras på ett tillförlitligt sätt och ligga till  grund för beräkningen av förväntad förlust.
Övriga bestämmelser
12 §
I den mån Sida inte har den kompetens som krävs för  att beräkna den förväntade förlusten för en garanti ska Sida  i första hand samverka med Riksgäldskontoret. Sida får uppdra  åt Riksgäldskontoret eller ingå överenskommelse med andra  aktörer om att lämna annat råd och stöd i verksamheten  avseende garantier.
Sida får även uppdra åt Exportkreditnämnden eller  Riksgäldskontoret att tillsammans med Regeringskansliet  företräda Sida vid mellanstatliga forum när det gäller  regresskrav.
De närmare villkoren för samarbetet ska regleras genom  en överenskommelse med respektive myndighet. För samarbete  som regleras av denna paragraf ska den andra myndigheten ha  rätt till ersättning.
13 §
Riksgäldskontoret ska på Sidas begäran för Sidas  räkning årsvis göra bedömningar av utestående fordringar,  åtaganden och risk för skadefall i garantiverksamheten. I de  fall Sida själv svarat för riskvärdering av garantin gör Sida  den årsvisa bedömningen.
14 §
Beslut enligt denna förordning får inte överklagas.
Övergångsbestämmelser
2018:2097
1. Denna förordning träder i kraft den 15 februari 2019.
2. Genom förordningen upphävs förordningen (2009:320) om  finansiering av utvecklingslån och garantier för  utvecklingssamarbete.
3. Äldre föreskrifter gäller fortfarande för krediter och  garantier beviljade före ikraftträdandet.
4. För garantier beviljade enligt förordningen (2009:320)  om finansiering av utvecklingslån och garantier för  utvecklingssamarbete tillämpas dock 12 § andra stycket och 
13 § den nya förordningen.
5. För u-krediter och tillhörande kreditgarantier beviljade  enligt förordningen (1984:1132) om krediter för vissa  utvecklingsändamål (u-krediter) ska Exportkreditnämnden för  Sidas räkning halvårsvis göra bedömningar av utestående  fordringar, åtaganden och risk för skadefall i  garantiverksamheten samt regelbundet rapportera till Sida om  samtliga penningflöden, likvida tillgångar och förändringar i  garantiportföljen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.