Title: Förordning (1977:945) om trädgårdsväxters sundhet, sortäkthet och kvalitet
SFS Number: Svensk författningssamling 1977:945
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1977945-om-tradgardsvaxters-sundhet_sfs-1977-945/
Source Link: http://rkrattsbaser.gov.se/sfst?bet=1977:945
Amendment Register Link: http://rkrattsbaser.gov.se/sfsr?bet=1977:945
Ministry/Authority: Landsbygds- och infrastrukturdepartementet RSL
Issued: 1977-11-10
Metadata: {"Utfärdad": "1977-11-10", "Ändrad": "t.o.m. SFS 2020:281"}

==================================================

Förordning (1977:945) om trädgårdsväxters sundhet, sortäkthet och kvalitet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1977:945
Departement/myndighet
:   
Landsbygds- och infrastrukturdepartementet RSL
Utfärdad
:   
1977-11-10
Ändrad
:   
t.o.m. SFS 2020:281
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Trädgårdsväxter får inte saluhållas yrkesmässigt eller  säljas om de inte uppfyller vissa krav på sundhet, sortäkthet  och kvalitet.
Med trädgårdsväxter avses
1. material, utom utsäde, för förökning och produktion av  grönsaker, snittblommor, krukväxter, örtartade prydnadsväxter,  vedartade plantskoleväxter utom skogsplantor, och  fruktplantor, och
2. vedartade plantskoleväxter utom skogsplantor, och  fruktplantor.
Statens jordbruksverk får meddela föreskrifter om vilka krav  trädgårdsväxter ska uppfylla i fråga om sundhet, sortäkthet  och kvalitet samt om vilka släkten eller arter som är  fruktplantor eller grönsaker. Förordning (2020:281).
1 a §
Jordbruksverket får besluta om certifiering eller annan  kvalitetskontroll av fruktplantor och material för förökning  av fruktplantor.
Jordbruksverket får tillåta leverantörer att släppa ut  lämpliga mängder fruktplantor och material för förökning av  fruktplantor på marknaden utan certifiering eller någon annan  kvalitetskontroll
1. för försök eller vetenskapliga ändamål,
2. för urvalsarbete, eller
3. för att bidra till bevarandet av genetisk mångfald.
Jordbruksverket får meddela föreskrifter om sådan  certifiering och kvalitetskontroll som avses i första  stycket. Förordning (2016:1182).
1 b §
Jordbruksverket får efter kontroll besluta om att godta  fruktplantor och material för förökning av fruktplantor för  produktion av nya plantor och nytt material, om plantorna och  materialet uppfyller vissa kvalitetskrav.
Jordbruksverket får meddela föreskrifter om förfarandet för  bedömningen av om plantorna och materialet ska godtas och om  vilka kvalitetskrav som dessa ska uppfylla.
Förordning (2016:1182).
1 c §
En växtsort av fruktplantor ska godkännas och  registreras som en sort med en officiell beskrivning i den  svenska sortlistan som förs med stöd av 9 §  utsädesförordningen (2000:1330), om sorten vid en officiell  provning har visat sig vara särskiljbar, stabil och  tillräckligt enhetlig. En växtsort av fruktplantor får också  registreras i den svenska sortlistan om den har en fastställd  officiellt erkänd beskrivning.
För bedömningen av om en växtsort ska godkännas och  registreras som en sort med en officiell beskrivning ska  Jordbruksverket låta utföra odlingsförsök enligt artikel 6 i  Europeiska kommissionens genomförandedirektiv 2014/97/EU av  den 15 oktober 2014 om genomförande av rådets direktiv 
2008/90/EG vad gäller registrering av leverantörer och sorter  samt den gemensamma sortlistan.
Jordbruksverket får meddela ytterligare föreskrifter om krav  på växtsorter för godkännande och registrering i  sortlistan. Förordning (2016:1182).
1 d §
Jordbruksverket prövar frågor om godkännande och  registrering av växtsorter och deras benämning för införande  i den svenska sortlistan. Ett sådant godkännande får  återkallas och en sort får avregisteras ur sortlistan om  villkoren för registrering inte längre är uppfyllda.  Jordbruksverket prövar också frågor om fastställande av en  officiellt erkänd beskrivning.
Jordbruksverket får meddela föreskrifter om förfarandet för  godkännande och registrering av växtsorter och om  fastställande av en officiellt erkänd beskrivning för  införande i sortlistan.
Jordbruksverket får meddela föreskrifter om hur en sort ska  upprätthållas och om hur ett sortgodkännande får förnyas,  återkallas eller avregisteras ur sortlistan.
Förordning (2016:1182).
 
1 e § Jordbruksverket ska så snart som möjligt underrätta  Europeiska kommissionen om när en sort har förts in i  sortlistan, samt om alla andra ändringar av denna lista.
Förordning (2016:1182).
2 §
Vid yrkesmässig handel med växter som avses i 1 § skall dessa i alla handelsled vara försedda med uppgift om sort och kvalitet enligt föreskrifter som meddelas av jordbruksverket. Förordning (1991:1312).
2 a §
Jordbruksverket ska se till att en etikett framställs  och fästs på växter och växtdelar som har certifierats och  som ska saluföras som fruktplantor eller material för  förökning av fruktplantor.
Jordbruksverket får meddela föreskrifter om etikettens  utformning och innehåll enligt artikel 2 i Europeiska  kommissionens genomförandedirektiv 2014/96/EU av den 15  oktober 2014 om kraven för märkning, försegling och  förpackning av fruktplantsförökningsmaterial och fruktplantor  avsedda för fruktproduktion, inom tillämpningsområdet för  rådets direktiv 2008/90/EG. Förordning (2016:1182).
3 §
Den som driver företag för produktion av växter som avses  i 1 § eller är återförsäljare av sådana växter, ska anmäla sin  verksamhet till Jordbruksverket.
Jordbruksverket får meddela föreskrifter om hur en anmälan  enligt första stycket ska gå till och vad denna ska innehålla.
Jordbruksverket får meddela föreskrifter om undantag från  anmälningsskyldigheten för leverantörer som endast saluför  trädgårdsväxter till slutkonsumenter som inte bedriver  yrkesmässig verksamhet. Förordning (2020:281).
3 a §
För de ändamål som anges i 3 b § ska Jordbruksverket  med hjälp av automatiserad behandling föra ett register över  leverantörer av fruktplantor och material för förökning av  fruktplantor.
Registret får endast innehålla följande uppgifter:
1. leverantörens namn, adress och andra kontaktuppgifter,
2. de aktiviteter som utövas av leverantören i den berörda  medlemsstaten, adressen för de lokaler som berörs och de  viktigaste släktena eller arterna som berörs, och
3. det nummer eller den kod som leverantören får i samband  med att denne förs in i registret.
Jordbruksverket ska informera en leverantör om dennes  registrering och om alla eventuella ändringar av den.  Jordbruksverket får meddela föreskrifter om på vilket sätt  och inom vilken tid sådan information ska ges.  Förordning (2016:1182).
3 b §
Personuppgifter i registret får behandlas för att göra  det möjligt att spåra material som släpps ut på marknaden av  leverantörer som yrkesmässigt utövar minst en av följande  aktiviteter med avseende på fruktplantor och material för  förökning av fruktplantor:
1. reproduktion,
2. produktion,
3. bevarande eller behandling,
4. import,
5. saluföring.
Förordning (2016:1182).
3 c §
Bestämmelserna i 3 a och 3 b §§ kompletterar  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning).
Vid behandling av personuppgifter enligt denna förordning  gäller lagen (2018:218) med kompletterande bestämmelser till  EU:s dataskyddsförordning och föreskrifter som har meddelats  i anslutning till den lagen, om inte annat följer av denna  förordning.
Jordbruksverket är personuppgiftsansvarigt för behandlingen  av personuppgifter i registret. Förordning (2018:378).
4 §
Växter som avses i 1 § får endast föras in i Sverige från  ett land utanför Europeiska unionen om växterna uppfyller  vissa krav på sort och kvalitet.
Jordbruksverket får meddela föreskrifter om vilka krav som  dessa växter ska uppfylla.
Fruktplantor och material för förökning av fruktplantor får  endast föras in i Sverige från ett land utanför unionen om  materialet uppfyller de krav på certifiering eller annan  kvalitetskontroll som anges i denna förordning eller i  föreskrifter som har meddelats med stöd av denna förordning.
Förordning (2020:281).
4 a §
Jordbruksverket får meddela föreskrifter om  begränsningar av rätten enligt lagen (1973:980) om transport,  förvaring och förstöring av införselreglerade varor m.m. att  hantera en vara som inte har övergått till fri omsättning, när  det gäller varor som enligt denna förordning inte får föras in  i Sverige. Förordning (2020:281).
5 §
Jordbruksverket får, efter att ha gett Tullverket  tillfälle att yttra sig, meddela föreskrifter om att den som  för in trädgårdsväxter till Sverige från ett land utanför  Europeiska unionen ska anmäla detta till Jordbruksverket.  Förordning (2020:281).
6 §
Tillsyn över efterlevnaden av denna förordning och med stöd av förordningen meddelade bestämmelser utövas av jordbruksverket eller, efter jordbruksverkets bestämmande, av länsstyrelsen. Förordning
(1991:1312).
6 a §
Jordbruksverket får meddela föreskrifter om kontroll av  fruktplantor och material för förökning av fruktplantor samt  om att en leverantör får utföra sådana kontroller.
Jordbruksverket får meddela föreskrifter om hur kontrollerna  ska dokumenteras och om hur denna dokumentation ska sparas.
Jordbruksverket får besluta om vilka protokoll som, om det  saknas protokoll från Växtskyddsorganisationen för Europa och  Medelhavet eller andra internationellt erkända protokoll, ska  användas vid provtagning och tester som ska utföras enligt  Europeiska kommissionens genomförandedirektiv 2014/98/EU av  den 15 oktober 2014 om genomförande av rådets direktiv 
2008/90/EG vad gäller särskilda krav för de släkten och arter  av fruktplantor som avses i bilaga I till det direktivet,  särskilda krav som ska uppfyllas av leverantörerna och  tillämpningsbestämmelser för officiella inspektioner.
Förordning (2016:1182).
6 b §
Leverantörer av fruktplantor och material för förökning  av fruktplantor som ska genomgå någon annan kvalitetskontroll  än certifiering, ansvarar för kontrollen av att plantorna och  materialet håller tillräcklig nivå av sundhet, sortäkthet och  kvalitet. Förordning (2016:1182).
6 c §
Jordbruksverket får meddela föreskrifter om att  godkänna laboratorier som ska analysera trädgårdsväxter av  ett visst slag.
Jordbruksverket får i det enskilda fallet besluta om sådant  godkännande som avses i första stycket.  Förordning (2016:1182).
7 §
Myndighets befogenhet enligt 3 § och 4 § första stycket lagen
(1975:74) med bemyndigande att meddela vissa föreskrifter för trädgårdsnäringen utövas av jordbruksverket eller, efter jordbruksverkets bestämmande, av länsstyrelsen. Förordning (1991:1312).
8 §
För kontroll enligt 1 a, 6 och 6 a §§ ska den som driver  ett företag för produktion av växter som avses i 1 §, eller  som är återförsäljare av sådana växter, betala en avgift  enligt en taxa som fastställs av Jordbruksverket efter samråd  med Ekonomistyrningsverket.
Bestämmelser om att en växtskyddsavgift får tas ut när växter  förs in i landet finns i 20 § förordningen (2006:817) om  växtskydd m.m. Förordning (2016:1182).
9 §
Den som bryter mot 1 eller 2 § dömes till böter.
10 §
Om ansvar för införsel av vara i strid mot föreskrift enligt 4 §
eller föreskrift som har meddelats med stöd av 4 § och för försök därtill finns bestämmelser i lagen (2000:1225) om straff för smuggling. Förordning (2000:1268).
11 §
Ytterligare föreskrifter enligt 1 § första stycket lagen (1975:74)
med bemyndigande att meddela vissa föreskrifter för trädgårdsnäringen meddelas av jordbruksverket. Förordning (1991:1312).
12 §
Länsstyrelsens beslut enligt lagen (1975:74) med  bemyndigande att meddela vissa föreskrifter för  trädgårdsnäringen får överklagas till Jordbruksverket.
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Förordning (2018:936).
Övergångsbestämmelser
1990:850
Denna förordning träder i kraft den 1 augusti 1990.
I fråga om överklagande av beslut som har meddelats före ikraftträdandet gäller äldre föreskrifter.
1995:261
Denna förordning träder i kraft den 1 april 1995. Beslut som har meddelats före ikraftträdandet överklagas enligt äldre bestämmelser.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.