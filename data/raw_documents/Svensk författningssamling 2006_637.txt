Title: Förordning (2006:637) om kommuners och regioners åtgärder inför och vid extraordinära händelser i fredstid och höjd beredskap
SFS Number: Svensk författningssamling 2006:637
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2006637-om-kommuners-och-regioners_sfs-2006-637/
Source Link: http://rkrattsbaser.gov.se/sfst?bet=2006:637
Amendment Register Link: http://rkrattsbaser.gov.se/sfsr?bet=2006:637
Ministry/Authority: Försvarsdepartementet
Issued: 2006-06-01
Metadata: {"Utfärdad": "2006-06-01", "Ändrad": "t.o.m. SFS 2019:1053"}

==================================================

Förordning (2006:637) om kommuners och regioners åtgärder inför och vid extraordinära händelser i fredstid och höjd beredskap
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:637
Departement/myndighet
:   
Försvarsdepartementet
Utfärdad
:   
2006-06-01
Ändrad
:   
t.o.m. SFS 2019:1053
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelse
1 §
Denna förordning innehåller bestämmelser som ansluter till  lagen (2006:544) om kommuners och regioners åtgärder inför och  vid extraordinära händelser i fredstid och höjd beredskap och  lagen (1992:1403) om totalförsvar och höjd beredskap.
Förordning (2019:1053).
Förberedelser inför och verksamhet vid extraordinära händelser
Rapportering
2 §
Varje kommun ska hålla länsstyrelsen underrättad om vilka  förberedelser som vidtagits inför extraordinära händelser samt  lämna lägesrapporter och information om händelseutvecklingen  vid extraordinära händelser i enlighet med vad som föreskrivs  i 2 kap. 9 § lagen (2006:544) om kommuners och regioners  åtgärder inför och vid extraordinära händelser i fredstid och  höjd beredskap. Förordning (2019:1053).
3 §
Varje region ska hålla Socialstyrelsen och Myndigheten för  samhällsskydd och beredskap underrättade om vilka  förberedelser som vidtagits inför extraordinära händelser i  enlighet med vad som föreskrivs i 2 kap. 9 § lagen (2006:544)  om kommuners och regioners åtgärder inför och vid extra-
ordinära händelser i fredstid och höjd beredskap.
Vid extraordinära händelser ska regionerna lämna  lägesrapporter och information om händelseutvecklingen till  Socialstyrelsen och länsstyrelsen i enlighet med vad som  föreskrivs i 2 kap. 9 § lagen (2006:544) om kommuners och  regioners åtgärder inför och vid extraordinära händelser i  fredstid och höjd beredskap. Förordning (2019:1053).
Förberedelser inför och verksamhet under höjd beredskap
Planläggning
4 §
Varje kommun och region ska ha de planer som behövs för  verksamheten under höjd beredskap. Dessa ska innehålla  uppgifter om den verksamhet som är avsedd att bedrivas under  höjd beredskap. Av planerna ska också framgå  krigsorganisationen, den personal som ska tjänstgöra i denna  och vad som i övrigt behövs för att kommunen eller regionen  ska kunna höja sin beredskap och bedriva verksamheten under  höjd beredskap. Förordning (2019:1053).
5 §
Planeringen skall avse såväl beredskapshöjningar efter hand som omedelbart intagande av högsta beredskap.
Rapportering
6 §
Varje kommun skall hålla länsstyrelsen underrättad om de beredskapsförberedelser som vidtagits och om de övriga förhållanden som har betydelse för det civila försvaret i kommunen.
Vid höjd beredskap skall kommunen hålla länsstyrelsen underrättad om beredskapsläget och de övriga förhållanden som har betydelse för det civila försvaret i kommunen.
7 §
Varje region ska hålla Socialstyrelsen och Myndigheten för  samhällsskydd och beredskap underrättade om de  beredskapsförberedelser som vidtagits och om de övriga  förhållanden som har betydelse för det civila försvaret inom  regionens ansvarsområde.
Vid höjd beredskap ska regionen hålla Socialstyrelsen,  Myndigheten för samhällsskydd och beredskap och länsstyrelsen  underrättade om beredskapsläget och de övriga förhållanden som  har betydelse för det civila försvaret inom regionens  ansvarsområde. Förordning (2019:1053).
8 §
När 3 kap. 3 § lagen (2006:544) om kommuners och regioners  åtgärder inför och vid extraordinära händelser i fredstid och  höjd beredskap tillämpas ska kommunen
1. lämna sådant biträde åt statliga myndigheter som behövs för  att trygga befolkningens och produktionens försörjning med  nödvändiga varor,
2. övervaka föreskriven inventering av förråd av sådana varor  och lämna allmänheten behövlig hjälp vid inventeringen,
3. se till att varor som ska lämnas till staten, kommunen  eller regionen noggrant vårdas och i föreskriven omfattning  kommer staten, kommunen eller regionen till del,
4. medverka vid planläggning och verkställighet av  undanförsel,
5. dela ut ransoneringsbevis och andra av myndigheter  utfärdade inköpstillstånd samt övervaka att föreskrifter i  konsumtionsreglerande syfte efterlevs, och
6. sprida upplysning om de krav som kristiden ställer och om  medel att undvika eller lindra rådande svårigheter.
Förordning (2019:1053).
Bistånd mellan kommuner och regioner
9 §
Omfattningen av hjälpen enligt 4 kap. 2 § lagen (2006:544)  om kommuners och regioners åtgärder inför och vid  extraordinära händelser i fredstid och höjd beredskap beslutas  av länsstyrelsen i det län där den kommun eller den region som  ska lämna hjälpen ligger. Kommuner eller regioner som har fått  hjälp med personal, ska svara för personalens avlöning och  andra anställningsförmåner. Förordning (2019:1053).
Ersättning
10 §
Den ersättning som kommunerna får enligt 5 kap. 1 § lagen 
(2006:544) om kommuners och regioners åtgärder inför och vid  extraordinära händelser i fredstid och höjd beredskap bestäms  och betalas ut av Myndigheten för samhällsskydd och beredskap  inom ramen för vad regeringen årligen beslutar.
Länsstyrelsen kan föreslå att del av ersättningen ska  reduceras eller falla bort för en kommun som inte fullgjort  sina uppgifter. Myndigheten för samhällsskydd och beredskap  får besluta att så ska ske. Förordning (2019:1053).
11 §
Den ersättning som regionerna får enligt 5 kap. 1 § lagen 
(2006:544) om kommuners och regioners åtgärder inför och vid  extraordinära händelser i fredstid och höjd beredskap bestäms  och betalas ut av Socialstyrelsen, för verksamheter inom  Socialstyrelsens ansvarsområde, inom ramen för vad regeringen  beslutar. För övrig verksamhet bestämmer Myndigheten för  samhällsskydd och beredskap om ersättningen och betalar ut den  inom ramen för vad regeringen beslutar.  Förordning (2019:1053).
Bemyndigande
12 §
Myndigheten för samhällsskydd och beredskap får meddela  närmare föreskrifter om sådana risk- och sårbarhetsanalyser  som avses i 2 kap. 1 § lagen (2006:544) om kommuners och  regioners åtgärder inför och vid extraordinära händelser i  fredstid och höjd beredskap. Förordning (2019:1053).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.