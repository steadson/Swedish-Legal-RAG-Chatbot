Title: Förordning (2002:623) om behandling av personuppgifter i den arbetsmarknadspolitiska verksamheten
SFS Number: Svensk författningssamling 2002:623
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2002623-om-behandling-av_sfs-2002-623/
Source Link: http://rkrattsbaser.gov.se/sfst?bet=2002:623
Amendment Register Link: http://rkrattsbaser.gov.se/sfsr?bet=2002:623
Ministry/Authority: Arbetsmarknadsdepartementet AA
Issued: 2002-06-13
Metadata: {"Utfärdad": "2002-06-13", "Ändrad": "t.o.m. SFS 2025:706"}

==================================================

Förordning (2002:623) om behandling av personuppgifter i den arbetsmarknadspolitiska verksamheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2002:623
Departement/myndighet
:   
Arbetsmarknadsdepartementet AA
Utfärdad
:   
2002-06-13
Omtryck
:   
SFS 2014:1443
Ändrad
:   
t.o.m. SFS 2025:706
Övrig text
:   
Rättelseblad 2011:179 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
I denna förordning ges kompletterande föreskrifter om sådan behandling av personuppgifter som omfattas av lagen
(2002:546) om behandling av personuppgifter i den arbetsmarknadspolitiska verksamheten.
Personuppgifter som får behandlas i en arbetsmarknadspolitisk databas
Begränsningar av ändamål
2 §
Arbetsförmedlingen får meddela föreskrifter om begränsningar av de ändamål som anges i 4 § lagen (2002:546)
om behandling av personuppgifter i den arbetsmarknadspolitiska verksamheten. Förordning
(2007:926).
Uppgifter som får behandlas för att användas i Arbetsförmedlingens verksamhet
3 §
För handläggning av ärenden, för planering,  metodutveckling, tillsyn, uppföljning, resultatredovisning,  utvärdering av verksamheten, för kontroll av ekonomiskt stöd  till arbetsgivare och enskilda som tar del av insatser inom  den arbetsmarknadspolitiska verksamheten samt för samarbete  inom Europeiska unionen eller Europeiska ekonomiska  samarbetsområdet, allt enligt 4 § 1, 3, 4 och 6 lagen 
(2002:546) om behandling av personuppgifter i den  arbetsmarknadspolitiska verksamheten, får i fråga om  arbetssökande och andra personer som omfattas av verksamheten  endast följande personuppgifter behandlas:
1. namn, kön, person- eller samordningsnummer, adress, e-
postadress, telefonnummer och andra kontakt- och  identifieringsuppgifter,
2. löne- och kontouppgifter,
3. medborgarskap och födelseland,
4. uppgifter om arbetslöshet, tidsperiod då en person är eller  har varit anmäld hos Arbetsförmedlingen och tillhörighet till  arbetslöshetskassa enligt registrering,
5. uppgifter om inresedatum till Sverige, ansökan om  uppehållstillstånd, folkbokföringsdatum, arbetstillstånd och  uppehållstillstånd eller uppehålls-kort,
6. önskemål om typ av arbete, arbetstid, arbetsort,  anställningsform och varaktighet samt uppgifter om körkort,  tillgång till bil, utbildning, arbetslivserfarenhet, tidigare  arbetsgivare, språkkunskaper, speciell kompetens och andra  uppgifter som har betydelse vid arbetssökning,
7. uppgifter om behov av språk-, syn- eller teckentolk,  arbetshjälpmedel eller särskild anpassning av insatser,
8. uppgifter om tidpunkter, händelser och innehåll i kontakter  med Arbetsförmedlingen och leverantörer som utför  arbetsmarknadspolitiska insatser på uppdrag av  Arbetsförmedlingen,
9. uppgifter om den arbetssökande som rapporteras in av
a) en myndighet,
b) en arbetsgivare, eller
c) en leverantör som utför arbetsmarknadspolitiska insatser på  uppdrag av Arbetsförmedlingen,
10. uppgifter som behövs som underlag för beslut om anvisning  till arbetsmarknadspolitiska program eller insatser eller för  beslut om nystartsjobb eller statlig ersättning för arbete i  etableringsjobb,
11. uppgifter om eller med betydelse för anvisning till  arbetsmarknads-politiska program eller insatser, beslut om  nystartsjobb eller statlig ersättning för arbete i  etableringsjobb eller innehåll i och omfattning av  arbetsmarknadspolitiska program eller insatser,
12. uppgifter med betydelse för handläggningen av ärenden  enligt förordningen (2017:819) om ersättning till deltagare i  arbetsmarknads-politiska insatser samt uppgifter om ersättning  från arbetslöshetskassa och om samordning med andra förmåner,
13. uppgifter om sökta arbeten, anvisningar att söka arbete  och resultatet av anvisningarna,
14. uppgifter om att den arbetssökande verkställer eller har  verkställt ett fängelsestraff, huruvida verkställigheten sker  eller har skett i anstalt eller genom elektronisk  intensivövervakning, tidpunkt för åtgärder enligt 11 kap. 1 §  fängelselagen (2010:610), tidpunkt för villkorlig frigivning  och prövotid för skyddstillsyn, och
15. andra uppgifter som har lämnats i ett ärende eller som är  absolut nödvändiga för handläggningen av ett ärende.
Första stycket gäller även behandling av personuppgifter om en  arbetssökandes barn, make, maka eller sambo eller annan  närstående person, om uppgifterna har betydelse i ett ärende  om ersättning enligt förordningen om ersättning till deltagare  i arbetsmarknadspolitiska insatser eller i ett ärende om  etableringsinsatser enligt förordningen om etableringsinsatser  för vissa nyanlända invandrare.
Personuppgifter som avses i första stycket och som avser en  arbetssökandes barn, make, maka eller sambo eller annan  närstående person får även behandlas i andra ärenden än som  anges i andra stycket om uppgifterna är absolut nödvändiga för  handläggningen av ärendet. Förordning (2024:1319).
3 a §
För publicering av ansökningar om anställning  enligt 4 § 2 lagen (2002:546) om behandling av  personuppgifter i den arbetsmarknadspolitiska verksamheten  får endast följande personuppgifter om den arbetssökande  behandlas:
1. namn, födelsedatum, adress, e-postadress, telefonnummer  och andra kontakt- och identifieringsuppgifter, och
2. önskemål om typ av arbete, arbetstid, arbetsort,  anställningsform och varaktighet samt uppgifter om körkort  och tillgång till bil, utbildning, arbetslivserfarenhet,  tidigare arbetsgivare, språkkunskaper, speciell kompetens,  uppgifter om den enskilde själv som ingår i ett personligt  brev och andra uppgifter som har betydelse vid  arbetssökning.
Personuppgifterna i första stycket får behandlas för  publicering av ansökningar om anställning endast om den  arbetssökande har samtyckt till behandlingen. Den  arbetssökande har rätt att när som helst återkalla ett lämnat  samtycke. Efter ett återkallande får personuppgifterna inte  längre behandlas för publicering av ansökningar om  anställning. Förordning (2018:263).
4 §
För handläggning av ärenden, publicering av  platsinformation och information om leverantörer som utför  arbetsmarknadspolitiska insatser på uppdrag av  Arbetsförmedlingen, för planering, metodutveckling, tillsyn,  uppföljning, resultatredovisning, utvärdering av verksamheten,  för kontroll av ekonomiskt stöd till arbetsgivare och enskilda  som tar del av insatser inom den arbetsmarknadspolitiska  verksamheten samt för samarbete inom Europeiska unionen eller  Europeiska ekonomiska samarbetsområdet, allt enligt 4 § 1-4  och 6 lagen (2002:546) om behandling av personuppgifter i den  arbetsmarknadspolitiska verksamheten, får i fråga om  arbetsgivare, leverantörer som utför arbetsmarknadspolitiska  insatser på uppdrag av Arbetsförmedlingen, kontaktpersoner och  andra personer som omfattas av verksamheten endast följande  uppgifter behandlas:
1. namn, kod för arbetsställe, adress, e-postadress,  telefonnummer och andra kontakt- och identifieringsuppgifter  samt uppgifter om kontaktpersoners eller anställdas funktion i  ett företag, i en organisation eller hos en myndighet,
2. när det gäller arbetsgivare och leverantörer som utför  arbetsmarknadspolitiska insatser på uppdrag av  Arbetsförmedlingen:
a) personnummer, samordningsnummer eller organisationsnummer,
b) kontouppgifter,
c) uppgifter om godkännande för F-skatt, registrering som  arbetsgivare, momsregistrering och ansvarsförsäkring,
d) uppgifter om skulder som avser skatter och  socialförsäkringsavgifter,
e) uppgifter om omsättning och ekonomin i övrigt,
f) uppgifter om näringsförbud, konkurs, likvidation,  tvångsförvaltning, ackord, företagsrekonstruktion eller något  annat liknande förfarande och om inställda betalningar,
g) uppgifter om tillstånd för verksamhet som en enskild  sysselsätts inom, och
h) uppgifter om att en arbetsgivare eller en leverantör eller  en företrädare för en sådan har gjort sig skyldig till  allvarligt fel i yrkesutövningen eller är dömd för brott som  avser yrkesutövningen,
3. uppgifter om näringsgren, verksamhetsort, antal anställda,  beskrivning av verksamheten och bedömning av  sysselsättningsutvecklingen i verksamheten, uppgifter om  tjänsteutbud och speciell kompetens samt om vilka personer som  utför tjänsterna,
4. uppgifter som behöver behandlas för uppföljning och  bedömning av tjänstekvalitet,
5. uppgifter om lönekostnader som behövs som underlag för  beräkning av stöd och ersättningar,
6. uppgifter som ingår i arbetsgivares platsinformation,
7. sådana uppgifter, om arbetsgivare och om leverantörer som  utför arbetsmarknadspolitiska insatser på uppdrag av  Arbetsförmedlingen, som behöver behandlas för beslut om  anvisningar till arbetsmarknadspolitiska program eller för  beslut om nystartsjobb,
8. uppgifter om det antal personer hos en arbetsgivare som  deltar i ett arbetsmarknadspolitiskt program eller i en  arbetsmarknadspolitisk insats eller som har ett nystartsjobb,
9. uppgifter om att en arbetskonflikt pågår på arbetsplatsen,  och
10. andra uppgifter som har lämnats i ett ärende eller som är  absolut nödvändiga för ett ärendes handläggning.
Förordning (2022:1221).
5 §
I fråga om arbetsgivare och arbetstagare som berörs av varsel om driftsinskränkning enligt lagen (1974:13) om vissa anställningsfrämjande åtgärder får utöver vad som anges i 3-4
§§ följande personuppgifter behandlas:
1. uppgifter om arbetsställe, bransch, kommun och SNI-kod enligt arbetsgivaruppgift,
2. uppgifter om berörda arbetsgivar- och arbetstagarorganisationer jämte kontaktmän,
3. uppgifter om orsak till driftsinskränkningen, dess omfattning och hur många arbetstagare som berörs av den, och
4. uppgifter om berörda arbetstagares yrke eller arbetsuppgift, anställningsdatum och dag för anställningens upphörande samt noteringar som behövs för att genomföra arbetsförmedlingens uppdrag i handläggningen av ett varselärende. Förordning (2014:1443).
Uppgifter som får behandlas för att tillhandahålla information till andra
6 §
För tillhandahållande av information till  Försäkringskassan, Centrala studiestödsnämnden eller  arbetslöshetskassorna enligt 5 § första stycket 1 lagen 
(2002:546) om behandling av personuppgifter i den  arbetsmarknadspolitiska verksamheten, får namn, person- eller  samordningsnummer, adress, e-postadress och telefonnummer  behandlas. Därutöver får för detta ändamål de personuppgifter  behandlas som framgår av
1. 9 kap. 1 § förordningen (2017:819) om ersättning till  deltagare i arbetsmarknadspolitiska insatser,
2. 15 § förordningen (2024:1350) om arbetslöshetsförsäkring,
3. 21 § förordningen (2017:532) om studiestartsstöd,
4. 35 § förordningen (2018:1118) om körkortslån, och
5. 21 och 23 §§ förordningen (2022:807) om statlig ersättning  för arbete i etableringsjobb. Förordning (2024:1353).
6 a §
För tillhandahållande av information till  Försäkringskassan enligt 5 § första stycket 1 lagen (2002:546)  om behandling av personuppgifter i den arbetsmarknadspolitiska  verksamheten får, utöver vad som anges i 6 §, även följande  personuppgifter behandlas:
1. uppgifter om vilka personer som är anmälda som  arbetssökande hos Arbetsförmedlingen,
2. uppgifter om arbetssökandes registrerade arbetsutbud,
3. uppgifter om vilka arbetssökande som är registrerade som  helt eller delvis arbetslösa,
4. uppgifter om vilka personer som är registrerade som  yrkesfiskare,
5. uppgifter om vilka arbetssökande som är registrerade som  deltagare i arbetsmarknadspolitiska program som berättigar  till aktivitetsstöd, utvecklingsersättning eller  etableringsersättning,
6. uppgifter om sådant program enligt 5 som är stöd till start  av näringsverksamhet,
7. uppgifter om vilka arbetssökande som är registrerade som  förvärvsarbetande,
8. uppgifter om huruvida intyg som visar rätten att med  bibehållen arbetslöshetsersättning söka arbete i något annat  land är registrerat för den arbetssökande,
9. uppgifter om vilka arbetssökande som enligt registrering  inte står till arbetsmarknadens förfogande,
10. uppgifter om vilka personer som inte längre är anmälda som  arbetssökande hos Arbetsförmedlingen och om skälet till detta  är att de har fått förvärvsarbete, avbrutit kontakten med  Arbetsförmedlingen eller påbörjat annan utbildning än  arbetsmarknadsutbildning,
11. uppgifter om arbetssökandes tillhörighet till en  arbetslöshetskassa enligt registrering, och
12. uppgifter om från och med vilken tidpunkt som  omständigheterna i 1-10 gäller enligt registrering.
Förordning (2024:1353).
7 §
För tillhandahållande av information till Skatteverket enligt 5 § 2 lagen (2002:546) om behandling av personuppgifter i den arbetsmarknadspolitiska verksamheten får sådana personuppgifter behandlas som rör anvisningar till de arbetsmarknadspolitiska programmen anställningsstöd, lönebidrag, skyddat arbete och särskilt stöd vid start av näringsverksamhet. Detsamma gäller det underlag som behövs för utbetalning av stöd till nystartsjobb genom kreditering på en arbetsgivares skattekonto. Förordning (2010:2034).
7 a §
För tillhandahållande av information till Inspektionen  för arbetslöshetsförsäkringen enligt 5 § första stycket 3  lagen (2002:546) om behandling av personuppgifter i den  arbetsmarknadspolitiska verksamheten får följande  personuppgifter behandlas för verksamhet som avser tillsyn och  uppföljning:
1. namn, person- eller samordningsnummer samt postnummer,
2. uppgift om huruvida den arbetssökande är utrikes född,
3. uppgift om arbetslöshet och tillhörighet till  arbetslöshetskassa enligt registrering,
4. uppgift om arbets- och uppehållstillstånd,
5. önskemål om typ av arbete, arbetstid, arbetsort,  anställningsform och varaktighet samt uppgifter om körkort,  körkortsklass och tillgång till bil, utbildning,  arbetslivserfarenhet, tidigare arbetsgivare, speciell  kompetens, språkkunskaper och andra uppgifter som har  betydelse vid arbetssökning,
6. uppgifter om tidpunkter, händelser och innehåll i kontakter  med Arbetsförmedlingen eller en leverantör som utför  arbetsmarknadspolitiska insatser på uppdrag av  Arbetsförmedlingen,
7. uppgifter om anvisning till arbetsmarknadspolitiska  program, typ av program, utbetald arbetslöshetsersättning  eller ersättning för deltagande i arbetsmarknadspolitiska  program, de tidsperioder utbetalningarna avser och om  samordning med andra förmåner,
8. uppgifter om sökta arbeten, anvisningar att söka arbete och  resultatet av anvisningarna,
9. uppgifter ur de arbetssökandes individuella  handlingsplaner,
10. uppgifter som avses i 15 § andra stycket förordningen 
(2024:1350) om arbetslöshetsförsäkring, med undantag för andra  adressuppgifter än postnummer, och
11. de uppgifter som i övrigt behövs för att fullgöra den  uppgiftsskyldighet som framgår av 9 kap. 2 § förordningen 
(2017:819) om ersättning till deltagare i  arbetsmarknadspolitiska insatser.  Förordning (2024:1353).
7 b §
För tillhandahållande av information till Inspektionen för arbetslöshetsförsäkringen enligt 5 § 3 lagen (2002:546)
om behandling av personuppgifter i den arbetsmarknadspolitiska verksamheten får följande personuppgifter behandlas för verksamhet som avser utfärdande av intyg:
1. uppgift om huruvida den sökande är anmäld som arbetssökande hos den offentliga arbetsförmedlingen och om datum för anmälan,
2. uppgift om arbetssökandes tillhörighet till arbetslöshetskassa enligt registrering, och
3. uppgift om ansvarig handläggare hos Arbetsförmedlingen samt om Arbetsförmedlingens telefonnummer. Förordning
(2013:685).
7 c §
För tillhandahållande av information till Kronofogdemyndigheten enligt 5 § 4 lagen (2002:546) om behandling av personuppgifter i den arbetsmarknadspolitiska verksamheten får följande personuppgifter behandlas:
1. namn och person- eller samordningsnummer,
2. från och med vilken dag en person är anmäld eller inte längre anmäld som arbetssökande hos den offentliga arbetsförmedlingen, och
3. arbetssökandes tillhörighet till arbetslöshetskassa enligt registrering. Förordning (2013:685).
7 d §
För tillhandahållande av information till en  socialnämnd enligt 5 § 5 lagen (2002:546) om behandling av  personuppgifter i den arbetsmarknadspolitiska verksamheten  får följande personuppgifter behandlas:
1. namn och person- eller samordningsnummer,
2. från och med vilken dag en person är anmäld eller inte  längre anmäld som arbetssökande hos den offentliga  arbetsförmedlingen,
3. om en person tillhör någon arbetslöshetskassa enligt  registrering,
4. om en person är registrerad som öppet arbetslös eller som  arbetssökande med förhinder alternativt om personen är  registrerad under en annan sökandekategori,
5. om en person deltar i ett arbetsmarknadspolitiskt program  och under vilken tidsperiod, och
6. datum när en persons senaste aktivitetsrapport kom in till  Arbetsförmedlingen. Förordning (2017:825).
7 e §
För tillhandahållande av information till  Migrationsverket enligt 5 § 6 lagen (2002:546) om behandling  av personuppgifter i den arbetsmarknadspolitiska verksamheten  får följande personuppgifter behandlas:
1. namn och person- eller samordningsnummer,
2. att en ansökan om ersättning har lämnats in,
3. vilken ersättning som har beviljats,
4. under vilken tidsperiod och i vilken omfattning ersättning  lämnas eller har lämnats,
5. att en nyanländ som omfattas av lagen (2016:38) om  mottagande av vissa nyanlända invandrare för bosättning  omfattas av ett beslut om anvisning enligt lagen, anvisad  kommun, datum för beslutet och datum för när kommunen senast  ska ta emot den nyanlände för bosättning, och
6. att en nyanländ som omfattas av ett beslut om anvisning  har avböjt eller inte har kunnat utnyttja en anvisning.  Förordning (2016:41).
7 f §
För tillhandahållande av information till leverantörer  som utför arbetsmarknadspolitiska insatser på uppdrag av  Arbetsförmedlingen enligt 5 § 7 lagen (2002:546) om behandling  av personuppgifter i den arbetsmarknadspolitiska verksamheten  får följande personuppgifter behandlas:
1. namn, person- eller samordningsnummer, adress,  telefonnummer och e-postadress,
2. uppgift om arbetsutbud, önskemål om typ av arbete,  arbetstid, arbetsort, anställningsform och varaktighet,  uppgift om körkort och tillgång till bil, utbildning,  arbetslivserfarenhet och tidigare arbetsgivare, speciell  kompetens samt andra uppgifter som har betydelse vid  arbetssökning,
3. uppgifter om anvisningar att söka arbete och  arbetsmarknadspolitiska program samt uppgifter om att en  anvisning avbrutits,
4. uppgifter om behov av språk-, syn- eller teckentolk eller  arbetshjälpmedel eller om behov av anpassning av insatsen på  grund av funktionsnedsättning,
5. uppgifter om omständigheter som berättigar leverantören  till resultatbaserad ersättning,
6. uppgifter som ingår i en individuell handlingsplan, och
7. andra uppgifter som är absolut nödvändiga för att  leverantören ska kunna utföra sitt uppdrag.  Förordning (2022:816).
7 g §
För tillhandahållande av information till  Utbetalningsmyndigheten enligt 5 § första stycket 8 lagen 
(2002:546) om behandling av personuppgifter i den  arbetsmarknadspolitiska verksamheten får sådana  personuppgifter behandlas som omfattas av Arbetsförmedlingens  uppgiftsskyldighet enligt lagen (2023:456) om skyldighet att  lämna uppgifter till Utbetalningsmyndigheten.  Förordning (2023:702).
7 h §
/Träder i kraft I:2026-03-01/
För tillhandahållande av information till en kommun  enligt 5 § första stycket 9 lagen (2002:546) om behandling av  personuppgifter i den arbetsmarknadspolitiska verksamheten får  sådana personuppgifter behandlas som omfattas av  Arbetsförmedlingens uppgiftsskyldighet enligt 17 b §  förordningen (2000:628) om den arbetsmarknadspolitiska  verksamheten. Förordning (2025:706).
Avskiljande av uppgifter som behövs för Arbetsförmedlingens planering och uppföljning av verksamheten m.m.
8 §
/Upphör att gälla U:2026-03-01/
Personuppgifter som får behandlas enligt 3-7 g §§ får  avskiljas för behandling i en arbetsmarknadspolitisk databas  för de ändamål som avses i 4 § 3-5 lagen (2002:546) om  behandling av personuppgifter i den arbetsmarknadspolitiska  verksamheten.
Personuppgifterna får inte behandlas för att följa eller på  annat sätt kontrollera enskilda identifierbara personer utom  för att kontrollera att utbetalningar blir eller har varit  riktiga. Förordning (2023:702).
8 §
/Träder i kraft I:2026-03-01/
Personuppgifter som får behandlas enligt 3-7 h §§ får  avskiljas för behandling i en arbetsmarknadspolitisk databas  för de ändamål som avses i 4 § 3-5 lagen (2002:546) om  behandling av personuppgifter i den arbetsmarknadspolitiska  verksamheten.
Personuppgifterna får inte behandlas för att följa eller på  annat sätt kontrollera enskilda identifierbara personer utom  för att kontrollera att utbetalningar blir eller har varit  riktiga. Förordning (2025:706).
Begränsningar av de känsliga personuppgifter m.m. som får behandlas i en arbetsmarknadspolitisk databas
Uppgifter om hälsa och sociala förhållanden
9 §
Personuppgifter om en arbetssökandes hälsa och sociala  förhållanden får behandlas i en databas om uppgifterna  grundar sig på uppgifter i en handling som lämnats i ett  ärende som gäller den arbetssökande.
Personuppgifter om en arbetssökandes hälsa och sociala  förhållanden som grundar sig på muntliga uppgifter får  behandlas i en databas om de har lämnats av den arbetssökande  i ett ärende som gäller henne eller honom och de är  nödvändiga för handläggningen av ärendet. Om sådana  personuppgifter har lämnats av någon annan än den  arbetssökande får de behandlas i en databas endast om de är  absolut nödvändiga för handläggningen av ett ärende som  gäller den arbetssökande.
Första stycket gäller även behandling av personuppgifter om  en arbetssökandes barn, make, maka eller sambo eller annan  närstående person, om uppgifterna har betydelse i ett ärende  om ersättning enligt förordningen (2017:819) om ersättning  till deltagare i arbetsmarknadspolitiska insatser eller  etableringsinsatser enligt förordningen (2017:820) om  etableringsinsatser för vissa nyanlända invandrare.
Personuppgifter som avses i första och andra styckena och som  avser en arbetssökandes barn, make, maka eller sambo eller  annan närstående person får även behandlas i andra ärenden om  uppgifterna är absolut nödvändiga för handläggningen av  ärendet. Förordning (2017:825).
Uppgifter om lagöverträdelser m.m.
9 a §
I en databas får personuppgifter om lagöverträdelser som  innefattar brott, domar i brottmål, straffprocessuella  tvångsmedel eller administrativa frihetsberövanden behandlas  endast när de avser sådana uppgifter som framgår av 3 § första  stycket 14 och av 4 § 2. Förordning (2022:1021).
Uppgifter om tvångsingripande
10 §
I en databas får personuppgifter som avslöjar att en  registrerad är eller har varit föremål för tvångsingripande  enligt lagen (1988:870) om vård av missbrukare i vissa fall,  lagen (1990:52) med särskilda bestämmelser om vård av unga,  lagen (1991:1128) om psykiatrisk tvångsvård, lagen (1991:1129)  om rättspsykiatrisk vård eller smittskyddslagen (2004:168)  behandlas endast om uppgifterna grundar sig på uppgifter i en  handling som lämnats i ett ärende som gäller den  arbetssökande. Detsamma gäller personuppgifter som avslöjar  att en registrerad är eller har varit beviljad skyddat boende  eller en omedelbar sådan insats enligt lagen (2024:79) om  placering av barn i skyddat boende. Förordning (2024:97).
Undantag för uppgifter i en aktivitetsrapport
10 a §
Begränsningarna i 9-10 §§ för vilka personuppgifter som får behandlas i en databas gäller inte uppgifter som har lämnats av den arbetssökande i en aktivitetsrapport enligt förordningen (2000:628) om den arbetsmarknadspolitiska verksamheten. Förordning (2013:203).
Ytterligare föreskrifter
11 §
Arbetsförmedlingen får, efter att ha gett  Integritetsskyddsmyndigheten tillfälle att yttra sig, meddela  ytterligare föreskrifter om begränsningar av de  personuppgifter som får behandlas i en databas och om vilka  koder som får användas för uppgifter om hälsa, medborgarskap  och funktionsnedsättning som medför nedsatt arbetsförmåga.
Förordning (2020:1119).
Utlämnande av personuppgifter på ett medium för automatiserad behandling
11 a §
Personuppgifter som får behandlas enligt 3 § 1 och 6 får lämnas ut på ett medium för automatiserad behandling till arbetsgivare. Förordning (2014:1443).
11 b §
Arbetsförmedlingen får lämna ut personuppgifter på ett  medium för automatiserad behandling om det behövs för att  någon annan ska kunna lämna ut personuppgifter till  myndigheten. Förordning (2022:816).
11 c §
Personuppgifter som enligt 21 och 23 §§ förordningen 
(2022:807) om statlig ersättning för arbete i etableringsjobb  ska lämnas ut till en partsorganisation får lämnas ut på ett  medium för automatiserad behandling. Förordning (2022:808).
11 d §
För handläggning av ärenden enligt 9 a § förordningen 
(2000:628) om den arbetsmarknadspolitiska verksamheten får  personuppgifter lämnas ut på ett medium för automatiserad  behandling till arbetstagarorganisationer när det gäller
1. arbetssökande i form av uppgifter om ålder, lön,  arbetslivserfarenhet och anvisning till eller innehåll i och  omfattning av arbetsmarknadspolitiska program eller insatser,  och
2. anordnare eller arbetsgivare i form av uppgifter om namn,  adress och person- eller organisationsnummer.
Förordning (2022:1350).
12 §
Personuppgifter som får behandlas enligt 6 § får lämnas ut på ett medium för automatiserad behandling till Försäkringskassan, Centrala studiestödsnämnden och arbetslöshetskassorna.
Personuppgifter som får behandlas enligt 6 a § får lämnas ut på ett medium för automatiserad behandling till Försäkringskassan.
Personuppgifter som får behandlas enligt 7 a och 7 b §§ får lämnas ut på ett medium för automatiserad behandling till Inspektionen för arbetslöshetsförsäkringen. Förordning
(2014:1443).
12 a §
Personuppgifter som får behandlas enligt 7 e § får lämnas ut på ett medium för automatiserad behandling till Migrationsverket. Förordning (2014:1443).
13 §
Personuppgifter som får behandlas enligt 7 § får lämnas ut på ett medium för automatiserad behandling till Skatteverket. Förordning (2014:1443).
13 a §
Personuppgifter som får behandlas enligt 7 c § får lämnas ut på ett medium för automatiserad behandling till Kronofogdemyndigheten. Förordning (2014:1443).
13 b §
Personuppgifter som får behandlas enligt 7 d § får lämnas ut på ett medium för automatiserad behandling till socialnämnderna. Förordning (2014:1443).
13 c §
Personuppgifter som får behandlas enligt 7 f § får  lämnas ut på ett medium för automatiserad behandling till  leverantörer som utför arbetsmarknadspolitiska insatser på  uppdrag av Arbetsförmedlingen. Förordning (2022:816).
13 d §
Personuppgifter som får behandlas enligt 7 g § får  lämnas ut på ett medium för automatiserad behandling till  Utbetalningsmyndigheten. Förordning (2023:702).
13 e § /Ny beteckning 13 f § U:2026-03-01/
Personuppgifter som får behandlas enligt 5 § andra stycket lagen (2002:546) om behandling av personuppgifter i den arbetsmarknadspolitiska verksamheten får lämnas ut på ett medium för automatiserad behandling, om det i det enskilda fallet bedöms lämpligt ur integritetssynpunkt.
Förordning (2023:702).
13 e §
/Träder i kraft I:2026-03-01/
Personuppgifter som får behandlas enligt 7 h § får  lämnas ut på ett medium för automatiserad behandling till en  kommun. Förordning (2025:706).
13 f §
/Träder i kraft I:2026-03-01/
Personuppgifter som får behandlas enligt 5 § andra stycket lagen (2002:546) om behandling av personuppgifter i den arbetsmarknadspolitiska verksamheten får lämnas ut på ett medium för automatiserad behandling, om det i det enskilda fallet bedöms lämpligt ur integritetssynpunkt.
Förordning (2025:706).
14 §
Arbetsförmedlingen får till en enskild lämna ut följande  personuppgifter på ett medium för automatiserad behandling:
1. uppgifter om den enskilde själv som får behandlas enligt 3-5 och 9 §§,
2. uppgifter om kontaktpersoners namn, telefonnummer och  funktion i företaget,
3. arbetsgivares platsinformation,
4. när det gäller en arbetsgivare eller en leverantör som  utför arbetsmarknadspolitiska insatser på uppdrag av  Arbetsförmedlingen: namn, adress, e-postadress och  telefonnummer, och
5. sådana uppgifter om leverantörer som utför  arbetsmarknadspolitiska insatser på uppdrag av  Arbetsförmedlingen som får behandlas enligt 4 § 3.
Förordning (2022:816).
15 §
Uppgifter om lediga platser får lämnas ut på ett medium för automatiserad behandling till de länder som Sverige samarbetar med inom Europeiska unionen och Europeiska ekonomiska samarbetsområdet samt enligt överenskommelsen den 6 mars 1982 om gemensam nordisk arbetsmarknad. Förordning
(2014:1443).
Direktåtkomst
16 §
En arbetsgivare får ha direktåtkomst till personuppgifter som får behandlas enligt 3 a §, under förutsättning att arbetsgivaren av Arbetsförmedlingen beviljats särskilda inloggningsuppgifter för att få tillgång till uppgifterna.
Försäkringskassan, Centrala studiestödsnämnden, Inspektionen för arbetslöshetsförsäkringen och arbetslöshetskassorna får ha direktåtkomst till de personuppgifter som får behandlas enligt 6, 6 a, 7 a och 7 b §§, med undantag för uppgifter om adress och telefonnummer. Inspektionen för arbetslöshetsförsäkringen får dock ha direktåtkomst till uppgift om postnummer.
Kronofogdemyndigheten får ha direktåtkomst till de personuppgifter som får behandlas enligt 7 c §.
En socialnämnd får ha direktåtkomst till de personuppgifter som får behandlas enligt 7 d §, under förutsättning att Arbetsförmedlingen först har försäkrat sig om att handläggare hos socialnämnden bara kan ta del av uppgifter som avser personer som är aktuella i ärenden hos nämnden.
Migrationsverket får ha direktåtkomst till de personuppgifter som får behandlas enligt 7 e §. Förordning (2014:1443).
16 a §
En enskild får ha direktåtkomst till följande  personuppgifter:
1. uppgifter om den enskilde själv som får behandlas enligt 3-5 och 9 §§,
2. uppgifter om kontaktpersoners telefonnummer och funktion i  företaget,
3. arbetsgivares platsinformation,
4. när det gäller en arbetsgivare eller en leverantör som  utför arbetsmarknadspolitiska insatser på uppdrag av  Arbetsförmedlingen: namn, adress, e-postadress och  telefonnummer, och
5. sådana uppgifter om leverantörer som utför  arbetsmarknadspolitiska insatser på uppdrag av  Arbetsförmedlingen som får behandlas enligt 4 § 3.
Förordning (2022:816).
17 §
Har upphävts genom förordning (2011:179).
Sökbegrepp
18 §
Personuppgifter om en arbetssökandes telefonnummer eller om en kontaktpersons telefonnummer eller funktion i företaget får inte användas som sökbegrepp. Förordning (2010:2034).
19 §
Arbetsförmedlingen får, efter att ha gett  Integritetsskyddsmyndigheten tillfälle att yttra sig, meddela  föreskrifter om ytterligare begränsningar av de sökbegrepp som  får användas. Förordning (2020:1119).
Information till den registrerade
20 §
Utöver vad som framgår av artiklarna 13 och 14 i  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning) ska den personuppgiftsansvarige  lämna följande information till den registrerade:
1. vilka personuppgifter som får behandlas,
2. vad som gäller i fråga om utlämnande på ett medium för  automatiserad behandling, direktåtkomst, sökbegrepp och  gallring, och
3. vilka sekretess- och säkerhetsbestämmelser som gäller för  behandlingen. Förordning (2018:263).
Rutiner för säker behandling av personuppgifter
20 a §
Har upphävs genom förordning (2018:263).
20 b §
Arbetsförmedlingen ska bestämma villkor för tilldelning av behörighet för åtkomst till personuppgifter.
En sådan behörighet ska begränsas till vad var och en behöver för att kunna fullgöra sina arbetsuppgifter.
Vid tilldelning av behörighet ska det ställas krav på utbildning i behandling av personuppgifter eller på erfarenhet som har gett motsvarande kunskaper.
Arbetsförmedlingen får meddela föreskrifter om tilldelning av behörighet för åtkomst till personuppgifter. Förordning
(2014:1443).
20 c §
Arbetsförmedlingen ska se till att åtkomst till personuppgifter dokumenteras. Arbetsförmedlingen ska också göra systematiska och återkommande kontroller av om någon obehörigen kommer åt sådana uppgifter.
Arbetsförmedlingen får meddela föreskrifter om dokumentation och kontroll enligt första stycket. Förordning (2011:179).
20 d §
Utöver den begränsning av åtkomst som gäller enligt 11
§ lagen (2002:546) om behandling av personuppgifter i den arbetsmarknadspolitiska verksamheten, ska åtkomsten till personuppgifter begränsas till de personer som behöver få tillgång till uppgifterna för att fullgöra sina arbetsuppgifter, i den utsträckning det bedöms nödvändigt med hänsyn till känsligheten hos de uppgifter som ska behandlas.
Förordning (2011:181).
20 e §
Känsliga personuppgifter som avses i artikel 9.1 i  Europaparlamentets och rådets förordning (EU) 2016/679 och  ömtåliga personuppgifter som avses i 9 § andra stycket eller 
10 § lagen (2002:546) om behandling av personuppgifter i den  arbetsmarknadspolitiska verksamheten, får endast behandlas i  sådana system för automatiserad behandling där behörigheten  kan begränsas tekniskt till de personer som behöver ta del av  uppgifterna.
I övriga system får känsliga och ömtåliga personuppgifter  behandlas endast om den enskilde uttryckligen har samtyckt  till behandlingen. Den enskilde har rätt att när som helst  återkalla ett lämnat samtycke. Ytterligare personuppgifter om  den enskilde får därefter inte behandlas.  Förordning (2018:263).
20 f §
Arbetsförmedlingen ansvarar för att myndighetens personal får utbildning i behandling av personuppgifter.
Förordning (2011:179).
Gallring
21 §
Riksarkivet får meddela föreskrifter om att  personuppgifter, trots det som sägs om gallring i 16 § första  och andra styckena lagen (2002:546) om behandling av  personuppgifter i den arbetsmarknadspolitiska verksamheten,  får bevaras för arkivändamål av allmänt intresse och  vetenskapliga eller historiska forskningsändamål.
Förordning (2022:816).
Ytterligare föreskrifter
22 §
Arbetsförmedlingen får meddela de närmare föreskrifter som behövs för verkställigheten av lagen (2002:546) om behandling av personuppgifter i den arbetsmarknadspolitiska verksamheten och denna förordning. Förordning (2007:926).
Övergångsbestämmelser
2002:623
1. Denna förordning träder i kraft den 1 augusti 2002, då förordningen (1994:460) om arbetsförmedlingsregister upphör att gälla.
2. Den äldre förordningens bestämmelser gäller dock fortfarande i fråga om uppgifter och handlingar som har tillförts ett arbetsförmedlingsregister och Arbetsmarknadsstyrelsens centrala statistikregister före den 1 augusti 2002.
3. Förordningen skall inte börja tillämpas förrän den 1 oktober 2007 i fråga om sådan manuell behandling av personuppgifter som påbörjats före den 24 oktober 1998 eller i fråga om sådan manuell behandling som utförs för ett visst bestämt ändamål om behandlingen för detta ändamål påbörjats före den 24 oktober 1998.
2002:901
1. Denna förordning träder i kraft den 1 januari 2003.
2. Äldre bestämmelser gäller fortfarande för särskilt utbildningsbidrag som avser tid före ikraftträdandet.
2003:604
1. Denna förordning träder i kraft den 15 november 2003.
2. Äldre bestämmelser gäller fortfarande för särskilt vuxenstudiestöd för arbetslösa som avser tid före ikraftträdandet.
2004:268
Denna förordning träder i kraft den 1 juli 2004. Äldre föreskrifter gäller fortfarande för personuppgifter hänförliga till åtgärder enligt smittskyddslagen
(1988:1472).
2011:1463
1. Denna förordning träder i kraft den 1 januari 2012.
2. Äldre bestämmelser gäller fortfarande för uppgifter om F-skattsedel som har utfärdats med stöd av skattebetalningslagen (1997:483).
2017:825
1. Denna förordning träder i kraft den 1 januari 2018.
2. För uppgifter som har betydelse för handläggningen av  ärenden enligt den upphävda lagen (2010:197) om  etableringsinsatser för vissa nyanlända invandrare, den  upphävda förordningen (2010:407) om ersättning till vissa  nyanlända invandrare eller den upphävda förordningen 
(2010:409) om etableringssamtal och etableringsinsatser för  vissa nyanlända invandrare gäller 3 och 9 §§ i den äldre  lydelsen.
3. För uppgifter som framgår av 24 a § den upphävda  förordningen (1996:1100) om aktivitetsstöd och 3 kap. 12 och 
14 §§ den upphävda förordningen (2010:407) om ersättning till  vissa nyanlända invandrare gäller 6 § i den äldre lydelsen.
4. För uppgifter som behövs för att fullgöra den  uppgiftsskyldighet som framgår av 24 d § den upphävda  förordningen (1996:1100) om aktivitetsstöd gäller 7 a § i den  äldre lydelsen.
5. För uppgifter om etableringsersättning enligt den upphävda  lagen (2010:197) om etableringsinsatser för vissa nyanlända  invandrare  gäller 7 d § i den äldre lydelsen.
6. För uppgifter som ingår i en etableringsplan gäller 7 f §  i den äldre lydelsen.
2024:1319
1. Denna förordning träder i kraft den 1 februari 2025.
2. Äldre föreskrifter gäller fortfarande för uppgifter som har  betydelse för handläggningen av ärenden enligt den upphävda 
16 a § förordningen (2017:820) om etableringsinsatser för  vissa nyanlända invandrare.
2024:1353
1. Denna förordning träder i kraft den 1 oktober 2025.
2. Äldre bestämmelser gäller fortfarande för uppgifter som rör  arbetslöshetsersättning enligt den upphävda lagen (1997:238)  om arbetslöshetsförsäkring.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.