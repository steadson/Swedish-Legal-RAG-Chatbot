Title: Förordning (2024:1212) med särskilda bestämmelser om anmälan av vissa försvarsverksamheter
SFS Number: Svensk författningssamling 2024:1212
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20241212-med-sarskilda-bestammelser_sfs-2024-1212/
Source Link: http://rkrattsbaser.gov.se/sfst?bet=2024:1212
Amendment Register Link: http://rkrattsbaser.gov.se/sfsr?bet=2024:1212
Ministry/Authority: Klimat- och näringslivsdepartementet
Issued: 2024-12-05
Metadata: {"Utfärdad": "2024-12-05"}

==================================================

Förordning (2024:1212) med särskilda bestämmelser om anmälan av vissa försvarsverksamheter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:1212
Departement/myndighet
:   
Klimat- och näringslivsdepartementet
Utfärdad
:   
2024-12-05
Tidsbestämd
: 
2031-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Förordningen är meddelad med stöd av
- 1 kap. 5 § miljöbalken i fråga om 12-19 och 21 §§,
- 9 kap. 6 § miljöbalken i fråga om 2-4 och 7-10 §§,
- 26 kap. 20 a § miljöbalken i fråga om 20 § första stycket,
- 26 kap. 20 b § miljöbalken i fråga om 20 § andra stycket,  och
- 8 kap. 7 § regeringsformen i fråga om övriga bestämmelser.
Anmälan i stället för tillstånd
2 §
För Försvarsmakten, Fortifikationsverket och Försvarets  materielverk ska anmälningsplikt gälla i stället för  tillståndsplikt enligt 1 kap. 4 § miljöprövningsförordningen 
(2013:251) för ändring av en flygplats som omfattas av  tillståndsplikt B enligt 24 kap. 4 §  miljöprövningsförordningen.
Första stycket gäller inte om ändringen innebär att  flygplatsens instrumentbana förlängs med 2 100 meter eller  mer.
3 §
För Försvarsmakten, Fortifikationsverket och Försvarets  materielverk ska anmälningsplikt gälla i stället för  tillståndsplikt enligt 1 kap. 3 eller 4 §  miljöprövningsförordningen (2013:251) för ett skjutfält som  omfattas av tillståndsplikt B enligt 30 kap. 1 §  miljöprövningsförordningen.
Om det är fråga om en verksamhet som inte har tillstånd,  gäller första stycket endast om verksamheten ska bedrivas på  eller i anslutning till ett område där liknande verksamhet  bedrivs eller har bedrivits tidigare, och om verksamheten inte  är olämplig med hänsyn till den utveckling som har skett på  eller i anslutning till området.
4 §
För Försvarsmakten, Fortifikationsverket och Försvarets  materielverk ska anmälningsplikt gälla i stället för  tillståndsplikt enligt 1 kap. 3 eller 4 §  miljöprövningsförordningen (2013:251) för en anläggning för  lagring eller annan hantering av kemiska produkter som  omfattas av tillståndsplikt B enligt 20 kap. 1 §  miljöprövningsförordningen.
Första stycket gäller inte en anläggning för lagring med en  kapacitet om 200 000 ton eller mer, eller en ändring av en  sådan anläggning som innebär en utvidgning om 200 000 ton  eller mer.
Förhållandet till andra författningar
5 §
Vid en anmälan enligt denna förordning tillämpas  bestämmelserna i förordningen (1998:899) om miljöfarlig  verksamhet och hälsoskydd och förordningen (1998:1388) om  vattenverksamheter, om inget annat anges i denna förordning.
6 §
Försvarsmakten, Fortifikationsverket eller Försvarets  materielverk kan ansöka om tillstånd enligt 9 kap. 6 §  miljöbalken i stället för att anmäla en verksamhet eller  åtgärd enligt denna förordning.
Anmälan till försvarsinspektören för hälsa och miljö
7 §
En anmälan enligt denna förordning ska ges in till  försvarsinspektören för hälsa och miljö i så god tid som  möjligt innan verksamheten påbörjas eller åtgärden vidtas.  Anmälan ska vara skriftlig och får göras elektroniskt.
8 §
En anmälan som avses i 2 eller 4 § ska utöver vad som  anges i förordningen (1998:899) om miljöfarlig verksamhet och  hälsoskydd och förordningen (1998:1388) om vattenverksamheter  innehålla de uppgifter som framgår av 8 § och 9 § 1  miljöbedömningsförordningen (2017:966).
9 §
Innan en anmälan ges in till försvarsinspektören för hälsa  och miljö ska Försvarsmakten, Fortifikationsverket eller  Försvarets materielverk, på lämpligt sätt och i skälig  omfattning, informera de statliga myndigheter, de kommuner och  den allmänhet som kan ha ett särskilt intresse i saken.
Handläggning av anmälan
10 §
Försvarsinspektören för hälsa och miljö ska på lämpligt  sätt och i skälig omfattning ge de statliga myndigheter, de  kommuner och den allmänhet som kan ha ett särskilt intresse i  saken tillfälle att yttra sig över en anmälan enligt denna  förordning.
Första stycket gäller i stället för 26 § förordningen 
(1998:899) om miljöfarlig verksamhet och hälsoskydd och 22 §  förordningen (1998:1388) om vattenverksamheter.
11 §
I fråga om en verksamhet eller åtgärd som anges i 2 eller 
4 § ska försvarsinspektören för hälsa och miljö
1. bedöma om verksamheten eller åtgärden eller en ändring av  verksamheten, i sig eller tillsammans med tidigare ändringar,  kan antas medföra en betydande miljöpåverkan,
2. vid bedömningen som avses i 1 ta hänsyn till de  omständigheter som anges i 10-13 §§  miljöbedömningsförordningen (2017:966), och
3. förelägga den myndighet som har gjort anmälan att ansöka om  tillstånd, om försvarsinspektören finner att verksamheten  eller åtgärden kan antas medföra en betydande miljöpåverkan.
12 §
Vid en anmälan om ändring av en verksamhet enligt 2, 3  eller 4 § får försvarsinspektören för hälsa och miljö upphäva  eller ändra villkor och andra bestämmelser som  tillståndsmyndigheten tidigare har meddelat för verksamheten,  om ändringen av verksamheten har ett samband med de tidigare  villkoren eller bestämmelserna.
13 §
När ett anmälningsärende är tillräckligt utrett, ska  försvarsinspektören för hälsa och miljö
1. besluta om försiktighetsmått eller förbud enligt  miljöbalken,
2. besluta att upphäva eller ändra villkor eller bestämmelser  i ett befintligt tillstånd, i frågor som har samband med  anmälan,
3. besluta om föreläggande enligt 11 § 3 i denna förordning  eller 26 a § förordningen (1998:899) om miljöfarlig verksamhet  och hälsoskydd, eller
4. i övriga fall besluta att ärendet inte leder till någon  åtgärd från försvarsinspektören.
Försvarsmakten, Fortifikationsverket eller Försvarets  materielverk får inte påbörja en anmäld verksamhet eller  åtgärd innan försvarsinspektören har fattat beslut i ärendet.
Första och andra styckena ska tillämpas i stället för 9 kap. 
6 a och 6 c §§ och 11 kap. 9 a § andra stycket och 9 b §  tredje stycket miljöbalken, 27 § förordningen om miljöfarlig  verksamhet och hälsoskydd och 23 § förordningen (1998:1388) om  vattenverksamheter.
14 §
Försvarsinspektören för hälsa och miljö ska handlägga  ärenden om anmälan skyndsamt och meddela sitt beslut enligt 
13 § senast inom sex veckor efter det att anmälan kom in. Om  anmälan avser ett skjutfält enligt 3 § som inte har ett  tillstånd eller en anläggning för lagring eller annan  hantering av kemiska produkter enligt 4 § som inte har ett  tillstånd, får dock försvarsinspektören meddela sitt beslut  senast inom tolv veckor från det att anmälan kom in.
Om försvarsinspektören för hälsa och miljö inom två veckor  från den dag då anmälan kom in har förelagt den som har gjort  anmälan att avhjälpa en brist i anmälan, räknas tidsfristen i  första stycket från den dag då bristen avhjälptes. Om  försvarsinspektörens beslut enligt 16 § om undantag  överklagas, ska den tid det tar att pröva det överklagade  beslutet inte räknas in i tidsfristen.
Första och andra styckena ska tillämpas i stället för 9 kap. 
6 c § och 11 kap. 9 b § tredje stycket miljöbalken.
15 §
Om det är nödvändigt på grund av handläggningen eller  utredningen i ärendet, får en tidsfrist enligt 14 § första  stycket förlängas med högst tre veckor. Om det finns särskilda  skäl får tidsfristen i stället förlängas med högst sex veckor.
Om tidsfristen förlängs ska försvarsinspektören för hälsa och  miljö informera den myndighet som har anmält verksamheten  eller åtgärden om förlängningen innan den ursprungliga  tidsfristen har gått ut.
Undantag från vissa processuella bestämmelser
16 §
Inför eller i samband med en anmälan som avses i 2 eller 
4 § eller 19 § 1, 3 eller 4 får försvarsinspektören för hälsa  och miljö, efter ansökan av Försvarsmakten,  Fortifikationsverket eller Försvarets materielverk, besluta om  undantag från en eller flera av bestämmelserna om
1. begränsning av anmälningsplikten i 2 § andra stycket och 
4 § andra stycket i denna förordning,
2. krav på underlag i 25 § andra stycket förordningen 
(1998:899) om miljöfarlig verksamhet och hälsoskydd och 8 § i  denna förordning,
3. bedömning av betydande miljöpåverkan i 26 a § förordningen  om miljöfarlig verksamhet och hälsoskydd och 11 § i denna  förordning,
4. föreläggande om tillstånd i 26 a § förordningen om  miljöfarlig verksamhet och hälsoskydd och 11 § i denna  förordning,
5. specifik miljöbedömning i 6 kap. 20, 23-26, 28-32, 35-37  och 39-44, 46 och 47 §§ miljöbalken, och
6. att en ansökan ska innehålla en miljökonsekvensbeskrivning  i 22 kap. 1 § 3 miljöbalken.
Undantag får endast beviljas om verksamheten eller åtgärden  enbart avser försvaret och en tillämpning av en eller flera av  bestämmelserna skulle få en negativ inverkan på försvaret. En  ansökan om undantag ska handläggas skyndsamt.
Om förutsättningarna i andra stycket är uppfyllda och  verksamheten eller åtgärden omfattas av krav på samråd med  andra länder, får försvarsinspektören även besluta om undantag  från 6 kap. 33 § miljöbalken om ett samråd med ett annat land  skulle skada den nationella säkerheten.
17 §
Om ett undantag enligt 16 § görs från kraven på  miljökonsekvensbeskrivning i 6 kap. 28 och 35 §§ miljöbalken  ska underlaget för anmälan i stället uppfylla de krav på  innehåll som framgår av 25 § första stycket förordningen 
(1998:899) om miljöfarlig verksamhet och hälsoskydd och 20 §  förordningen (1998:1388) om vattenverksamheter.
18 §
En ansökan om undantag enligt 16 § ska innehålla de  uppgifter som behövs för den bedömning som försvarsinspektören  för hälsa och miljö ska göra.
Handläggning av andra anmälningspliktiga verksamheter
19 §
Bestämmelserna i 7, 9, 10, 13, 14 och 15 §§ ska tillämpas  även vid handläggning av en anmälan som görs av  Försvarsmakten, Fortifikationsverket eller Försvarets  materielverk och avser
1. en anläggning för lagring av kemiska produkter som omfattas  av anmälningsplikt enligt 20 kap. 2 §  miljöprövningsförordningen (2013:251),
2. en anläggning där det hanteras flytande motorbränsle, eller  gas avsedd som motorbränsle, som omfattas av anmälningsplikt  enligt 23 kap. 2 § miljöprövningsförordningen,
3. en hamn för Försvarsmakten som omfattas av anmälningsplikt  enligt 24 kap. 2 § miljöprövningsförordningen,
4. en flygplats som omfattas av anmälningsplikt enligt 24 kap. 
5 § miljöprövningsförordningen,
5. en skjutbana som omfattas av anmälningsplikt enligt 30 kap. 
2 § miljöprövningsförordningen,
6. en vattenverksamhet som omfattas av anmälningsplikt enligt 
19 § förordningen (1998:1388) om vattenverksamheter, om  vattenverksamheten har samband med en miljöfarlig verksamhet  som handläggs enligt denna förordning, och
7. en ändring enligt 1 kap. 11 § 1 miljöprövningsförordningen  av en verksamhet som avses i 2-4 §§.
Miljörapport och förberedelser för tillståndsansökan
20 §
När Försvarsmakten, Fortifikationsverket eller Försvarets  materielverk bedriver verksamhet som har anmälts enligt 2, 3  eller 4 § ska myndigheten varje år lämna en miljörapport till  försvarsinspektören för hälsa och miljö.
I miljörapporten ska redovisas dels de åtgärder som har  vidtagits för att uppfylla villkor i det tillstånd som gäller  för verksamheten och ändrade villkor eller försiktighetsmått  som försvarsinspektören har beslutat om i anmälningsärendet,  dels resultaten av åtgärderna.
21 §
När Försvarsmakten, Fortifikationsverket eller Försvarets  materielverk bedriver verksamhet som omfattas av anmälan  enligt 2, 3 eller 4 § ska myndigheten fortlöpande dokumentera  uppgifter om verksamheten som enligt 22 kap. miljöbalken ska  ingå i en kommande ansökan om tillstånd.
Överklagande, ersättning och rådighet över vatten
22 §
Bestämmelser om överklagande finns i 18 kap. 1 §  miljöbalken.
23 §
Bestämmelser om ersättning finns i 31 kap. miljöbalken.
24 §
Bestämmelser om rådighet över vatten finns i 2 kap. lagen 
(1998:812) med särskilda bestämmelser om vattenverksamhet.
Övergångsbestämmelser
2024:1212
1. Denna förordning träder i kraft den 1 januari 2025.
2. Förordningen upphör att gälla vid utgången av december 
2030.
3. En verksamhet eller åtgärd som har anmälts enligt 2, 3  eller 4 § får bedrivas eller vidtas till utgången av december 
2032, om inte tillsynsmyndigheten eller prövningsmyndigheten  beslutar något annat. Om Försvarsmakten, Fortifikationsverket  eller Försvarets materielverk har ansökt om tillstånd för en  sådan verksamhet eller åtgärd före utgången av december 2032  får verksamheten eller åtgärden bedrivas eller vidtas till  dess tillståndsansökan har prövats slutligt, om inte  tillståndsmyndigheten beslutar något annat. När en sådan  verksamhet eller åtgärd bedrivs eller vidtas efter att denna  förordning har upphört att gälla ska verksamhetsutövaren följa  villkor som gäller enligt tillstånd för verksamheten eller  åtgärden, om de inte har ändrats eller upphävts enligt 12 §,  samt villkor som har ändrats enligt 12 § och beslut om  försiktighetsmått enligt 13 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.