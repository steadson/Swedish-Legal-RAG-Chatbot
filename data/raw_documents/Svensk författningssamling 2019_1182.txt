Title: Lag (2019:1182) om Säkerhetspolisens behandling av personuppgifter
SFS Number: Svensk författningssamling 2019:1182
URL: https://www.riksdagen.se/sv/dokument-och-lagar/dokument/svensk-forfattningssamling/lag-20191182-om-sakerhetspolisens-behandling-av_sfs-2019-1182/
Source Link: http://rkrattsbaser.gov.se/sfst?bet=2019:1182
Amendment Register Link: http://rkrattsbaser.gov.se/sfsr?bet=2019:1182
Ministry/Authority: Justitiedepartementet L4
Issued: 2019-11-28
Metadata: {"Utfärdad": "2019-11-28", "Ändrad": "t.o.m. SFS 2025:222"}

==================================================

Lag (2019:1182) om Säkerhetspolisens behandling av personuppgifter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:1182
Departement/myndighet
:   
Justitiedepartementet L4
Utfärdad
:   
2019-11-28
Ändrad
:   
t.o.m. SFS 2025:222
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Behandling av personuppgifter
3 kap. Gemensamt tillgängliga uppgifter
4 kap. Längsta tid som personuppgifter får behandlas
5 kap. Skyldigheter som personuppgiftsansvarig
6 kap. Enskildas rättigheter
7 kap. Tillsyn
8 kap. Skadestånd och överklagande
9 kap. Överföring av personuppgifter till tredjeland och  internationella organisationer
Övergångsbestämmelser
1 kap. Allmänna bestämmelser
Syftet med lagen
1 §
Syftet med lagen är att skydda fysiska personers  grundläggande rättigheter och friheter i samband med  behandling av personuppgifter och att säkerställa att  Säkerhetspolisen kan behandla och utbyta personuppgifter på  ett ändamålsenligt sätt.
Lagens tillämpningsområde
2 §
Denna lag gäller vid behandling av personuppgifter som rör  nationell säkerhet i Säkerhetspolisens brottsbekämpande och  lagförande verksamhet.
Lagen gäller vid Polismyndighetens behandling av  personuppgifter när myndigheten har övertagit en arbetsuppgift  som rör nationell säkerhet från Säkerhetspolisen.
3 §
Lagen gäller vid sådan behandling av personuppgifter som  är helt eller delvis automatiserad och för annan behandling av  personuppgifter som ingår i eller är avsedda att ingå i en  strukturerad samling av personuppgifter som är tillgängliga  för sökning eller sammanställning enligt särskilda kriterier.
Avvikande bestämmelser i annan författning
4 §
Om en annan lag eller en förordning innehåller någon  bestämmelse som avviker från denna lag, tillämpas den  bestämmelsen.
Definitioner
5 §
I denna lag används följande uttryck med nedan angiven  betydelse.
Uttryck				Betydelse
Behandling av personuppgifter	En åtgärd eller kombination av
				åtgärder som vidtas i fråga om 
				personuppgifter eller 
				uppsättningar av personuppgifter, 
				oavsett om det görs automatiserat 
				eller inte, t.ex. insamling, 
				registrering, organisering, 
				strukturering, lagring, 
				bearbetning eller ändring, 
				framtagning, läsning, användning, 
				utlämnande, spridning eller 
				tillhandahållande på annat sätt, 
				justering, sammanföring, 
				begränsning, radering eller 
				förstöring.
Biometriska uppgifter		Personuppgifter som rör en 
				persons fysiska, fysiologiska 
				eller beteendemässiga 
				kännetecken, som tagits fram 
				genom särskild teknisk 
				behandling och som möjliggör 
				eller bekräftar unik 
				identifiering av personen.
Dataskyddsombud			Den fysiska person som utses 
				av den personuppgiftsansvarige 
				för att självständigt 
				kontrollera att personuppgifter 
				behandlas författningsenligt 
				och på ett korrekt sätt enligt 
				vad som närmare anges i lagen.
Genetiska uppgifter		Personuppgifter som rör en 
				persons nedärvda eller 
				förvärvade genetiska kännetecken 
				och som härrör från analys av 
				ett spår av eller ett prov från 
				personen.
Internationell organisation	En organisation och dess 
				underställda organ som lyder 
				under folkrätten eller ett annat 
				organ som inrättats genom eller 
				på grundval av en överenskommelse 
				mellan två eller flera stater.
Mottagare			Den till vilken personuppgifter 
				lämnas ut, med undantag av en 
				myndighet som med stöd av 
				författning utövar tillsyn, 
				kontroll eller revision.
Personuppgift			Varje upplysning om en 
				identifierad eller identifierbar 
				fysisk person som är i livet.
Personuppgiftsansvarig		Den som ensam eller tillsammans 
				med andra bestämmer ändamålen 
				med och medlen för behandlingen 
				av personuppgifter.
Personuppgiftsbiträde		Den som behandlar personuppgifter 
				för den personuppgiftsansvariges 
				räkning.
Registrerad			Den fysiska person som 
				personuppgiften gäller.
Tredjeland			En stat som inte är medlem i 
				Europeiska unionen eller 
				Europeiska ekonomiska 
				samarbetsområdet och som inte 
				heller på grund av avtal med 
				Europeiska unionen har en 
				motsvarande ställning.
Tredje man			Någon annan än den registrerade, 
				den personuppgiftsansvarige, 
				dataskyddsombudet, 
				personuppgiftsbiträdet och 
				sådana personer som under den 
				personuppgiftsansvariges eller 
				personuppgiftsbiträdets direkta 
				ansvar har rätt att behandla 
				personuppgifter.
Uppgift som rör hälsa		Personuppgift som rör en persons 
				fysiska eller psykiska hälsa, 
				inklusive information om 
				tillhandahållande av hälso- och 
				sjukvårdstjänster som ger 
				upplysning om personens 
				hälsostatus.
Personuppgiftsansvar
6 §
Säkerhetspolisen respektive Polismyndigheten är  personuppgiftsansvarig för den behandling av personuppgifter  som myndigheten utför.
Den personuppgiftsansvarige är ansvarig för all behandling av  personuppgifter som utförs under dennes ledning eller på  dennes vägnar.
Behandling av uppgifter om juridiska personer
7 §
Bestämmelserna om personuppgifter i följande paragrafer  gäller också vid behandling av uppgifter om juridiska  personer:
1. 6 § om personuppgiftsansvar,
2. 2 kap. 1 och 2 §§ om rättsliga grunder för behandling av  personuppgifter,
3. 3 kap. 2 och 3 §§ om gemensamt tillgängliga uppgifter,
4. 4 kap. 1-4 och 6-10 §§ om längsta tid som personuppgifter  får behandlas, och
5. 5 kap. 5 § om tillgången till personuppgifter.
2 kap. Behandling av personuppgifter
Grundläggande krav på behandlingen
Rättsliga grunder
1 §
Personuppgifter får behandlas om det är nödvändigt för att
1. förebygga, förhindra eller upptäcka brottslig verksamhet  som innefattar
a) brott mot Sveriges säkerhet,
b) terrorbrott, eller
c) tryckfrihetsbrott och yttrandefrihetsbrott med rasistiska  eller främlingsfientliga motiv,
2. utreda eller lagföra sådana brott som avses i 1, eller,  efter särskilt beslut, annat brott,
3. fullgöra uppgifter
a) i samband med personskydd av den centrala statsledningen  och andra som regeringen eller Säkerhetspolisen bestämmer,
b) enligt säkerhetsskyddslagen (2018:585), eller
c) enligt utlännings- och medborgarskapslagstiftningen,
4. fullgöra någon annan uppgift som rör nationell säkerhet och  som anges i lag eller förordning eller särskilt beslut av  regeringen, eller
5. fullgöra förpliktelser som följer av internationella  åtaganden.
2 §
Utöver vad som sägs i 1 § får personuppgifter behandlas om
1. det är nödvändigt för diarieföring, eller
2. uppgifterna har lämnats till Säkerhetspolisen i en anmälan,  ansökan eller liknande och behandlingen är nödvändig för  handläggningen.
Ändamål
3 §
Personuppgifter får behandlas bara för särskilda,  uttryckligt angivna och berättigade ändamål. De får inte  behandlas för något ändamål som är oförenligt med det ändamål  de ursprungligen behandlades för.
4 §
Personuppgifter som behandlas med stöd av 1 § får även  behandlas om det är nödvändigt för att tillhandahålla  information som behövs
1. för något av de syften som anges i 1 kap. 2 §  brottsdatalagen (2018:1177) hos Polismyndigheten,  Ekobrottsmyndigheten, Åklagarmyndigheten, Tullverket,  Kustbevakningen eller Skatteverket,
2. i en myndighets verksamhet, om informationen tillhandahålls  inom ramen för myndighetsöverskridande samverkan mot brott,
3. i Försvarsmaktens försvarsunderrättelseverksamhet och  militära säkerhetstjänst och i Försvarets radioanstalts  försvarsunderrättelseverksamhet, om det finns särskilda skäl  att tillhandahålla informationen,
4. i en myndighets verksamhet om Säkerhetspolisen enligt lag  eller förordning ska bistå myndigheten med en viss uppgift,
5. i brottsbekämpande verksamhet hos en utländsk myndighet  eller mellanfolklig organisation, eller
6. i verksamhet hos utländsk underrättelse- eller  säkerhetstjänst.
Personuppgifter som behandlas med stöd av 1 § får även  behandlas om det är nödvändigt för att tillhandahålla  information till riksdagen eller regeringen och, i den  utsträckning skyldighet att lämna uppgifter följer av lag  eller förordning, till andra.
I ett enskilt fall får personuppgifter som behandlas med stöd  av 1 § även behandlas för att tillhandahålla information för  något annat ändamål än de som anges i första och andra  styckena, under förutsättning att ändamålet inte är oförenligt  med det ändamål som uppgifterna samlades in för.
5 §
Säkerhetspolisen får behandla personuppgifter för  vetenskapliga, statistiska eller historiska ändamål inom denna  lags tillämpningsområde.
Författningsenlig och korrekt behandling
6 §
Personuppgifter ska behandlas författningsenligt och på  ett korrekt sätt.
Personuppgifternas kvalitet
7 §
Personuppgifter som behandlas ska vara korrekta och, om  det är nödvändigt, uppdaterade.
Uppgifter som beskriver en persons utseende ska utformas på  ett objektivt sätt med respekt för människovärdet.
8 §
Personuppgifter som behandlas ska vara adekvata och  relevanta i förhållande till ändamålen med behandlingen. Fler  personuppgifter får inte behandlas än vad som är nödvändigt  med hänsyn till ändamålen med behandlingen.
Känsliga personuppgifter
9 §
Personuppgifter som avslöjar ras, etniskt ursprung,  politiska åsikter, religiös eller filosofisk övertygelse eller  medlemskap i fackförening eller som rör hälsa, sexualliv eller  sexuell läggning får inte behandlas.
Om uppgifter om en person behandlas får de dock kompletteras  med sådana uppgifter som anges i första stycket om det är  absolut nödvändigt för ändamålet med behandlingen.
10 §
Säkerhetspolisen får behandla biometriska uppgifter om  det är absolut nödvändigt för ändamålet med behandlingen.  Genetiska uppgifter får inte behandlas.
11 §
Personuppgifter som avses i 9 och 10 §§ (känsliga  personuppgifter) får alltid behandlas med stöd av 2 §.
12 §
Det är förbjudet att utföra sökningar i syfte att få fram  ett urval av personer grundat på känsliga personuppgifter.
Första stycket hindrar inte att brottsrubriceringar, uppgifter  om tillvägagångssätt vid brott eller uppgifter som beskriver  en persons utseende används som sökbegrepp.
Första stycket hindrar inte heller sökningar i syfte att få  fram ett urval av personer grundat på etniskt ursprung,  politiska åsikter, religiös eller filosofisk övertygelse eller  uppgifter som rör hälsa, sexualliv eller sexuell läggning, om  sökningen är absolut nödvändig för något av de syften som  anges i 1 §.
Första stycket hindrar inte heller sökningar i  biometriregister som förs enligt lagen (2018:1693) om polisens  behandling av personuppgifter inom brottsdatalagens område i  syfte att få fram ett urval av personer grundat på biometriska  uppgifter, om sökningen är absolut nödvändig för något av de  syften som anges i 1 §.
Lag (2025:139)
.
Rättelse, uppdatering och radering
13 §
Alla rimliga åtgärder ska vidtas för att personuppgifter  som med hänsyn till ändamålet med behandlingen är felaktiga  eller ofullständiga utan onödigt dröjsmål rättas och för att  förhindra att sådana uppgifter lämnas ut eller görs  tillgängliga. Personuppgifter som är inaktuella ska uppdateras  om det är nödvändigt.
14 §
Alla rimliga åtgärder ska vidtas för att personuppgifter  som behandlas i strid med någon av 1-6, 8-10 eller 12 §§, 4  kap. 1 § första stycket eller någon av 2-4 eller 7-10 §§ utan  onödigt dröjsmål raderas och för att förhindra att sådana  uppgifter lämnas ut eller görs tillgängliga. Detsamma gäller  om radering krävs för att utföra en rättslig förpliktelse.
Om förutsättningarna i första stycket för att radera  personuppgifter är uppfyllda men uppgifterna behöver finnas  kvar av bevisskäl, ska behandlingen av uppgifterna i stället  utan onödigt dröjsmål begränsas.
Utlämnande av personuppgifter
15 §
Personuppgifter som är nödvändiga för att framställa  rättsstatistik ska lämnas till den myndighet som ansvarar för  att framställa sådan statistik.
16 §
Om det är förenligt med svenska intressen får  personuppgifter lämnas ut till
1. Interpol eller Europol, eller till en polismyndighet eller  åklagarmyndighet i en stat som är ansluten till Interpol, om  det behövs för att mottagaren ska kunna förebygga, förhindra  eller upptäcka brottslig verksamhet eller utreda eller lagföra  brott, eller
2. en utländsk underrättelse- eller säkerhetstjänst.
Personuppgifter får vidare lämnas ut till en utländsk  myndighet eller mellanfolklig organisation, om utlämnandet  följer av en internationell överenskommelse som Sverige har  tillträtt efter riksdagens godkännande.
17 §
Polismyndigheten har, trots sekretess enligt 21 kap. 3 §  första stycket, 35 kap. 1 § och 37 kap. 1 § offentlighets- och  sekretesslagen (2009:400), rätt att ta del av personuppgifter  som har gjorts gemensamt tillgängliga och som behandlas med  stöd av 1 § 1-3 a och c, om myndigheten behöver uppgifterna  för ett syfte som anges i 2 kap. 1 § 1 eller 2 lagen 
(2018:1693) om polisens behandling av personuppgifter inom  brottsdatalagens område eller för att fullgöra uppgifter  enligt utlänningslagen (2005:716) eller lagen (2022:700) om  särskild kontroll av vissa utlänningar.
Lag (2022:710)
.
18 §
Försvarsmakten har, trots sekretess enligt 21 kap. 3 §  första stycket, 35 kap. 1 § och 37 kap. 1 § offentlighets- och  sekretesslagen (2009:400), rätt att ta del av personuppgifter  som har gjorts gemensamt tillgängliga och som behandlas med  stöd av 1 § 1 eller 2, om myndigheten behöver uppgifterna i  sin försvarsunderrättelseverksamhet eller militära  säkerhetstjänst. Detsamma gäller Försvarets radioanstalt, om  myndigheten behöver uppgifterna i sin försvarsunderrättelse-
verksamhet.
19 §
Personuppgifter får lämnas ut elektroniskt på annat sätt  än genom direktåtkomst om det inte är olämpligt.
Elektroniskt utlämnande genom direktåtkomst är tillåtet bara i  den utsträckning som anges i 3 kap. 5-7 §§.
Personuppgifter från transportföretag
20 §
Personuppgifter som tillhandahålls av transportföretag  enligt 25 § polislagen (1984:387) får behandlas för att utföra  en uppgift som anges i 1 §.
Personuppgifter som avses i första stycket får endast i ett  enskilt fall behandlas för nya ändamål.
21 §
Vid terminalåtkomst enligt 26 § polislagen (1984:387) får  personuppgifterna inte ändras eller bearbetas på annat sätt.
Behandling av vissa personuppgifter som rör motorfordon
22 §
Personuppgifter som rör motorfordon och som samlas in vid  sådan bevakning som avses i 14 c § 4 kamerabevakningslagen 
(2018:1200) får alltid behandlas i sex månader.
Uppgifterna får endast användas för att
1. förebygga, förhindra eller upptäcka brottslig verksamhet  som innefattar brott för vilket det är föreskrivet fängelse i  två år eller mer, eller
2. utreda eller lagföra ett sådant brott.
Om det kommer fram misstankar om ett brott för vilket det inte  är föreskrivet fängelse i två år eller mer i samband med att  en brotts-bekämpande åtgärd vidtas till följd av användning av  uppgifter enligt andra stycket, får uppgifterna även användas  för att förhindra, utreda eller lagföra det brottet.
Paragrafen gäller inte för behandling av personuppgifter i  form av bilder på enskilda.
Lag (2025:222)
.
Rätt att meddela föreskrifter
23 §
Regeringen kan med stöd av 8 kap. 7 § regeringsformen  meddela föreskrifter om
1. att personuppgifter får lämnas ut i andra fall än som anges  i 15-18 §§, och
2. begränsning av möjligheten att lämna ut personuppgifter  elektroniskt enligt 19 § första stycket.
Lag (2025:222)
.
3 kap. Gemensamt tillgängliga uppgifter
Allmän bestämmelse
1 §
Detta kapitel innehåller särskilda bestämmelser för  behandling av personuppgifter som görs eller har gjorts  gemensamt tillgängliga med stöd av 2 §. Uppgifter som endast  ett fåtal personer har rätt att ta del av anses inte som  gemensamt tillgängliga.
Detta kapitel gäller inte när personuppgifter behandlas med  stöd av 2 kap. 2 §.
Personuppgifter som får göras gemensamt tillgängliga
2 §
Personuppgifter får göras gemensamt tillgängliga om det  behövs för att utföra någon av de uppgifter som anges i 2 kap. 
1 §.
Särskilda upplysningar
3 §
Om det ändamål som de gemensamt tillgängliga  personuppgifterna behandlas för inte framgår av sammanhanget  eller på något annat sätt, ska det tydliggöras genom en  särskild upplysning.
4 §
Om uppgifter som har gjorts gemensamt tillgängliga direkt  kan hänföras till en person som inte är misstänkt för brott  eller för att ha utövat eller komma att utöva brottslig  verksamhet som avses i 2 kap. 1 § 1 eller 2, ska det genom en  särskild upplysning eller på något annat sätt framgå att  personen inte är misstänkt.
Uppgifter om en person som kan antas ha direkt samband med  sådan brottslig verksamhet som avses i 2 kap. 1 § 1 ska förses  med en upplysning om uppgiftslämnarens trovärdighet och upp-
gifternas riktighet i sak, om det inte på grund av  omständigheterna är onödigt.
Någon upplysning enligt andra stycket behöver inte heller  lämnas om
1. uppgifterna ingår i en uppgiftssamling som har skapats för  att bearbeta och analysera information och som enbart särskilt  angivna tjänstemän har åtkomst till, och
2. bearbetningen av uppgifterna inte har genomförts.
Direktåtkomst
5 §
Polismyndigheten får för något av de syften som anges i 
2 kap. 1 § 1 eller 2 lagen (2018:1693) om polisens behandling  av personuppgifter inom brottsdatalagens område eller för att  fullgöra uppgifter enligt utlänningslagen (2005:716) eller  lagen (2022:700) om särskild kontroll av vissa utlänningar  medges direktåtkomst till personuppgifter som behandlas med  stöd av 2 kap. 1 § 1-3 a och c. Direktåtkomsten får endast  avse personuppgifter som har gjorts gemensamt tillgängliga.
Lag (2022:710)
.
6 §
Försvarsmakten får i försvarsunderrättelseverksamheten och  den militära säkerhetstjänsten medges direktåtkomst till  personuppgifter som behandlas med stöd av 2 kap. 1 § 1 eller 
2. Detsamma gäller Försvarets radioanstalt i  försvarsunderrättelseverksamheten. Direktåtkomsten får endast  avse personuppgifter som har gjorts gemensamt tillgängliga.
7 §
En underrättelse- eller säkerhetstjänst i en stat som  omfattas av avtalet om Europeiska ekonomiska samarbetsområdet,  i Förenade kungariket eller i Schweiz får medges direktåtkomst  till personuppgifter som behandlas med stöd av 2 kap. 1 § 1 b  om det behövs för samarbetet mot terrorism. Direktåtkomsten  får endast avse personuppgifter som har gjorts gemensamt  tillgängliga.
Innan direktåtkomst medges en utländsk underrättelse- eller  säkerhetstjänst ska Säkerhetspolisen informera regeringen.
Lag (2023:562)
.
Rätt att meddela föreskrifter
8 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om omfattningen av direktåtkomst enligt 5-7 §§  och om behörighet och säkerhet vid sådan åtkomst.
4 kap. Längsta tid som personuppgifter får behandlas
Allmän bestämmelse
1 §
Personuppgifter får inte behandlas under längre tid än vad  som är nödvändigt med hänsyn till ändamålet med behandlingen.
Bestämmelsen i första stycket hindrar inte att  Säkerhetspolisen arkiverar och bevarar allmänna handlingar  eller att arkivmaterial lämnas till en arkivmyndighet.
Vid automatiserad behandling gäller också de begränsningar som  följer av 2-10 §§.
Personuppgifter som inte har gjorts gemensamt tillgängliga
2 §
Personuppgifter som inte har gjorts gemensamt tillgängliga  får inte behandlas längre än
1. ett år efter det att ärendet avslutades, om de behandlas i  ett ärende, eller
2. ett år efter det att de behandlades automatiserat första  gången, om de inte kan hänföras till ett ärende.
Bestämmelsen i 1 § andra stycket gäller inte vid tillämpningen  av denna paragraf.
Första stycket gäller inte personuppgifter i ärenden om  utredning av eller lagföring för brott.
Gemensamt tillgängliga uppgifter i ärenden om utredning av  eller lagföring för brott
3 §
Om en brottsanmälan avskrivs på grund av att den påstådda  gärningen inte utgör brott, får personuppgifter som finns i  anmälan och som har gjorts gemensamt tillgängliga inte längre  behandlas för ändamål inom denna lags tillämpningsområde. Om  en brottsanmälan i annat fall inte har lett till för-
undersökning eller annan motsvarande utredning, får  personuppgifter som har gjorts gemensamt tillgängliga inte  behandlas för ändamål inom denna lags tillämpningsområde när  åtal inte längre får väckas för brottet.
4 §
Om en förundersökning har lett till åtal eller annan  domstolsprövning, får personuppgifter som finns i  förundersökningen och som har gjorts gemensamt tillgängliga  inte behandlas för ändamål inom denna lags tillämpningsområde  längre än fem år efter utgången av det kalenderår då dom-
stolens avgörande fick laga kraft.
Om en förundersökning har lagts ner eller avslutats på annat  sätt än genom åtal, får personuppgifter i förundersökningen  inte behandlas för ändamål inom denna lags tillämpningsområde  längre än fem år efter utgången av det kalenderår då  åklagarens eller förundersökningsledarens beslut meddelades.
Första och andra styckena gäller även personuppgifter i andra  utredningar som handläggs enligt bestämmelser i 23 kap.  rättegångsbalken.
5 §
Om en förundersökning mot en person har lagts ner, om ett  åtal har lagts ner eller om en frikännande dom har fått laga  kraft, får personen inte längre vara sökbar som misstänkt.
Övriga gemensamt tillgängliga uppgifter
6 §
Andra personuppgifter än de som anges i 3 eller 4 § och  som har gjorts gemensamt tillgängliga får som längst behandlas  under den tid som anges i 7-10 §§.
Bestämmelsen i 1 § andra stycket gäller inte vid tillämpningen  av 7-10 §§.
7 §
Personuppgifter får inte behandlas längre än tio år efter  utgången av det kalenderår då den senaste registreringen  gjordes avseende personen.
Uppgifter om en person som vid tiden för registreringen inte  fyllt 18 år får dock inte behandlas längre än fem år efter  utgången av det kalenderår då den senaste registreringen  gjordes avseende den unge. Om en ny registrering avseende  personen görs efter det att han eller hon fyllt 18 år, gäller  i stället den tidsfrist som anges i första stycket för  samtliga personuppgifter.
Första och andra styckena gäller inte sådana personuppgifter  som avses i 8 och 9 §§.
8 §
Personuppgifter som behandlas i en sådan uppgiftssamling  som anges i 3 kap. 4 § tredje stycket får inte behandlas  längre än tre år efter utgången av det kalenderår då den  senaste registreringen gjordes avseende personen.
9 §
Personuppgifter som hänför sig till sådan säkerhetshotande  verksamhet som avses i 18 och 19 kap. brottsbalken och som  utövas av främmande makt, får inte behandlas längre än 40 år  efter utgången av det kalenderår då den senaste registreringen  gjordes avseende personens anknytning till brott eller  brottslig verksamhet. För personuppgifter som behandlas i en  sådan uppgiftssamling som anges i 3 kap. 4 § tredje stycket  gäller 8 §.
10 §
Om det finns särskilda skäl får Säkerhetspolisen besluta  att personuppgifter får behandlas under längre tid än vad som  anges i 7-9 §§, om uppgifterna fortfarande behövs för det  ändamål som de behandlas för. Om personuppgifter behandlas med  stöd av ett sådant beslut ska frågan om fortsatt behandling  prövas på nytt senast vid utgången av det tionde kalenderåret  efter beslutet eller, om det är fråga om uppgifter som avses i 
8 §, senast vid utgången av det tredje kalenderåret efter  beslutet. Tiden som personuppgifterna får behandlas får vid  varje tillfälle förlängas med längst tio år eller, om det är  fråga om uppgifter som avses i 8 §, med längst tre år.
Rätt att meddela föreskrifter
11 §
Regeringen kan med stöd av 8 kap. 7 § regeringsformen  meddela föreskrifter om att vissa kategorier av  personuppgifter får fortsätta att behandlas för ändamål inom  denna lags tillämpningsområde under längre tid än vad som  anges i 3 och 4 §§.
12 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om
1. att personuppgifter får behandlas för arkivändamål av  allmänt intresse eller vetenskapliga, statistiska eller  historiska ändamål under längre tid än vad som anges i 2 §  första stycket eller någon av 7-10 §§, och
2. begränsning av behandlingen av personuppgifter för ändamål  inom denna lags tillämpningsområde vid digital arkivering.
5 kap. Skyldigheter som personuppgiftsansvarig
Åtgärder för att säkerställa författningsenlig behandling
Tekniska och organisatoriska åtgärder
1 §
Säkerhetspolisen ska, genom lämpliga tekniska och  organisatoriska åtgärder, säkerställa och kunna visa att  behandlingen av personuppgifter är författningsenlig och att  registrerades rättigheter skyddas.
2 §
Säkerhetspolisen ska när medlen för behandlingen bestäms  och vid behandlingen, genom lämpliga tekniska och  organisatoriska åtgärder, se till att nödvändiga  skyddsåtgärder integreras i behandlingen (inbyggt dataskydd).
3 §
Säkerhetspolisen ska se till att det i automatiserade  behandlingssystem som regel inte är möjligt att behandla andra  personuppgifter än de som är nödvändiga för varje särskilt  angivet ändamål med behandlingen (dataskydd som standard).
4 §
Säkerhetspolisen ska säkerställa att det i automatiserade  behandlingssystem förs loggar över personuppgiftsbehandling i  den utsträckning det är särskilt föreskrivet.
Tillgången till personuppgifter
5 §
Säkerhetspolisen ska se till att tillgången till  personuppgifter begränsas till vad var och en behöver för att  kunna fullgöra sina arbetsuppgifter.
Konsekvensbedömning och förhandssamråd
6 §
Om en ny typ av behandling, eller betydande förändringar  av redan pågående behandling, kan antas medföra särskild risk  för intrång i den registrerades personliga integritet, ska  Säkerhetspolisen innan behandlingen påbörjas eller  förändringen genomförs bedöma konsekvenserna för skyddet av  personuppgifter.
Om konsekvensbedömningen visar att det finns särskild risk för  intrång i registrerades personliga integritet eller om typen  av behandling innebär särskild risk för intrång, ska  Säkerhetspolisen samråda med tillsynsmyndigheten i god tid  innan behandlingen påbörjas eller betydande förändringar  genomförs (förhandssamråd).
Säkerhetsåtgärder
7 §
Säkerhetspolisen ska vidta lämpliga tekniska och  organisatoriska åtgärder för att skydda de personuppgifter som  behandlas, särskilt mot obehörig eller otillåten behandling  och mot förlust, förstöring eller annan oavsiktlig skada.
Samarbete med tillsynsmyndigheten
8 §
Säkerhetspolisen ska samarbeta med tillsynsmyndigheten när  den utför uppgifter enligt denna lag och föreskrifter som har  meddelats i anslutning till lagen.
Dataskyddsombud
9 §
Säkerhetspolisen ska inom myndigheten utse ett eller flera  dataskyddsombud och anmäla till tillsynsmyndigheten när  dataskyddsombud utses och entledigas.
10 §
Dataskyddsombud ska
1. självständigt kontrollera att Säkerhetspolisen behandlar  personuppgifter författningsenligt och på ett korrekt sätt och  i övrigt fullgör sina skyldigheter,
2. informera och ge råd till Säkerhetspolisen och de som  behandlar personuppgifter under myndighetens ledning om deras  skyldigheter vid behandling av personuppgifter,
3. på begäran ge Säkerhetspolisen råd vid en  konsekvensbedömning och kontrollera att den genomförs på  korrekt sätt,
4. vara kontaktpunkt för enskilda i frågor som rör behandling  av personuppgifter, och
5. samarbeta med tillsynsmyndigheten och vara kontaktpunkt för  den vid förhandssamråd och andra frågor som rör behandling av  personuppgifter.
Personuppgiftsbiträden
11 §
Säkerhetspolisen får, om det är lämpligt, anlita  personuppgiftsbiträden för behandling av personuppgifter på  myndighetens vägnar. Innan ett personuppgiftsbiträde anlitas  ska Säkerhetspolisen försäkra sig om att biträdet kommer att  vidta de lämpliga tekniska och organisatoriska åtgärder som  krävs för att behandlingen av personuppgifter ska vara  författningsenlig och för att skydda registrerades  rättigheter.
Personuppgiftsbiträdets behandling av personuppgifter ska  regleras i ett skriftligt avtal eller annan skriftlig  överenskommelse.
12 §
Ett personuppgiftsbiträde får inte anlita ett annat  personuppgiftsbiträde utan skriftligt tillstånd från  Säkerhetspolisen.
13 §
Ett personuppgiftsbiträde och de som arbetar under  biträdets ledning ska behandla personuppgifter i enlighet med  instruktioner från Säkerhetspolisen.
Om ett personuppgiftsbiträde bestämmer ändamålen med och  medlen för behandlingen, ska biträdet anses vara  personuppgiftsansvarig för den behandlingen.
14 §
Det som sägs om Säkerhetspolisens skyldigheter i 4, 5, 7  och 8 §§ gäller även för personuppgiftsbiträden.
6 kap. Enskildas rättigheter
Rätten till information
Allmän information
1 §
Säkerhetspolisen ska göra följande allmänna information  tillgänglig för den registrerade:
1. myndighetens identitet och kontaktuppgifter,
2. dataskyddsombudets kontaktuppgifter,
3. kategorier av ändamål för behandlingen,
4. rätten enligt 2 § att begära att få information om  behandling av personuppgifter och att få del av uppgifterna,  och
5. rätten att begära rättelse, radering eller begränsning av  behandlingen enligt 6 och 7 §§.
Personrelaterad information
2 §
Säkerhetspolisen ska till den som begär det utan onödigt  dröjsmål lämna skriftligt besked om huruvida personuppgifter  som rör honom eller henne behandlas. Om sådana uppgifter  behandlas, ska sökanden få del av dem och få följande  skriftliga information:
1. vilka personuppgifter om sökanden som behandlas,
2. varifrån personuppgifterna kommer,
3. den rättsliga grunden för behandlingen,
4. ändamålen med behandlingen,
5. mottagare eller kategorier av mottagare av  personuppgifterna, även i tredjeland eller internationella  organisationer,
6. hur länge personuppgifterna får behandlas eller, om det  inte är möjligt att ange, kriterierna för att fastställa det,  och
7. rätten att begära rättelse, radering eller begränsning av  behandlingen enligt 6 och 7 §§.
Utlämnande av personuppgifter enligt första stycket behöver  inte omfatta sådana personuppgifter som sökanden har tagit del  av, om inte han eller hon begär det. Det ska dock framgå av  informationen att personuppgifterna i fråga behandlas.
Begränsning av rätten till information
3 §
Informationsskyldigheten i 2 § gäller inte i den  utsträckning det är särskilt föreskrivet i lag eller annan  författning eller annars framgår av beslut som har meddelats  med stöd av författning att uppgifter inte får lämnas ut till  den registrerade.
Om förutsättningarna i första stycket är uppfyllda, är  Säkerhetspolisen inte skyldig att lämna ut skälen för beslut  enligt första stycket eller beslut i fråga om rättelse,  radering eller begränsning av behandlingen enligt 6 eller 7 §.
4 §
Informationsskyldigheten i 2 § gäller inte personuppgifter  i löpande text som inte fått sin slutliga utformning när  begäran gjordes eller som utgör minnesanteckning eller  liknande.
Informationsskyldigheten gäller dock om uppgifterna
1. har lämnats ut till tredje man, med undantag för en  myndighet som med stöd av författning utövar tillsyn, kontroll  eller revision,
2. behandlas enbart för vetenskapliga, statistiska eller  historiska ändamål, eller
3. har behandlats under längre tid än ett år i löpande text  som inte har fått sin slutliga utformning.
5 §
Om en begäran enligt 2 § är orimlig eller uppenbart  ogrundad får Säkerhetspolisen avslå den.
Av 9 § andra stycket framgår att Säkerhetspolisen i vissa fall  får ta ut avgift i stället för att avslå begäran.
Rätten till rättelse, radering och begränsning av behandlingen
6 §
Säkerhetspolisen ska på begäran av den registrerade utan  onödigt dröjsmål rätta eller komplettera personuppgifter som  rör honom eller henne, om de är felaktiga eller ofullständiga  med hänsyn till ändamålet med behandlingen.
Om Säkerhetspolisen inte kan fastställa att personuppgifterna  är korrekta, ska behandlingen av uppgifterna i stället utan  onödigt dröjsmål begränsas.
7 §
Säkerhetspolisen ska på begäran av den registrerade utan  onödigt dröjsmål radera personuppgifter som rör honom eller  henne, om de behandlas i strid med någon av 2 kap. 1-6, 8-10  eller 12 §§, 4 kap. 1 § första stycket eller någon av 2-4  eller 7-10 §§. Detsamma gäller om det krävs radering för att  Säkerhetspolisen ska utföra en rättslig förpliktelse.
Om förutsättningarna i första stycket för att radera  personuppgifter är uppfyllda men uppgifterna behöver finnas  kvar av bevisskäl, ska Säkerhetspolisen på begäran av den  registrerade i stället utan onödigt dröjsmål begränsa  behandlingen av uppgifterna.
8 §
Säkerhetspolisen avgör vilken åtgärd som ska vidtas med  anledning av en begäran om rättelse, radering eller  begränsning av behandlingen.
Avgiftsfri information
9 §
Information enligt 1 § ska lämnas utan avgift. Information  och uppgifter enligt 2 § ska lämnas utan avgift en gång per  år.
Om någon begär information och uppgifter enligt 2 § oftare än  en gång per år, får Säkerhetspolisen ta ut en rimlig avgift  eller avslå begäran enligt 5 § första stycket.
7 kap. Tillsyn
Tillsynsmyndighetens uppgifter
1 §
Tillsynsmyndigheten ska
1. utöva allmän tillsyn över personuppgiftsbehandling, och
2. vid förhandssamråd enligt 5 kap. 6 § och när det i övrigt  är påkallat ge råd och stöd till Säkerhetspolisen och  personuppgiftsbiträden om deras skyldigheter enligt lag eller  annan författning.
2 §
Bestämmelser om tillsyn över Säkerhetspolisens behandling  av personuppgifter finns även i lagen (2007:980) om tillsyn  över viss brottsbekämpande verksamhet.
Tillsynsmyndighetens befogenheter
Undersökningsbefogenheter
3 §
Tillsynsmyndigheten har rätt att av Säkerhetspolisen och  personuppgiftsbiträdet på begäran få
1. tillgång till alla personuppgifter som behandlas,
2. upplysningar om och dokumentation av behandlingen av  personuppgifter och säkerhets- och skyddsåtgärder,
3. tillträde till lokaler som Säkerhetspolisen eller  personuppgiftsbiträdet disponerar samt tillgång till  utrustning och andra medel för behandling av personuppgifter,  och
4. den hjälp och den information som behövs för tillsynen.
Förebyggande befogenheter
4 §
Om tillsynsmyndigheten bedömer att det finns risk för att  personuppgifter kan komma att behandlas i strid med lag eller  annan författning, ska myndigheten genom råd, rekommendationer  eller påpekanden försöka förmå Säkerhetspolisen eller  personuppgiftsbiträdet att vidta åtgärder för att motverka den  risken.
Tillsynsmyndigheten får utfärda en skriftlig varning för att  planerad behandling av personuppgifter riskerar att stå i  strid med lag eller annan författning. Detsamma gäller om  pågående behandling riskerar att stå i strid med lag eller  annan författning.
Korrigerande befogenheter
5 §
Om tillsynsmyndigheten konstaterar att personuppgifter  behandlas i strid med lag eller annan författning eller att  Säkerhetspolisen eller personuppgiftsbiträdet på något annat  sätt inte fullgör sina skyldigheter, får tillsynsmyndigheten
1. genom sådana åtgärder som anges i 4 § första stycket  försöka förmå Säkerhetspolisen eller personuppgiftsbiträdet  att vidta åtgärder för att behandlingen ska bli  författningsenlig, eller att uppfylla andra skyldigheter,
2. förelägga Säkerhetspolisen eller personuppgiftsbiträdet att  vidta åtgärder för att behandlingen ska bli författningsenlig  eller att uppfylla andra skyldigheter, eller
3. förbjuda fortsatt behandling om bristen är allvarlig.
Om ett föreläggande utfärdas ska det av föreläggandet framgå  när åtgärderna senast ska vara genomförda och, om det är  lämpligt, vilka åtgärder som ska vidtas.
Verkställighet av beslut
6 §
Tillsynsmyndighetens beslut får inte verkställas  omedelbart.
8 kap. Skadestånd och överklagande
Skadestånd
1 §
Den personuppgiftsansvarige ska ersätta den registrerade  för den skada och kränkning av den personliga integriteten som  orsakats av behandling av personuppgifter i strid med denna  lag, eller föreskrifter som har meddelats i anslutning till  den.
Överklagande
Överklagande av den personuppgiftsansvariges beslut
2 §
Beslut i fråga om rättelse eller komplettering enligt 
6 kap. 6 § första stycket, radering enligt 6 kap. 7 § första  stycket, eller begränsning av behandlingen enligt 6 kap. 6 §  andra stycket eller 6 kap. 7 § andra stycket, som har  meddelats av den personuppgiftsansvarige, får överklagas till  allmän förvaltningsdomstol. Detsamma gäller beslut att inte  lämna information enligt 6 kap. 2 § eller att ta ut avgift  enligt 6 kap. 9 § andra stycket.
Prövningstillstånd krävs vid överklagande till kammarrätten.
Överklagande av tillsynsmyndighetens beslut
3 §
Tillsynsmyndighetens beslut enligt denna lag får  överklagas till allmän förvaltningsdomstol. När ett beslut  överklagas är tillsynsmyndigheten motpart i domstolen.
Prövningstillstånd krävs vid överklagande till kammarrätten.
Överklagandeförbud
4 §
Andra beslut enligt denna lag än de som anges i 2 och 3 §§  får inte överklagas.
9 kap. Överföring av personuppgifter till tredjeland och  internationella organisationer
Förutsättningar för överföring
1 §
Säkerhetspolisen får överföra personuppgifter till ett  tredjeland eller en internationell organisation, om  personuppgifterna behandlas i Sverige eller är avsedda att  behandlas i ett tredjeland eller av en internationell organi-
sation. Personuppgifterna får dock endast överföras om  överföringen
1. riktas till en brottsbekämpande myndighet eller en  underrättelse- eller säkerhetstjänst i ett tredjeland eller en  internationell organisation med brottsbekämpande uppdrag och
2. omfattas av
a) ett beslut om adekvat skyddsnivå enligt 2 §,
b) tillräckliga skyddsåtgärder enligt 3 §, eller
c) ett undantag för särskilda situationer enligt 4 §.
Beslut om adekvat skyddsnivå
2 §
Om Europeiska kommissionen har beslutat att det finns en  adekvat nivå för skyddet av personuppgifter i ett tredjeland,  eller en viss geografisk eller på annat sätt angiven del av  det, får personuppgifter överföras dit under de  förutsättningar som anges i 1 §. Detsamma gäller om det finns  ett sådant beslut avseende en internationell organisation.
Tillräckliga skyddsåtgärder
3 §
Om det inte finns något beslut om adekvat skyddsnivå  enligt 2 §, får personuppgifter, under de förutsättningar som  anges i 1 §, ändå överföras till ett tredjeland eller en  internationell organisation om
1. skyddsåtgärder för personuppgifter har fastställts i ett  avtal som ger tillräckliga garantier till skydd för den  registrerade, eller
2. mottagaren på annat sätt garanterar tillräckligt skydd för  personuppgifterna.
Överföring i särskilda situationer
4 §
Om det inte finns något beslut om adekvat skyddsnivå  enligt 2 § eller tillräckliga skyddsåtgärder enligt 3 §, får  en överföring eller en samling av överföringar av  personuppgifter, under de förutsättningar som anges i 1 §,  göras till ett tredjeland eller en internationell organisation  endast om överföringen är nödvändig för att
1. värna den registrerades eller någon annan fysisk persons  vitala intressen eller andra berättigade intressen som den  registrerade har,
2. i ett enskilt fall förebygga, förhindra eller upptäcka  brottslig verksamhet eller utreda eller lagföra brott,
3. i ett enskilt fall kunna fastställa, göra gällande eller  försvara ett rättsligt anspråk som hänför sig till ett sådant  syfte som anges i 2, eller
4. avvärja en omedelbar och allvarlig fara för allmän  säkerhet.
Personuppgifter får inte överföras till ett tredjeland eller  en internationell organisation om den registrerades intresse  av skydd mot kränkning av rättigheter och friheter väger  tyngre än det allmännas intresse av en sådan överföring som  avses i första stycket 2 eller 3.
Överföring till andra mottagare
5 §
Säkerhetspolisen får i ett enskilt fall överföra  personuppgifter till en annan mottagare i ett tredjeland än  som anges i 1 § 1. Personuppgifterna får överföras endast om  de övriga förutsättningarna i 1 § är uppfyllda och om
1. det är absolut nödvändigt för att Säkerhetspolisen ska  kunna utföra en uppgift enligt 2 kap. 1 §, och
2. det skulle vara ineffektivt eller olämpligt att överföra  dem till en mottagare som anges i 1 § 1 i det tredjelandet.
Personuppgifter får inte överföras enligt första stycket om  den registrerades intresse av skydd mot kränkning av  rättigheter och friheter väger tyngre än det allmännas  intresse av att överföringen görs.
Övergångsbestämmelser
2019:1182
1. Denna lag träder i kraft den 1 januari 2020.
2. Bestämmelsen i 5 kap. 4 § om loggning tillämpas från och  med den 1 oktober 2024 i fråga om automatiserade  behandlingssystem som inrättats före ikraftträdandet.
3. Äldre föreskrifter gäller fortfarande för överklagande av  beslut som har meddelats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.