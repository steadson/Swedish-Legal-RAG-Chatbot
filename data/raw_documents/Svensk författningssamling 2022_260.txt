Title: Konsumentköplag (2022:260)
SFS Number: Svensk författningssamling 2022:260
URL: https://www.riksdagen.se/sv/dokument-och-lagar/dokument/svensk-forfattningssamling/konsumentkoplag-2022260_sfs-2022-260/
Source Link: http://rkrattsbaser.gov.se/sfst?bet=2022:260
Amendment Register Link: http://rkrattsbaser.gov.se/sfsr?bet=2022:260
Ministry/Authority: Justitiedepartementet L2
Issued: 2022-04-07
Metadata: {"Utfärdad": "2022-04-07", "Ändrad": "t.o.m. SFS 2023:732"}

==================================================

Konsumentköplag (2022:260)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:260
Departement/myndighet
:   
Justitiedepartementet L2
Utfärdad
:   
2022-04-07
Ändrad
:   
t.o.m. SFS 2023:732
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Grundläggande bestämmelser
2 kap. Varans avlämnande
3 kap. Näringsidkarens dröjsmål
4 kap. Fel på varan
5 kap. Påföljder vid fel på varan
6 kap. Skadestånd vid näringsidkarens avtalsbrott
7 kap. Konsumentens betalningsskyldighet och dröjsmål
8 kap. Övriga bestämmelser om köp av varor
9 kap. Avtal om tillhandahållande av digitalt innehåll och  digitala tjänster
Övergångsbestämmelser
1 kap. Grundläggande bestämmelser
Lagens innehåll
1 §
I denna lag finns bestämmelser om skydd för konsumenter  vid köp av varor där köparen är konsument och säljaren är  näringsidkare (2-8 kap.). I lagen finns även bestämmelser om  konsumentskydd vid avtal där en näringsidkare tillhandahåller  en konsument digitalt innehåll eller digitala tjänster 
(9 kap.).
Uttryck i lagen
2 §
I denna lag avses med
digitalt innehåll: data som framställs och tillhandahålls i  digital form,
digital tjänst: en tjänst som gör det möjligt för konsumenten  att skapa, bearbeta, lagra eller få tillgång till uppgifter i  digital form, eller att utbyta uppgifter eller interagera på  annat sätt med uppgifter i digital form som laddas upp eller  skapas av konsumenten eller av andra användare av tjänsten,
driftskompatibilitet: förmåga att fungera med annan hårdvara  eller programvara än sådan som normalt används med samma typ  av varor med digitala delar, digitalt innehåll eller digitala  tjänster,
kompatibilitet: förmåga att utan konvertering fungera med  sådan hårdvara eller programvara som normalt används med samma  typ av varor med digitala delar, digitalt innehåll eller  digitala tjänster,
konsument: en fysisk person som handlar huvudsakligen för  ändamål som faller utanför näringsverksamhet,
näringsidkare: en fysisk eller juridisk person som handlar för  ändamål som har samband med den egna näringsverksamheten,
offentlig auktion: en försäljningsmetod där näringsidkaren  genom ett öppet budgivningsförfarande som sköts av en  auktionsförrättare bjuder ut varor till försäljning till  konsumenter som har möjlighet att personligen närvara vid  försäljningen, och där den som lämnar det vinnande budet är  skyldig att köpa varan,
personuppgifter: sådan information som avses i artikel 4 i  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning),
tillverkare: den som tillverkar varor eller som genom att  sätta sitt namn, varumärke eller annat kännetecken på varor  uppger sig vara tillverkare, eller den som importerar varor  till Europeiska ekonomiska samarbetsområdet,
vara: lös sak, med eller utan digitala delar,
vara med digitala delar: lös sak som är integrerad eller  sammankopplad med ett digitalt innehåll eller en digital  tjänst på ett sådant sätt att avsaknaden av det digitala  innehållet eller den digitala tjänsten gör att varan inte kan  användas på det sätt som är avsett.
Lagens tillämpningsområde
3 §
Denna lag gäller köp av en vara som en näringsidkare  säljer till en konsument.
Vid köp av en vara med digitala delar ingår det digitala  innehållet eller den digitala tjänsten i köpet av varan, om  något annat inte har avtalats. Det gäller även i fall då det  digitala innehållet eller den digitala tjänsten tillhandahålls  av någon annan än näringsidkaren.
4 §
Lagen gäller även i fall då säljaren inte är en  näringsidkare, om köpet förmedlas för säljaren av en  näringsidkare. I sådana fall svarar båda för de skyldigheter  en näringsidkare har enligt lagen.
5 §
Lagen gäller i tillämpliga delar även byte av en vara.
6 §
Lagen gäller även köp av en vara som ska tillverkas. Om  konsumenten ska tillhandahålla en väsentlig del av materialet,  gäller därutöver 4 § första stycket och 6 och 7 §§  konsumenttjänstlagen (1985:716).
Lagen gäller inte avtal som innebär att den som ska leverera  en vara även ska utföra arbete eller någon annan tjänst, om  tjänsten utgör den övervägande delen av förpliktelsen.
7 §
Lagen gäller även avtal där en näringsidkare mot betalning  ska tillhandahålla eller utveckla ett digitalt innehåll eller  en digital tjänst till en konsument. Detsamma gäller om  konsumenten ska tillhandahålla sina personuppgifter, utom när  konsumentens personuppgifter behandlas av näringsidkaren  endast för att uppfylla rättsliga krav som gäller för denne  eller för att tillhandahålla det digitala innehållet eller den  digitala tjänsten.
När en del av ett avtal avser ett sådant tillhandahållande av  ett digitalt innehåll eller en digital tjänst som avses i  första stycket, gäller lagens bestämmelser om avtal om  tillhandahållande av digitalt innehåll eller digitala tjänster  för den delen av avtalet. Detsamma gäller när ett digitalt  innehåll tillhandahålls på ett fysiskt medium som uteslutande  fungerar som bärare av det digitala innehållet.
8 §
Lagen gäller inte
1. avtal som avser elektroniska kommunikationstjänster med  undantag för nummeroberoende interpersonella  kommunikationstjänster,
2. avtal som avser vadhållning, kasinospel eller andra typer  av spel enligt spellagen (2018:1138),
3. avtal om digitalt innehåll eller digitala tjänster som  avser åtgärder för att medicinskt förebygga, utreda och  behandla sjukdomar och skador eller tandvård enligt 1 §  tandvårdslagen (1985:125), och som tillhandahålls av sådan  hälso- och sjukvårdspersonal som avses i artikel 3 f i  Europaparlamentets och rådets direktiv 2011/24/EU av den 
9 mars 2011 om tillämpningen av patienträttigheter vid  gränsöverskridande hälso- och sjukvård, i den ursprungliga  lydelsen,
4. avtal som avser finansiella tjänster,
5. avtal om tillhandahållande av digitalt innehåll som är en  del av ett framförande eller ett evenemang, om det digitala  innehållet görs tillgängligt för allmänheten på annat sätt än  genom signalöverföring,
6. tillhandahållande av digitalt innehåll i enlighet med lagen 
(2022:818) om den offentliga sektorns tillgängliggörande av  data, eller
7. tillhandahållande av fri programvara med öppen källkod, om  de personuppgifter som konsumenten har tillhandahållit  behandlas av näringsidkaren endast för att förbättra  säkerheten, kompatibiliteten eller driftskompatibiliteten hos  programvaran.
Lag (2022:820)
.
Behandling av personuppgifter
9 §
Bestämmelser om behandling av personuppgifter finns i  Europaparlamentets och rådets förordning (EU) 2016/679 av den 
27 april 2016 om skydd för fysiska personer med avseende på  behandling av personuppgifter och om det fria flödet av sådana  uppgifter och om upphävande av direktiv 95/46/EG (allmän  dataskyddsförordning), i lagen (2018:218) med kompletterande  bestämmelser till EU:s dataskyddsförordning och i föreskrifter  som har meddelats i anslutning till den lagen.
Avtalsvillkor som avviker från lagen
10 §
Avtalsvillkor som i jämförelse med bestämmelserna i denna  lag är till nackdel för konsumenten är utan verkan mot denne,  om inte något annat anges i lagen.
Första stycket gäller inte vid köp av gas som levereras i  ledning, om de allmänna avtalsvillkor som tillämpas vid sådana  leveranser har godkänts av Konsumentverket.
2 kap. Varans avlämnande
Platsen för avlämnandet
1 §
Om inte något annat följer av avtalet, ska varan hållas  tillgänglig för avhämtning där näringsidkaren vid köpet hade  sitt affärsställe.
Tiden för avlämnandet
2 §
Om tiden för avlämnande av varan inte följer av avtalet,  ska avlämnandet ske utan onödigt dröjsmål och senast 30 dagar  efter det att avtalet ingicks.
Näringsidkaren är inte skyldig att lämna ut varan förrän  konsumenten betalar för den, utom när konsumenten har fått  kredit.
Avlämnandet
3 §
Varan är avlämnad när konsumenten, själv eller genom en  transportör som konsumenten anlitat eller genom någon annan  som handlar på konsumentens vägnar, har fått varan i sin  besittning. Även om det är konsumenten som har anlitat  transportören anses varan inte avlämnad när den har lämnats  över till transportören, om det är näringsidkaren som erbjudit  transportalternativet.
4 §
För att en vara med digitala delar ska vara avlämnad  krävs, utöver vad som anges i 3 §, att det digitala innehållet  eller den digitala tjänsten har tillhandahållits konsumenten.  Om det digitala innehållet eller den digitala tjänsten ska  tillhandahållas kontinuerligt under en period, anses  avlämnande ha skett när tillhandahållandet har påbörjats.
Ett digitalt innehåll i en vara med digitala delar är  tillhandahållet när konsumenten ges tillgång eller åtkomst  till innehållet eller till ett medel som är lämpligt för att  få tillgång till eller ladda ned det. En digital tjänst i en  vara med digitala delar är tillhandahållen när den görs  tillgänglig för konsumenten.
Kostnaderna för varan
5 §
Om inte något annat följer av avtalet, ska näringsidkaren  svara för transportkostnader och andra kostnader för varan som  uppkommer före avlämnandet och som inte beror på att  avlämnandet har försenats till följd av något förhållande på  konsumentens sida.
Risken för varan
6 §
Risken för varan går över på konsumenten när varan  avlämnas.
Om öppet köp har avtalats och varan avlämnats, står  konsumenten risken för varan till dess den lämnas tillbaka.
Om konsumenten står risken för varan, är han eller hon skyldig  att betala för varan även om den har förstörts, kommit bort,  försämrats eller minskat genom en händelse som inte beror på  näringsidkaren.
3 kap. Näringsidkarens dröjsmål
Vad som avses med dröjsmål
1 §
Näringsidkaren är i dröjsmål om varan inte avlämnas eller  avlämnas för sent och detta inte beror på konsumenten eller  något förhållande på hans eller hennes sida.
Påföljder vid dröjsmål
2 §
Om näringsidkaren är i dröjsmål får konsumenten hålla inne  betalningen enligt 3 §. Konsumenten får välja mellan att kräva  att köpet fullgörs enligt 4 § och att häva köpet enligt 5 §.  Dessutom får konsumenten kräva skadestånd av näringsidkaren  enligt 6 kap.
Rätt att hålla inne betalningen
3 §
Konsumenten får hålla inne så mycket av betalningen som  behövs för att ge konsumenten säkerhet för hans eller hennes  krav på grund av dröjsmålet.
Rätt att kräva att näringsidkaren fullgör köpet
4 §
Konsumenten får hålla fast vid köpet och kräva att  näringsidkaren fullgör det.
Näringsidkaren är dock inte skyldig att fullgöra köpet, om det  finns ett hinder som näringsidkaren inte kan övervinna eller  om det skulle förutsätta uppoffringar som inte är rimliga med  hänsyn till konsumentens intresse av att näringsidkaren  fullgör köpet. Om ett sådant förhållande upphör inom rimlig  tid, får konsumenten dock kräva att näringsidkaren fullgör  köpet.
Konsumenten förlorar rätten att kräva att näringsidkaren  fullgör köpet, om konsumenten väntar orimligt länge med att  framställa kravet.
Rätt att häva köpet
5 §
Konsumenten får häva köpet om näringsidkarens dröjsmål är  av väsentlig betydelse för konsumenten eller om konsumenten  före avtalets ingående har meddelat näringsidkaren att  avlämnande av varan senast en viss dag är avgörande för att  han eller hon ska ingå avtalet. Konsumenten får också häva  köpet om näringsidkaren meddelar att varan inte kommer att  avlämnas.
Om konsumenten har krävt att näringsidkaren avlämnar varan  inom en bestämd tilläggstid och om tilläggstiden inte är  oskäligt kort, får konsumenten häva köpet om varan inte  avlämnas inom tilläggstiden. Medan tilläggstiden löper får  konsumenten häva köpet endast om näringsidkaren meddelar att  köpet inte kommer att fullgöras inom denna tid.
Om konsumenten har krävt att köpet ska fullgöras utan att ange  någon tilläggstid, får konsumenten häva köpet om varan inte  avlämnas inom en skälig tid efter det att kravet framställdes.
Meddelande om hävning och skadestånd
6 §
Har varan avlämnats för sent, får konsumenten häva köpet  på grund av dröjsmålet endast om konsumenten inom skälig tid  efter det att han eller hon fick kännedom om avlämnandet  meddelar näringsidkaren att köpet hävs. Ett motsvarande krav  på meddelande gäller för att konsumenten ska få kräva  skadestånd. Om köpet hävs, behöver dock konsumenten inte lämna  något särskilt meddelande för att han eller hon dessutom ska  få kräva skadestånd.
Ett meddelande om hävning eller skadestånd får, i fall som  avses i 1 kap. 4 §, i stället lämnas till den som har  förmedlat köpet.
4 kap. Fel på varan
Krav på varan
1 §
Varan ska i fråga om art, beskrivning, mängd, kvalitet,  funktionalitet, kompatibilitet, driftskompatibilitet och i  övrigt stämma överens med vad som följer av avtalet. Varan ska  åtföljas av de tillbehör, anvisningar och uppdateringar som  följer av avtalet.
Varan ska vara ägnad för det särskilda ändamål för vilket  konsumenten avsåg att varan skulle användas, om konsumenten  har informerat näringsidkaren om det särskilda ändamålet och  näringsidkaren vid köpet har godtagit att varan kan användas  för det ändamålet.
2 §
Varan ska, utöver vad som följer av 1 §,
1. vara ägnad för de ändamål för vilka varor av samma slag i  allmänhet används,
2. stämma överens med kvaliteten på och näringsidkarens  beskrivning av ett prov eller en modell som har gjorts  tillgänglig för konsumenten före köpet,
3. ha den mängd och de egenskaper och andra särdrag i fråga om  hållbarhet, funktionalitet, kompatibilitet, säkerhet och  särdrag i övrigt, som är normalt förekommande för varor av  samma slag och som konsumenten med fog kan förutsätta med  hänsyn till varans art,
4. stämma överens med sådana uppgifter om varans egenskaper  och andra särdrag eller användning som näringsidkaren eller  någon i ett tidigare säljled eller för näringsidkarens räkning  har lämnat vid marknadsföringen av varan eller annars före  köpet, och
5. åtföljas av den förpackning och andra tillbehör samt  anvisningar för installation, montering, användning, förvaring  och skötsel som konsumenten med fog kan förutsätta.
3 §
Näringsidkaren ska före köpet upplysa konsumenten om  sådana förhållanden som rör varans egenskaper eller användning  som näringsidkaren känner till eller bör känna till och som  konsumenten med fog kan räkna med att bli upplyst om, under  förutsättning att informationen kan antas inverka på köpet.
4 §
För en vara med digitala delar ska näringsidkaren se till  att konsumenten informeras om och tillhandahålls  säkerhetsuppdateringar och andra nödvändiga uppdateringar.
Vid ett enstaka tillhandahållande av ett digitalt innehåll  eller en digital tjänst gäller näringsidkarens skyldighet  enligt första stycket under den tid som konsumenten med fog  kan förutsätta uppdateringar. Vid kontinuerligt  tillhandahållande av ett digitalt innehåll eller en digital  tjänst under en period gäller skyldigheten under tre år efter  det att varan med digitala delar avlämnades eller den längre  tid som avtalet löper.
Fel på varan
5 §
Varan är felaktig om den avviker från vad som anges i 1  eller 2 § eller näringsidkaren inte uppfyller sin skyldighet  enligt 3 eller 4 §, om inte något annat följer av 6-8 §§. I 
9-12 §§ finns bestämmelser om att varan kan vara felaktig även  i andra fall.
6 §
En vara som avviker från vad som anges i 2 eller 4 § ska  inte anses felaktig, om näringsidkaren vid köpet har  informerat konsumenten om avvikelsen och konsumenten  uttryckligen och separat har godkänt den.
7 §
En vara som avviker från vad som anges i 2 § 4 ska inte  anses felaktig, om näringsidkaren visar att
1. uppgifterna har rättats före köpet på ett sätt som är  likvärdigt med det sätt som uppgifterna först lämnades på,
2. uppgifterna inte har inverkat på köpet, eller
3. uppgifterna har lämnats av någon annan än näringsidkaren  och att näringsidkaren inte kände till eller borde ha känt  till uppgifterna.
8 §
En vara med digitala delar ska inte anses felaktig om den  avviker från vad som anges i 1 eller 2 § enbart till följd av  att konsumenten inte inom skälig tid har installerat en  uppdatering som har tillhandahållits enligt 4 §. Detta gäller  dock endast om näringsidkaren har informerat konsumenten om  att uppdateringen finns tillgänglig och om konsekvenserna av  bristande installation, och konsumentens bristande  installation inte har berott på anvisningarna för  installationen.
9 §
En vara som avviker från vad som anges i 1 eller 2 § till  följd av bristande installation av varan ska anses felaktig,  om den
1. har installerats av näringsidkaren eller av någon annan för  dennes räkning som ett led i att fullgöra köpet, eller
2. har installerats av konsumenten eller någon för dennes  räkning och avvikelsen beror på de anvisningar som har  tillhandahållits av näringsidkaren eller, i förekommande fall,  av leverantören av det digitala innehållet eller den digitala  tjänsten i en vara med digitala delar.
10 §
Varan är felaktig om den
1. säljs i strid mot ett förbud som har meddelats med stöd av 
27 eller 36 § produktsäkerhetslagen (2004:451) eller mot ett  annat försäljningsförbud som har meddelats i författning eller  av en myndighet väsentligen i syfte att förebygga att den som  använder varan drabbas av ohälsa eller olycksfall eller för  att annars hindra användning av en vara som inte är  tillförlitlig från säkerhetssynpunkt, eller
2. är så bristfällig att dess användning medför påtaglig fara  för liv eller hälsa.
11 §
Varan är felaktig om näringsidkaren har låtit bli att  lämna säkerhetsinformation om varan efter föreläggande enligt  produktsäkerhetslagen (2004:451) eller låter bli att lämna  sådan information om varans egenskaper eller användning som  näringsidkaren enligt marknadsföringslagen (2008:486) har  ålagts att lämna, om underlåtenheten kan antas ha inverkat på  köpet.
Första stycket gäller också om föreläggandet eller åläggandet  har meddelats varans tillverkare eller någon annan som i  tidigare säljled tagit befattning med varan och näringsidkaren  har känt till eller borde ha känt till att föreläggandet eller  åläggandet inte har fullgjorts.
12 §
Varan är felaktig om tredje man
1. äger varan,
2. har panträtt eller någon annan liknande rätt i varan,
3. har en immaterialrätt i varan som begränsar användningen av  den på ett sätt som konsumenten inte med fog kunnat  förutsätta, eller
4. påstår att han eller hon har en sådan rätt som anges i 1-3  och det finns sannolika skäl för påståendet.
Varan har dock inte ett rättsligt fel enligt första stycket om  det följer av avtalet att konsumenten ska överta varan med den  begränsning som tredje mans rätt medför.
Köp av begagnade varor på offentlig auktion
13 §
Vid köp av en begagnad vara på offentlig auktion gäller  inte 2-4 §§.
En begagnad vara som köps på offentlig auktion ska anses  felaktig om den är i sämre skick än konsumenten med fog kunnat  förutsätta med hänsyn till varans utropspris och övriga  omständigheter.
Näringsidkarens ansvar för fel
14 §
Näringsidkaren svarar för fel på varan som har funnits  vid avlämnandet och som visar sig inom tre år från denna  tidpunkt. Om näringsidkaren har åtagit sig att som ett led i  att fullgöra köpet installera varan, gäller ansvaret för fel  från när installationen har utförts av näringsidkaren eller av  någon annan för dennes räkning.
För en vara med digitala delar där det digitala innehållet  eller den digitala tjänsten tillhandahålls kontinuerligt under  en period, svarar näringsidkaren för fel på innehållet eller  tjänsten som uppstår eller visar sig under tre år efter det  att varan med digitala delar avlämnades eller den längre tid  som avtalet löper.
Om konsumenten inte i rätt tid hämtar eller tar emot en vara  som hålls tillgänglig för konsumentens räkning och varan  försämras därefter, svarar näringsidkaren för försämringen, om  den inte enbart beror på varans egen beskaffenhet. Om en  försämring av varan uppkommer efter avlämnandet, svarar  näringsidkaren för försämringen, om den är en följd av  näringsidkarens avtalsbrott.
15 §
För en vara med digitala delar svarar näringsidkaren för  fel till följd av bristande uppdatering under den tid som  gäller för näringsidkarens skyldighet att uppdatera det  digitala innehållet eller den digitala tjänsten.
16 §
Om näringsidkaren har handlat grovt vårdslöst eller i  strid mot tro och heder eller om felet är sådant som avses i 
10 eller 12 §, svarar näringsidkaren för fel som visar sig  även efter den tid som anges i 14 § första och andra styckena.
17 §
Ett fel som visar sig inom två år efter det att varan  avlämnades, eller i fall som avses i 14 § andra stycket inom  den tid som anges där, ska anses vara ett fel som  näringsidkaren svarar för, om inte näringsidkaren visar något  annat eller detta är oförenligt med varans eller felets art.
Köp av levande djur
18 §
Vid köp av ett levande djur gäller vad som anges i 17 §  fel som visar sig inom sex månader efter det att djuret  avlämnades.
Vid köp av ett levande djur till ett pris som överstiger en  tiondel av prisbasbeloppet enligt 2 kap. 6 och 7 §§  socialförsäkringsbalken får näringsidkaren och konsumenten  avtala om undantag från första stycket.
19 §
En konsument som före köpet av ett sådant djur som anges  i 18 § andra stycket har undersökt djuret eller utan godtagbar  anledning inte har följt näringsidkarens uppmaning att göra  det, får inte som fel åberopa vad han eller hon borde ha märkt  vid undersökningen. Detta gäller dock inte om näringsidkaren  har handlat grovt vårdslöst eller i strid mot tro och heder.
20 §
Vid alla köp av levande djur finns bestämmelser för att  säkerställa ett gott djurskydd och främja en god djurvälfärd  och respekt för djur i djurskyddslagen (2018:1192) och i  föreskrifter som har meddelats i anslutning till den lagen.
Garantier
21 §
En vara är felaktig om näringsidkaren eller någon annan  för näringsidkarens räkning genom en garanti eller liknande  utfästelse har åtagit sig att under en viss tid svara för  varan eller en del av varan eller för en egenskap hos varan,  och varan under den angivna tiden försämras i det avseende som  utfästelsen omfattar.
Första stycket gäller inte om näringsidkaren gör sannolikt att  försämringen beror på en olyckshändelse eller därmed jämförlig  händelse eller på vanvård, onormalt brukande eller något  liknande förhållande på konsumentens sida.
22 §
Konsumenten har rätt att vända sig mot den som har lämnat  en garanti eller liknande utfästelse i enlighet med vad som  följer av garantin eller utfästelsen.
Om tillverkaren har åtagit sig att svara för varans hållbarhet  under en viss tid, har konsumenten alltid rätt att kräva att  tillverkaren avhjälper felet eller företar omleverans enligt 
5 kap. 4-7 §§.
23 §
Om villkoren för garantin enligt ett garantibevis är  mindre fördelaktiga för konsumenten än de som har utfästs i  marknadsföring av varan, gäller villkoren enligt  marknadsföringen. Det gäller dock inte om marknadsföringen  före köpet har anpassats till villkoren i garantibeviset på  ett sätt som är likvärdigt med det sätt på vilket  marknadsföringen först gjordes.
5 kap. Påföljder vid fel på varan
Påföljder
1 §
Om varan är felaktig, får konsumenten enligt 4-11 §§ kräva  avhjälpande, omleverans, prisavdrag eller ersättning för att  avhjälpa felet eller häva köpet. Dessutom får konsumenten  enligt 6 kap. kräva skadestånd. Konsumenten får enligt 3 §  även hålla inne betalningen.
Reklamation
2 §
Konsumenten får åberopa att varan är felaktig endast om  han eller hon lämnar näringsidkaren ett meddelande om felet  inom skälig tid efter det att konsumenten borde ha märkt felet 
(reklamation). En reklamation får i stället göras hos någon  som har åtagit sig att för näringsidkarens räkning avhjälpa  fel på varan eller hos den som enligt 1 kap. 4 § har förmedlat  köpet. En reklamation som görs inom två månader efter det att  konsumenten märkt felet ska alltid anses ha gjorts i rätt tid.
Ett krav med anledning av ett fel preskriberas om det inte  framställs inom två månader från utgången av tidsperioden för  näringsidkarens felansvar enligt 4 kap. 14 § eller inom den  längre tid som parterna har avtalat.
Det som föreskrivs i första och andra styckena gäller inte om  näringsidkaren har handlat grovt vårdslöst eller i strid mot  tro och heder eller om felet är sådant som avses i 4 kap. 
10 §.
Rätt att hålla inne betalningen
3 §
Konsumenten får hålla inne så mycket av betalningen som  behövs för att ge konsumenten säkerhet för hans eller hennes  krav på grund av att varan är felaktig.
Rätt till avhjälpande eller omleverans
4 §
Konsumenten har rätt att kräva att näringsidkaren  avhjälper ett fel på varan eller gör en omleverans.  Konsumenten får välja mellan åtgärderna. Näringsidkaren är  skyldig att avhjälpa felet eller göra en omleverans endast om  åtgärden är möjlig och kan vidtas utan oskälig kostnad för  näringsidkaren.
Vid bedömningen av om någon av påföljderna avhjälpande eller  omleverans skulle medföra oskälig kostnad för näringsidkaren  ska särskild hänsyn tas till
1. vilken betydelse felet har,
2. vilket värde som varan skulle ha haft i felfritt skick, och
3. om den andra påföljden skulle kunna fullgöras till  väsentligt lägre kostnad för näringsidkaren och utan väsentlig  olägenhet för konsumenten.
Avhjälpande eller omleverans ska ske inom skälig tid efter det  att konsumenten framställde sitt krav och utan kostnad eller  väsentlig olägenhet för konsumenten.
5 §
Trots att konsumenten kräver en annan påföljd än  avhjälpande eller omleverans, har näringsidkaren rätt att  vidta en sådan åtgärd, om det kan ske under de förutsättningar  som anges i 4 § tredje stycket.
Första stycket gäller inte om konsumenten enligt 8 § har rätt  att kräva en annan påföljd utan föregående försök till  avhjälpande eller omleverans eller om konsumenten har avhjälpt  felet och det med hänsyn till omständigheterna inte skäligen  kunde krävas att konsumenten skulle avvakta avhjälpande eller  omleverans från näringsidkarens sida.
6 §
Vid omleverans ska näringsidkaren på egen bekostnad ta  tillbaka den felaktiga varan.
Om det behövs för avhjälpande eller omleverans ska  näringsidkaren ta bort den felaktiga varan och installera en  felfri vara eller bära kostnaden för borttagandet och  installationen. Denna skyldighet gäller dock endast om varan  hade installerats innan felet visade sig och på ett sätt som  var förenligt med dess art och ändamål.
7 §
Konsumenten ska vid avhjälpande och omleverans göra varan  tillgänglig för näringsidkaren. Vid omleverans behöver detta  dock inte göras förrän en ny vara levereras.
Rätt till prisavdrag eller hävning
8 §
Konsumenten har rätt att kräva prisavdrag som svarar mot  felet eller att häva köpet, om avhjälpande eller omleverans  inte kommer i fråga eller inte kan ske inom skälig tid efter  reklamationen och utan väsentlig olägenhet för konsumenten.  Detsamma gäller om avhjälpandet eller omleveransen inte sker i  enlighet med kraven i 6 § eller felet kvarstår trots  avhjälpande eller omleverans. Om felet med hänsyn till varans  karaktär och omständigheterna i övrigt är allvarligt, har  konsumenten rätt till prisavdrag eller hävning utan föregående  försök till avhjälpande eller omleverans.
Konsumenten har vidare rätt till ersättning för vad det kostar  att avhjälpa felet, till den del denna kostnad inte är  oskäligt hög eller täcks genom att konsumenten får prisavdrag.
9 §
Om endast en del av de varor som köpet avser är felaktiga,  gäller konsumentens rätt till hävning enligt 8 § de felaktiga  varorna. Köpet får dock hävas även i fråga om andra varor som  köpet avser, om det inte skäligen kan begäras att konsumenten  behåller dem.
10 §
Konsumenten får inte häva köpet om näringsidkaren visar  att felet är ringa.
Konsumenten har inte rätt till prisavdrag vid fel på en  begagnad vara som köpts på offentlig auktion.
11 §
Vid hävning ska konsumenten meddela näringsidkaren att  han eller hon häver köpet.
6 kap. Skadestånd vid näringsidkarens avtalsbrott
Rätt till skadestånd
1 §
Konsumenten har rätt till ersättning för den skada han  eller hon lider genom att näringsidkaren är i dröjsmål eller  varan är felaktig, om inte näringsidkaren visar att dröjsmålet  eller felet beror på ett hinder utanför näringsidkarens  kontroll
1. som näringsidkaren inte skäligen kunde förväntas ha räknat  med vid köpet, och
2. vars följder näringsidkaren inte heller skäligen kunde ha  undvikit eller övervunnit.
Om dröjsmålet eller felet beror på någon som näringsidkaren  har anlitat för att helt eller delvis fullgöra köpet, är  näringsidkaren fri från skadeståndsskyldighet endast om också  den som näringsidkaren har anlitat skulle vara fri enligt  första stycket. Detsamma gäller om dröjsmålet eller felet  beror på en leverantör som näringsidkaren har anlitat eller  någon annan i ett tidigare säljled.
2 §
Konsumenten har alltid rätt till ersättning för den skada  han eller hon lider genom ett rättsligt fel som fanns vid  köpet, om konsumenten varken kände till eller borde ha känt  till felet.
Konsumenten har alltid rätt till ersättning för den skada han  eller hon lider genom att varan vid köpet avvek från vad  näringsidkaren särskilt utfäst.
Skadeståndets omfattning
3 §
Skadestånd på grund av näringsidkarens dröjsmål eller vid  fel på varan omfattar ersättning för utgifter, inkomstförlust,  sådan prisskillnad som avses i 4 § och annan förlust på grund  av dröjsmålet eller felet.
Skadestånd vid fel på varan enligt 1 § omfattar även skada som  uppkommer på någon annan egendom som tillhör konsumenten eller  någon medlem i konsumentens hushåll, om egendomen är avsedd  huvudsakligen för ändamål som faller utanför  näringsverksamhet.
Näringsidkaren och konsumenten får träffa avtal om att  ersättning enligt första eller andra stycket inte ska omfatta  förlust i näringsverksamhet.
Prisskillnad
4 §
Om köpet har hävts och konsumenten gjort ett täckningsköp  till högre pris, omfattar skadeståndet ersättning för  prisskillnaden mellan de båda köpen, om täckningsköpet gjorts  med tillräcklig omsorg och inom skälig tid efter det att köpet  hävdes. Om köpet har hävts utan att ett sådant täckningsköp  har gjorts och det finns ett gängse pris för en sådan vara som  köpet avser, omfattar skadeståndet ersättning för skillnaden  mellan priset enligt köpet och varans gängse pris vid tiden  för hävningen.
Jämkning
5 §
Om skyldigheten att betala skadestånd på grund av  näringsidkarens dröjsmål eller vid fel på varan skulle vara  oskäligt betungande med hänsyn till den skadeståndsskyldiges  ekonomiska förhållanden, får skadeståndet jämkas efter vad som  är skäligt. I ett sådant fall ska det även beaktas existerande  försäkringar och försäkringsmöjligheter på konsumentens sida,  den skadeståndsskyldiges möjligheter att förutse och förhindra  skadan samt andra särskilda omständigheter.
7 kap. Konsumentens betalningsskyldighet och dröjsmål
Priset för varan
1 §
Om ett bestämt pris inte följer av avtalet, ska  konsumenten betala vad som är skäligt med hänsyn till varans  art och beskaffenhet, gängse pris vid tiden för köpet och  omständigheterna i övrigt.
Tidpunkten för betalningen
2 §
Om tidpunkten för betalningen inte följer av avtalet, ska  konsumenten betala när näringsidkaren kräver det, dock inte  förrän varan hålls konsumenten tillhanda.
Avbeställning
3 §
Om konsumenten avbeställer varan innan den har avlämnats,  har näringsidkaren inte rätt att hålla fast vid köpet och  kräva betalning. I stället får näringsidkaren kräva skadestånd  enligt 7 och 8 §§.
Konsumentens dröjsmål
4 §
Konsumenten är i dröjsmål om priset inte betalas i rätt  tid och detta inte beror på näringsidkaren eller något  förhållande på dennes sida.
Påföljder vid dröjsmål
5 §
Vid konsumentens dröjsmål får näringsidkaren hålla inne  varan enligt 2 kap. 2 § andra stycket. Näringsidkaren får  välja mellan att kräva att konsumenten betalar för varan och  att häva köpet enligt 6 §. Vid hävning får näringsidkaren  dessutom kräva skadestånd av konsumenten enligt 7 och 8 §§.
Rätt till hävning
6 §
Näringsidkaren får häva köpet om konsumentens dröjsmål med  betalningen utgör ett väsentligt avtalsbrott.
Om näringsidkaren har krävt att konsumenten betalar för varan  inom en bestämd tilläggstid och om tilläggstiden inte är  oskäligt kort, får näringsidkaren häva köpet om konsumenten  inte betalar inom tilläggstiden. Medan tilläggstiden löper får  näringsidkaren häva köpet endast om konsumenten meddelar att  han eller hon inte kommer att betala inom denna tid.
Om varan har kommit i konsumentens besittning, får  näringsidkaren häva köpet endast om denne har förbehållit sig  rätt till detta eller om konsumenten avvisar varan. Har priset  i sin helhet betalats, får näringsidkaren inte häva köpet.
Rätt till skadestånd
7 §
Om näringsidkaren häver köpet enligt 6 § eller om  konsumenten avbeställer varan enligt 3 §, har näringsidkaren  rätt till ersättning för
1. särskilda kostnader som näringsidkaren har haft för att  ingå och fullgöra avtalet till den del näringsidkaren inte kan  tillgodogöra sig dessa på något annat sätt,
2. särskilda kostnader till följd av hävningen eller  avbeställningen, och
3. förlust i övrigt med ett belopp som är skäligt med hänsyn  till priset för varan, tidpunkten för hävningen eller  avbeställningen, omfattningen av nedlagt arbete och  omständigheterna i övrigt.
Näringsidkaren får förbehålla sig en på förhand bestämd  ersättning vid hävning eller avbeställning, om den är skälig  med hänsyn till vad som normalt kan antas tillkomma en  näringsidkare som ersättning enligt första stycket.
8 §
Näringsidkaren har inte rätt till ersättning enligt 7 § om  konsumenten avbeställer en vara innan näringsidkaren har  accepterat ett anbud som konsumenten har lämnat till  näringsidkaren.
Näringsidkaren har inte heller rätt till ersättning enligt 7 §  om konsumenten visar att dröjsmålet eller avbeställningen  beror på lag, avbrott i den allmänna samfärdseln eller  betalningsförmedlingen eller något annat liknande hinder som  konsumenten inte skäligen kunde förväntas ha räknat med vid  köpet och vars följder han eller hon inte heller skäligen  kunde ha undvikit eller övervunnit.
8 kap. Övriga bestämmelser om köp av varor
Begränsning av skadan
1 §
Den skadelidande parten ska vidta skäliga åtgärder för att  begränsa sin skada. Om parten inte gör det, får han eller hon  själv bära en motsvarande del av förlusten.
Verkningar av hävning
2 §
Om köpet hävs bortfaller näringsidkarens skyldighet att  överlämna varan och konsumentens skyldighet att betala för  varan.
I den utsträckning köpet har fullgjorts ska konsumenten utan  onödigt dröjsmål lämna tillbaka varan. Om hävningen sker på  grund av näringsidkarens avtalsbrott ska det ske på  näringsidkarens bekostnad. Näringsidkaren ska utan onödigt  dröjsmål betala tillbaka vad konsumenten har betalat för  varan. Återbetalning behöver dock inte göras förrän  näringsidkaren har tagit emot varan eller konsumenten visat  att varan sänts tillbaka. För en vara med digitala delar där  det digitala innehållet eller den digitala tjänsten  tillhandahålls kontinuerligt under en period gäller 9 kap. 
15 § första stycket vid näringsidkarens återbetalning.
Var och en får hålla inne vad som tagits emot till dess att  den andre ger ut vad som ska lämnas tillbaka samt betalar  eller ställer godtagbar säkerhet för skadestånd och ränta som  han eller hon kan vara skyldig att betala.
3 §
Om köpet hävs ska konsumenten ge ut den avkastning av  varan som konsumenten har fått och betala skälig ersättning,  om han eller hon har haft någon annan nytta av varan.
Om näringsidkaren ska lämna tillbaka betalningen, ska  näringsidkaren betala ränta från den dag denne tog emot  betalningen.
Vissa följder av hävning och omleverans
4 §
Om konsumenten i samband med hävning av köpet eller vid  omleverans inte kan lämna tillbaka varan väsentligen  oförändrad och oförminskad, ska konsumenten ersätta  näringsidkaren för den minskning i varans värde som är en  följd av att varan har försämrats eller minskat.
Första stycket gäller inte om
1. varan har förstörts, kommit bort, försämrats eller minskat  genom sin egen beskaffenhet eller något annat förhållande som  inte beror på konsumenten,
2. varan har förstörts, försämrats eller minskat till följd av  en åtgärd som varit nödvändig för att undersöka om varan är  felfri, eller
3. varan har använts av konsumenten för normalt bruk innan  omleverans sker eller innan konsumenten insåg eller borde ha  insett att det fanns ett fel som ger honom eller henne rätt  att häva köpet.
Anspråk mot näringsidkare i tidigare säljled
5 §
Om näringsidkaren är på obestånd, har upphört med sin  näringsverksamhet eller inte kan anträffas, har konsumenten  rätt att rikta anspråk på grund av fel på varan mot en  näringsidkare i tidigare säljled som har överlåtit varan för  vidareförsäljning.
Första stycket gäller endast i den utsträckning motsvarande  anspråk på grund av felet hade kunnat göras gällande mot  näringsidkaren i tidigare säljled av den som förvärvat varan  från denne. Ett avtal som inskränker rätten att göra anspråk  gällande får dock åberopas mot konsumenten endast om en sådan  inskränkning med bindande verkan hade kunnat avtalas mellan  konsumenten och näringsidkaren. Bristande reklamation i  tidigare led är utan betydelse för konsumentens rätt.
Om konsumenten vill rikta anspråk enligt denna paragraf mot en  näringsidkare i ett tidigare säljled, får reklamation enligt 
5 kap. 2 § göras hos denne eller hos den näringsidkare som  sålt varan. Har reklamation inte gjorts hos näringsidkaren i  ett tidigare säljled, förlorar konsumenten sin rätt mot den  näringsidkaren, om konsumenten inte underrättar denne om sitt  anspråk inom skälig tid efter det att konsumenten insett eller  borde ha insett att han eller hon hade anledning att  framställa anspråket.
Risken för vissa meddelanden
6 §
Om ett meddelande som konsumenten ska lämna till  näringsidkaren eller någon annan enligt 3 kap. 4 eller 6 §, 
5 kap. 2, 4 eller 11 § eller 5 § i detta kapitel har sänts på  ett ändamålsenligt sätt, får meddelandet åberopas även om det  försenas, förvanskas eller inte kommer fram. Detsamma gäller  ett sådant meddelande med föreläggande av tilläggstid som  näringsidkaren kan lämna till konsumenten enligt 7 kap. 6 §.
Förhållandet till näringsidkarens borgenärer
7 §
Ett köp av en vara gäller mot näringsidkarens borgenärer i  och med avtalet. När ett köp inte avser en bestämd vara, blir  köpet dock inte gällande mot borgenärerna förrän någon åtgärd  har vidtagits genom avskiljande eller märkning av varan,  anteckning om varan i en bokföringshandling eller på något  annat sätt så att det framgår att varan är avsedd för  konsumenten.
9 kap. Avtal om tillhandahållande av digitalt innehåll och  digitala tjänster
Tillhandahållande
1 §
Om tiden för tillhandahållande av det digitala innehållet  eller den digitala tjänsten inte följer av avtalet, ska  tillhandahållandet ske utan onödigt dröjsmål.
Ett digitalt innehåll är tillhandahållet när konsumenten ges  tillgång eller åtkomst till innehållet eller ett medel som är  lämpligt för att få tillgång till eller ladda ned det. En  digital tjänst är tillhandahållen när den görs tillgänglig för  konsumenten.
För digitalt innehåll på ett fysiskt medium ska 2 kap. 1-3, 5  och 6 §§ tillämpas, i stället för det som anges i första och  andra styckena.
Lag (2023:732)
.
Näringsidkarens dröjsmål
2 §
Näringsidkaren är i dröjsmål om det digitala innehållet  eller den digitala tjänsten inte tillhandahålls inom den tid  som följer av 1 §. Näringsidkaren ska visa att  tillhandahållandet har skett i tid.
3 §
Om näringsidkaren är i dröjsmål gäller 3 kap. 2-5 §§ och 
6 kap. om påföljder vid näringsidkarens dröjsmål vid köp av  varor.
Vid hävning med anledning av näringsidkarens dröjsmål, ska  konsumenten meddela näringsidkaren att han eller hon häver  avtalet.
Fel på det digitala innehållet eller den digitala tjänsten
Vilka krav som ställs och vad som utgör fel
4 §
För avtal om tillhandahållande av ett digitalt innehåll  eller en digital tjänst gäller 4 kap. 1-4 §§ om krav på varan  och 4 kap. 5-8 och 10-12 §§ om fel på varan.
Om det digitala innehållet eller den digitala tjänsten  tillhandahålls kontinuerligt under en period, ska  näringsidkarens uppdateringsskyldighet enligt 4 kap. 4 §  första stycket gälla under den avtalade perioden.
5 §
Ett digitalt innehåll eller en digital tjänst ska  tillhandahållas i den senaste version som fanns tillgänglig  när avtalet ingicks, om inte något annat följer av avtalet.
6 §
Ett digitalt innehåll eller en digital tjänst som avviker  från det som anges i 4 kap. 1 eller 2 § till följd av  bristande integrering med konsumentens hårdvara, programvara  eller nätanslutning ska anses felaktig, om det digitala  innehållet eller den digitala tjänsten
1. har integrerats av näringsidkaren eller av någon annan för  dennes räkning, eller
2. har integrerats av konsumenten eller någon för dennes  räkning och avvikelsen beror på de anvisningar som har  tillhandahållits av näringsidkaren.
Näringsidkarens ansvar för fel
7 §
Näringsidkaren svarar för fel på det digitala innehållet  eller den digitala tjänsten som har funnits vid  tillhandahållandet och som visar sig inom tre år från denna  tidpunkt.
Om det digitala innehållet eller den digitala tjänsten ska  tillhandahållas kontinuerligt under en period, svarar  näringsidkaren för fel på innehållet eller tjänsten som  uppstår eller visar sig under den avtalade perioden.
Näringsidkaren svarar för fel till följd av bristande  uppdatering under den tid som gäller för näringsidkarens  skyldighet att uppdatera det digitala innehållet eller den  digitala tjänsten.
I fall som avses i 4 kap. 16 § svarar näringsidkaren för fel  som visar sig även efter den tid som anges i första och andra  styckena.
8 §
Ett fel som visar sig inom ett år från tillhandahållandet  av det digitala innehållet eller den digitala tjänsten eller  inom den avtalade perioden vid ett kontinuerligt  tillhandahållande av innehållet eller tjänsten under en  period, ska anses vara ett fel som näringsidkaren svarar för,  om inte näringsidkaren visar något annat eller detta är  oförenligt med innehållets eller tjänstens eller felets art.
9 §
Det som anges i 8 § gäller inte om
1. konsumentens hårdvara, programvara eller nätanslutning är  oförenlig med de tekniska krav som gäller för det digitala  innehållet eller den digitala tjänsten, förutsatt att  näringsidkaren på ett klart och begripligt sätt före avtalets  ingående har informerat konsumenten om dessa tekniska krav,  eller
2. konsumenten inte i skälig utsträckning samarbetar med  näringsidkaren för att med de tekniskt tillgängliga medel som  är minst ingripande för konsumenten avgöra om det är  konsumentens hårdvara, programvara eller nätanslutning som har  orsakat felet, förutsatt att näringsidkaren på ett klart och  begripligt sätt före avtalets ingående har informerat  konsumenten om konsekvenserna av bristande samarbete.
Påföljder vid fel på det digitala innehållet eller den  digitala tjänsten
10 §
Vid fel på det digitala innehållet eller den digitala  tjänsten får konsumenten enligt 11 och 12 §§ kräva  avhjälpande, omleverans eller prisavdrag eller häva avtalet.  Dessutom får konsumenten kräva skadestånd enligt 6 kap.  Konsumenten får även hålla inne betalningen enligt 5 kap. 3 §.
Ett krav med anledning av ett fel preskriberas om det inte  framställs inom två månader från utgången av tidsperioden för  näringsidkarens felansvar enligt 7 § eller inom den längre tid  som parterna har avtalat. Detta gäller inte i fall som avses i 
5 kap. 2 § tredje stycket.
11 §
Konsumenten har rätt att kräva att näringsidkaren  avhjälper felet på det digitala innehållet eller den digitala  tjänsten eller gör en omleverans av innehållet eller tjänsten,  om åtgärden är möjlig och kan vidtas utan oskälig kostnad för  näringsidkaren. Näringsidkaren får välja mellan att avhjälpa  felet och att göra en omleverans. Om konsumenten kräver en  annan påföljd än avhjälpande eller omleverans, gäller 5 kap. 
5 §.
Vid bedömningen av om avhjälpande eller omleverans skulle  medföra oskälig kostnad för näringsidkaren ska särskild hänsyn  tas till vilken betydelse felet har och vilket värde som det  digitala innehållet eller den digitala tjänsten skulle ha haft  i felfritt skick.
Avhjälpande eller omleverans ska ske inom skälig tid efter det  att konsumenten framställde sitt krav och utan kostnad eller  väsentlig olägenhet för konsumenten.
12 §
Konsumenten har rätt att kräva prisavdrag som svarar mot  felet eller att häva avtalet, om avhjälpande eller omleverans  inte kommer i fråga, inte sker under de förutsättningar som  anges i 11 § tredje stycket eller inte kan ske inom skälig tid  efter det att konsumenten framställde sitt krav och utan  väsentlig olägenhet för konsumenten. Detsamma gäller om felet  kvarstår trots avhjälpande eller omleverans. Om felet med  hänsyn till det digitala innehållets eller den digitala  tjänstens karaktär och omständigheterna i övrigt är  allvarligt, har konsumenten rätt till prisavdrag eller hävning  utan föregående försök till avhjälpande eller omleverans.
Tillhandahåller näringsidkaren det digitala innehållet eller  den digitala tjänsten mot betalning, får konsumenten inte häva  avtalet om näringsidkaren visar att felet är ringa.
Vid hävning ska konsumenten meddela näringsidkaren att han  eller hon häver avtalet.
Konsumentens betalningsskyldighet och dröjsmål
13 §
För konsumentens betalningsskyldighet gäller 7 kap. 1 och 
2 §§. Vid konsumentens avbeställning gäller 7 kap. 3 §.
14 §
Konsumenten är i dröjsmål om han eller hon inte betalar  för det digitala innehållet eller den digitala tjänsten i rätt  tid och detta inte beror på näringsidkaren eller något  förhållande på dennes sida.
Vid konsumentens dröjsmål är näringsidkaren inte skyldig att  tillhandahålla det digitala innehållet eller den digitala  tjänsten.
Näringsidkaren får vid konsumentens dröjsmål välja mellan att  kräva att konsumenten betalar och att häva avtalet enligt 
7 kap. 6 § första och andra styckena. Om näringsidkaren häver  avtalet, får han eller hon dessutom kräva skadestånd enligt 
7 kap. 7 och 8 §§.
Övriga bestämmelser
Verkningar av hävning
15 §
Om avtalet hävs ska näringsidkaren betala tillbaka det  som konsumenten har betalat. Om det digitala innehållet eller  den digitala tjänsten tillhandahålls kontinuerligt under en  period, ska näringsidkaren betala tillbaka dels den andel av  betalningen som svarar mot den tid under avtalsperioden under  vilken det digitala innehållet eller den digitala tjänsten  inte var i felfritt skick, dels det som har betalats i  förskott för tid efter det att avtalet hävts.
16 §
Innehåll som konsumenten har tillhandahållit eller skapat  vid användningen av det digitala innehållet eller den digitala  tjänsten och som inte är personuppgifter får inte användas av  näringsidkaren efter det att avtalet har hävts.
Näringsidkaren får dock använda sådant innehåll om det
1. inte har något annat användningsområde än det som  tillhandahålls av näringsidkaren,
2. endast rör konsumentens verksamhet vid hans eller hennes  användning av det digitala innehåll eller den digitala tjänst  som tillhandahålls av näringsidkaren,
3. har satts samman med andra uppgifter av näringsidkaren och  det inte är möjligt eller endast med oproportionella  ansträngningar går att dela upp innehållet, eller
4. har skapats gemensamt med andra och innehållet kan användas  av andra konsumenter.
Om avtalet hävs ska näringsidkaren på konsumentens begäran  göra innehåll som avses i första stycket tillgängligt för  konsumenten, förutom i de fall som anges i andra stycket 1-3.  Innehållet ska göras tillgängligt utan kostnad, inom skälig  tid och i ett allmänt använt, maskinläsbart format.
17 §
Om avtalet hävs får konsumenten inte använda eller låta  någon annan använda det digitala innehållet eller den digitala  tjänsten. Näringsidkaren får hindra sådan fortsatt användning.
Om ett digitalt innehåll har tillhandahållits på ett fysiskt  medium ska konsumenten om näringsidkaren begär det återlämna  det fysiska mediet. Återlämnandet ska ske utan onödigt  dröjsmål och på näringsidkarens bekostnad. Näringsidkarens  begäran ska göras senast 14 dagar efter det att konsumenten  meddelade näringsidkaren att avtalet hävs.
Formerna för näringsidkarens återbetalning
18 §
Näringsidkaren ska fullgöra sin återbetalningsskyldighet  vid prisavdrag och hävning utan onödigt dröjsmål och senast 14  dagar efter det att konsumenten krävde prisavdrag eller  meddelade näringsidkaren att han eller hon häver avtalet.
Näringsidkaren ska använda samma betalningssätt som  konsumenten använde, om inte konsumenten uttryckligen går med  på något annat. Någon avgift för återbetalningen får inte  påföras.
Ändring av ett digitalt innehåll eller en digital tjänst
19 §
Näringsidkaren får ändra ett digitalt innehåll eller en  digital tjänst som ska tillhandahållas kontinuerligt under en  period endast om
1. det följer av avtalet och det där anges ett giltigt skäl  till en sådan ändring,
2. ändringen sker utan kostnad för konsumenten, och
3. konsumenten har informerats enligt 20 § om ändringen.
Om ändringen försämrar konsumentens tillgång till eller  användning av det digitala innehållet eller den digitala  tjänsten i mer än endast obetydlig utsträckning, har  konsumenten rätt att säga upp avtalet med omedelbar verkan.  Det gäller dock inte om konsumenten har möjlighet att utan  extra kostnad behålla det digitala innehållet eller den  digitala tjänsten utan ändring och i felfritt skick.  Uppsägning ska ske senast 30 dagar från det att konsumenten  tog emot information enligt 20 § eller från det att ändringen  genomfördes, om det skedde senare. Vid uppsägningen tillämpas 
15-18 §§.
Denna paragraf är inte tillämplig om det digitala innehållet  eller den digitala tjänsten ingår i ett paket tillsammans med  en internetanslutningstjänst eller en allmänt tillgänglig  nummerbaserad interpersonell kommunikationstjänst.
20 §
Näringsidkaren ska informera konsumenten om en ändring  enligt 19 §. Informationen ska vara klar och begriplig.
I fråga om en ändring som avses i 19 § andra stycket ska  konsumenten dessutom i skälig tid ha informerats om ändringens  egenskaper och tidpunkten för ändringen samt om rätten att  säga upp avtalet eller om möjligheten att behålla innehållet  eller tjänsten i oförändrat skick.
Informationen enligt andra stycket ska lämnas i en handling  eller i någon annan läsbar och varaktig form som är  tillgänglig för konsumenten.
Ytterligare bestämmelser
21 §
Vid avtal om tillhandahållande av ett digitalt innehåll  eller en digital tjänst gäller 8 kap. 1 § om begränsning av  skadan, 5 § första och andra styckena om anspråk mot  näringsidkare i ett tidigare säljled och 7 § om förhållandet  till näringsidkarens borgenärer.
För konsumentens meddelanden enligt 3 och 12 §§ i detta  kapitel gäller 8 kap. 6 §.
Övergångsbestämmelser
2022:260
1. Denna lag träder i kraft den 1 maj 2022.
2. Bestämmelserna i 1 och 9 kap. om avtal om tillhandahållande  av digitalt innehåll och digitala tjänster i den nya lagen  tillämpas även på avtal som har ingåtts före ikraftträdandet,  om tillhandahållandet av innehållet eller tjänsten sker efter  ikraftträdandet. Bestämmelserna i 9 kap. 19 och 20 §§  tillämpas dock inte på avtal som har ingåtts före  ikraftträdandet.
3. Genom lagen upphävs konsumentköplagen (1990:932).
4. Den upphävda lagen gäller dock fortfarande för avtal som  omfattas av den lagen och som har ingåtts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.