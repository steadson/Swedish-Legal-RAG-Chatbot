Title: Lag (1988:609) om målsägandebiträde
SFS Number: Svensk författningssamling 1988:609
URL: https://www.riksdagen.se/sv/dokument-och-lagar/dokument/svensk-forfattningssamling/lag-1988609-om-malsagandebitrade_sfs-1988-609/
Source Link: http://rkrattsbaser.gov.se/sfst?bet=1988:609
Amendment Register Link: http://rkrattsbaser.gov.se/sfsr?bet=1988:609
Ministry/Authority: Justitiedepartementet DÅ
Issued: 1988-05-26
Metadata: {"Utfärdad": "1988-05-26", "Ändrad": "t.o.m. SFS 2018:535"}

==================================================

Lag (1988:609) om målsägandebiträde
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1988:609
Departement/myndighet
:   
Justitiedepartementet DÅ
Utfärdad
:   
1988-05-26
Ändrad
:   
t.o.m. SFS 2018:535
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
När en förundersökning har inletts eller  återupptagits ska ett särskilt biträde för målsäganden 
(målsägandebiträde) förordnas i mål om
1. brott enligt 6 kap. brottsbalken, om det inte är uppenbart  att målsäganden saknar behov av ett sådant biträde,
2. brott enligt 3 eller 4 kap. brottsbalken, på vilket  fängelse kan följa, eller enligt 8 kap. 5 eller 6 §  brottsbalken eller försök, förberedelse eller stämpling till  sådant brott, om det med hänsyn till målsägandens personliga  relation till den misstänkte eller andra omständigheter kan  antas att målsäganden har behov av ett sådant biträde,
3. annat brott på vilket fängelse kan följa, om det med  hänsyn till målsägandens personliga förhållanden och övriga  omständigheter kan antas att målsäganden har ett särskilt  starkt behov av ett sådant biträde.
Lag (2018:535)
.
1 a §
Ett målsägandebiträdes förordnande gäller till dess  att tiden för att överklaga domen i målet har löpt ut, om  inte förordnandet dessförinnan har upphört eller något annat  följer av 3 § andra stycket.
Om åklagaren eller den tilltalade har överklagat domen i  ansvarsdelen, ska ett målsägandebiträde förordnas i högre  rätt under de förutsättningar som anges i 1 §. Vid  bedömningen av om målsäganden har behov av ett  målsägandebiträde i högre rätt ska det även beaktas
1. om målsäganden ska höras,
2. vad som ska prövas i fråga om enskilt anspråk, och
3. om det finns något annat särskilt skäl.
Lag (2018:535)
.
2 §
Målsägandebiträde får inte förordnas sedan åklagaren har beslutat att allmänt åtal inte skall väckas eller att sådant åtal skall läggas ned.
Lag (1994:59)
.
3 §
Målsägandebiträdet ska ta till vara målsägandens  intressen i målet samt lämna stöd och hjälp till målsäganden. 
  Målsägandebiträdet ska bistå målsäganden med att föra talan  om enskilt anspråk i anledning av brottet, om detta inte görs  av åklagaren. Målsägandebiträdets uppgift kvarstår även om  talan avskilts enligt 22 kap. 5 § rättegångsbalken för att  handläggas som ett särskilt mål enligt reglerna för  tvistemål, såvida inte målet handläggs enligt 1 kap. 3 d §  rättegångsbalken. Målsägandebiträdets uppgift kvarstår också  om domen överklagas endast i fråga om enskilt anspråk.
Lag (2018:535)
.
4 §
Ett målsägandebiträde förordnas på begäran av  målsäganden eller när det annars finns anledning till det.  Till målsägandebiträde ska förordnas en advokat, en  biträdande jurist på advokatbyrå eller någon annan person som  har avlagt de kunskapsprov som krävs för behörighet till  domaranställning. Endast den som på grund av sina kunskaper  och erfarenheter och även i övrigt är särskilt lämplig för  uppdraget får förordnas. Om målsäganden har föreslagit någon  som är behörig, ska denne förordnas om det inte finns  särskilda skäl mot det.
Målsägandebiträdet ska entledigas, om det är påkallat med  hänsyn till förhållandena i målet eller om det annars finns  skäl för det.
Ett byte av målsägandebiträde får beslutas av rätten, om det  finns särskilda skäl. Om ett målsägandebiträde har bytts ut  en gång, får ett nytt byte ske bara om det finns synnerliga  skäl. Ett målsägandebiträde får inte utan rättens tillstånd  sätta någon annan i sitt ställe.
I övrigt tillämpas i fråga om målsägandebiträde  rättegångsbalkens regler om rättegångsbiträde.
Lag (2018:535)
.
5 §
Målsägandebiträdet har rätt till ersättning i enlighet med vad som enligt 27 § rättshjälpslagen (1996:000) gäller för biträde vid rättshjälp. I fråga om ersättningen tillämpas även 29, 43, och 47 §§
rättshjälpslagen.
Lag (1996:1644)
.
6 §
Om ett målsägandebiträde förordnas, ersätts målsägandens därefter uppkommande kostnader för bevisning och utredning med anledning av talan om enskilt anspråk i samma utsträckning som om målsäganden beviljats rättshjälp med anledning av en sådan talan.
I fall där målsägandebiträdets uppgift kvarstår enligt 3 § andra stycket har målsäganden rätt till ersättning av allmänna medel för kostnader för resa och uppehälle i samband med inställelse inför domstol enligt bestämmelser som regeringen meddelar.
Lag (1996:1644)
.
7 §
Beslut i frågor som avses i denna lag fattas av rätten. I de fall som avses i 6 § får dock målsägandebiträdet själv besluta om utredning i samma utsträckning som enligt 17 § rättshjälpslagen
(1996:000) gäller för biträde vid rättshjälp.
Lag (1996:1644)
.
7 a §
Om en förundersökning har återupptagits enligt 58 kap. 6 a § första stycket rättegångsbalken ska en framställan om förordnande av målsägandebiträde göras hos den domstol som enligt 58 kap. 4 § första stycket rättegångsbalken är behörig att pröva ansökan om resning.
Lag (2012:660)
.
8 §
Bestämmelserna i 31 kap. samt 58 kap. 8 och 8 a §§
rättegångsbalken om skyldighet för den tilltalade eller någon annan att till staten återbetala kostnader för försvarare som enligt rättens beslut har betalats av allmänna medel gäller även i fråga om kostnader för målsägandebiträde. I mål där målsägandebiträdets uppgifter kvarstår enligt 3 § andra stycket gäller för dessa kostnader bestämmelserna i 18 kap.
rättegångsbalken om ansvar för motparts rättegångskostnader.
Lag (2012:660)
.
Övergångsbestämmelser
1990:999
1. Denna lag träder i kraft den 1 januari 1991.
2. Har ett målsägandebiträde förordnats före ikraftträdandet tillämpas inte 49 c § rättshjälpslagen (1972:429).
3. Har hovrätt före ikraftträdandet meddelat beslut angående ersättning till målsägandebiträde tillämpas inte 49 § andra stycket rättshjälpslagen.
1996:1644
1. Denna lag träder i kraft den 1 december 1997.
2. Äldre föreskrifter tillämpas fortfarande om målsägandebiträde förordnats före ikraftträdandet.
2018:535
1. Denna lag träder i kraft den 1 juli 2018.
2. Bestämmelsen i första stycket i den nya 1 a § tillämpas  inte om målsägandebiträdet har förordnats före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.