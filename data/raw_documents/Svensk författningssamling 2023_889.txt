Title: Förordning (2023:889) om statsbidrag för införande av ämnesbetyg
SFS Number: Svensk författningssamling 2023:889
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023889-om-statsbidrag-for-inforande_sfs-2023-889/
Source Link: http://rkrattsbaser.gov.se/sfst?bet=2023:889
Amendment Register Link: http://rkrattsbaser.gov.se/sfsr?bet=2023:889
Ministry/Authority: Utbildningsdepartementet
Issued: 2023-12-14
Metadata: {"Utfärdad": "2023-12-14"}

==================================================

Förordning (2023:889) om statsbidrag för införande av ämnesbetyg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:889
Departement/myndighet
:   
Utbildningsdepartementet
Utfärdad
:   
2023-12-14
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  för införande av ämnesbetyg. Syftet med statsbidraget är att  ge skolor och verksamheter möjligheter att förbereda för  införandet av ämnesbetyg och ge stöd för det.
Förordningen är meddelad med stöd av 8 kap. 11 §  regeringsformen i fråga om 15 § och med stöd av 8 kap. 7 §  regeringsformen i fråga om övriga bestämmelser.
2 §
Statsbidrag lämnas i mån av tillgång på medel och för ett  kalenderår (bidragsår) i sänder.
3 §
Statsbidrag får inte lämnas för insatser som statsbidrag  redan har lämnats för på annat sätt.
Förutsättningar för statsbidrag
4 §
Statsbidrag får lämnas till den som är huvudman för
1. gymnasieskola,
2. anpassad gymnasieskola,
3. kommunal vuxenutbildning på gymnasial nivå, eller
4. kommunal vuxenutbildning som anpassad utbildning på  gymnasial nivå.
Bidrag lämnas för insatser för att införa ämnesbetyg. Bidraget  får användas för kostnader för
1. kompetensutveckling,
2. informationsinsatser, eller
3. handledning.
Bidraget ska användas i den verksamhet som avses i första  stycket. Bidraget kan användas i hela verksamheten eller i en  avgränsad del av den.
5 §
Statsbidrag ska lämnas med ett belopp för varje elev i  gymnasieskolan och anpassade gymnasieskolan eller för varje  årsstudieplats i kommunal vuxenutbildning, i sådan verksamhet  som bidrag får lämnas för enligt denna förordning. Antal  elever och årsstudieplatser ska beräknas med ledning av senast  utgiven officiell statistik. Det totala bidrag som lämnas till  en huvudman ska dock inte understiga 20 000 kronor för ett  bidragsår.
Ansökan och beslut
6 §
Ansökan om statsbidrag lämnas till Statens skolverk som  prövar frågor om bidraget och betalar ut det.
Ansökan ska ha kommit in till Statens skolverk senast den 
15 februari det bidragsår som ansökan avser.
I ett beslut om att bevilja bidrag ska sista dagen för  redovisning enligt 8 § anges. Ett beslut om bidrag får förenas  med villkor. Villkoren ska framgå av beslutet.
Uppföljning och redovisning
7 §
Statens skolverk ska följa upp hur statsbidraget har  använts.
8 §
Mottagaren av statsbidrag är skyldig att lämna sådan  ekonomisk och annan redovisning till Statens skolverk som  verket begär.
9 §
Statens skolverk ska i sin årsredovisning lämna en samlad  redovisning av vilka som har fått statsbidrag enligt denna  förordning och med vilka belopp samt vad bidraget har använts  till.
Anmälningsskyldighet
10 §
Den som ansöker om eller har beviljats statsbidrag enligt  denna förordning ska anmäla sådana ändrade förhållanden som  kan påverka rätten till bidraget eller storleken på det till  Statens skolverk utan dröjsmål.
Återbetalning och återkrav
11 §
Mottagaren av statsbidrag enligt denna förordning är  återbetalningsskyldig, om
1. mottagaren genom att lämna oriktiga uppgifter eller på  något annat sätt har förorsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp,
3. bidraget helt eller delvis inte har utnyttjats eller inte  har använts för det ändamål det har lämnats för,
4. den redovisning som avses i 8 § inte har lämnats, eller
5. mottagaren inte har följt villkor som framgår av beslutet  om bidrag.
12 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 11 §.
Om det finns särskilda skäl för det, får Skolverket besluta  att helt eller delvis avstå från återkrav.
13 §
På statsbidrag som krävs tillbaka ska ränta tas ut från  och med den dag som infaller en månad efter det att beslutet  om återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
Hinder mot utbetalning
14 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 11 §. Beslutet  gäller omedelbart.
Bemyndigande
15 §
Statens skolverk får meddela de föreskrifter som behövs  för verkställighet av denna förordning.
Överklagande
16 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 14 § får dock inte överklagas.
Övergångsbestämmelser
2023:889
1. Denna förordning träder i kraft den 16 januari 2024.
2. I stället för vad som anges i 6 § andra stycket ska ansökan  för bidrags-året 2024 ha kommit in till Statens skolverk  senast den 1 april det året.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.