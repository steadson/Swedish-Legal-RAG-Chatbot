Title: Förordning (2011:124) med instruktion för Myndigheten för kulturanalys
SFS Number: Svensk författningssamling 2011:124
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011124-med-instruktion-for_sfs-2011-124/
Source Link: http://rkrattsbaser.gov.se/sfst?bet=2011:124
Amendment Register Link: http://rkrattsbaser.gov.se/sfsr?bet=2011:124
Ministry/Authority: Kulturdepartementet
Issued: 2011-02-10
Metadata: {"Utfärdad": "2011-02-10", "Ändrad": "t.o.m. SFS 2025:554"}

==================================================

Förordning (2011:124) med instruktion för Myndigheten för kulturanalys
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:124
Departement/myndighet
:   
Kulturdepartementet
Utfärdad
:   
2011-02-10
Ändrad
:   
t.o.m. SFS 2025:554
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Myndigheten för kulturanalys har till uppgift att, med utgångspunkt i de nationella kulturpolitiska målen, utvärdera, analysera och redovisa effekter av förslag och genomförda åtgärder inom kulturområdet. I uppgiften ingår att analysera utvecklingen både inom detta område och inom andra samhällsområden som har betydelse för kulturlivet.
Myndigheten ska inom sitt ansvarsområde bistå regeringen med underlag och rekommendationer som kan ligga till grund för utveckling och omprövning av politiken.
2 §
Myndigheten ska särskilt
1. bedriva omvärldsbevakning inom kulturområdet och andra  relevanta samhällsområden, såväl nationellt som  internationellt,
2. analysera kulturområdets samlade finansiering,
3. bedöma effekterna av den statliga verksamhetsstyrningen och bidragen inom kulturpolitiken,
4. följa forskningen inom kulturområdet, såväl nationellt som internationellt,
5. bedöma utvecklingen när det gäller mångfald, tillgänglighet och jämställdhet inom kulturområdet,
6. löpande utvärdera den modell för samverkan som följer av förordningen (2010:2012) om fördelning av vissa statsbidrag till regional kulturverksamhet och analysera modellens långsiktiga effekter, och
7. ansvara för officiell statistik enligt förordningen 
(2001:100) om den officiella statistiken.
Förordning (2011:1235).
3 §
Myndigheten ska i sin verksamhet integrera ett jämställdhets-, mångfalds- och barnperspektiv samt ett internationellt och interkulturellt utbyte och samarbete.
4 §
Utöver de uppgifter myndigheten har enligt 1 och 2 §§ får  den tillhandahålla Kulturdatabasen och utföra uppdrag inom  sitt verksamhetsområde under förutsättning att det inte  påverkar förtroendet för myndighetens självständiga ställning.
Förordning (2021:849).
Samverkan
5 §
Myndigheten ska sprida kunskap, erfarenheter och resultat från sin verksamhet till andra myndigheter och intressenter.
Vidare ska myndigheten främja utvecklingen av utvärderings- och analysmetoder inom sitt verksamhetsområde.
6 §
Myndigheten ska samverka och samråda med berörda myndigheter, institutioner och andra organ.
Ledning
7 §
Myndigheten leds av en myndighetschef.
8 §
Vid myndigheten ska det finnas ett insynsråd som består av högst fem ledamöter.
Anställningar och uppdrag
9 §
Direktören är myndighetschef.
Undantag från myndighetsförordningen
10 §
Myndigheten ska inte tillämpa 29 § myndighetsförordningen
(2007:515) om ärendeförteckning.
Avgifter
11 §
För verksamhet som anges i 4 § ska myndigheten ta ut en  avgift. Avgifternas storlek bestäms av myndigheten, utom i de  fall som avses i 15 § avgiftsförordningen (1992:191).
Avgifterna för att tillhandahålla Kulturdatabasen ska bidra  till att täcka verksamhetens kostnader.
Myndigheten får disponera avgiftsinkomsterna.
Förordning (2021:849).
Rapportering
12 §
Utöver en löpande rapportering ska myndigheten senast den 
1 april vart fjärde år till regeringen redovisa en samlad  uppföljning av de kulturpolitiska målen, baserad på de  analyser, utvärderingar och bedömningar som myndigheten har  gjort. Förordning (2025:554).
13 §
Utöver rapportering enligt 12 § ska myndigheten senast  den 30 juni varje år till regeringen redovisa en samlad  uppföljning och analys av utfallet av svenska projekt med  kulturanknytning som beviljats stöd från europeiska struktur-  och investeringsfonderna 2021-2027 inklusive projekt inom de  territoriella samarbetsprogrammen. Förordning (2021:849).
Övergångsbestämmelser
2020:840
1. Denna förordning träder i kraft den 12 november 2020.
2. Den första redovisningen enligt 12 § i den nya lydelsen ska  lämnas senast den 1 mars 2022.
2025:554
1. Denna förordning träder i kraft den 1 juli 2025.
2. Den första redovisningen enligt 12 § i den nya lydelsen ska  lämnas senast den 1 april 2027.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.