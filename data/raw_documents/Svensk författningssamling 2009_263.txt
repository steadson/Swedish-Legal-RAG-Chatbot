Title: Förordning (2009:263) om vigsel som förrättas av särskilt förordnad vigselförrättare
SFS Number: Svensk författningssamling 2009:263
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2009263-om-vigsel-som-forrattas-av_sfs-2009-263/
Source Link: http://rkrattsbaser.gov.se/sfst?bet=2009:263
Amendment Register Link: http://rkrattsbaser.gov.se/sfsr?bet=2009:263
Ministry/Authority: Justitiedepartementet L2
Issued: 2009-04-02
Metadata: {"Utfärdad": "2009-04-02"}

==================================================

Förordning (2009:263) om vigsel som förrättas av särskilt förordnad vigselförrättare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:263
Departement/myndighet
:   
Justitiedepartementet L2
Utfärdad
:   
2009-04-02
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Bestämmelserna i denna förordning gäller vigsel som förrättas av den som länsstyrelsen har förordnat till vigselförrättare.
2 §
Länsstyrelsen beslutar om tjänstgöringstiden för vigselförrättaren.
3 §
Tid och plats för vigsel bestäms av vigselförrättaren efter samråd med paret.
4 §
Vid vigsel ska vigselförrättaren rikta följande ord till paret:
Ni har förklarat att ni vill ingå äktenskap med varandra.
Vill du N.N.  ta denna/denne N.N. till din hustru/man?
(Svar: Ja.)
Vill du N.N. ta denna/denne N.N. till din hustru/man?
(Svar: Ja.)
Jag förklarar er nu för äkta makar.
5 §
Om paret särskilt begär det kan vigselförrättaren, i stället för det som anges i 4 §, rikta följande ord till dem:
Ni vill ingå äktenskap med varandra. Äktenskapet bygger på kärlek och tillit. Genom att ingå äktenskap lovar ni att respektera och stötta varandra.
Som makar är ni två självständiga individer som kan hämta styrka ur er gemenskap.
Eftersom ni har förklarat att ni vill ingå äktenskap med varandra, frågar jag: Vill du N.N. ta denna/denne N.N. till din hustru/man att älska henne/honom i nöd och lust?
(Svar: Ja.)
Vill du N.N. ta denna/denne N.N. till din hustru/man att älska henne/honom i nöd och lust?
(Svar: Ja.)
(Paret kan växla ringar.)
Jag förklarar er nu för äkta makar.
När ni nu går ut i livet och åter till vardagen så minns den vilja till gemenskap, den kärlek till varandra och den aktning för varandra som ni känt i denna stund och som lett er hit. (Texten författad av Per Anders Fogelström.)
Låt mig önska er lycka och välgång i ert äktenskap.
6 §
Vigselförrättaren ska omedelbart anteckna i ett särskilt protokoll vad som har förekommit vid vigseln. I protokollet ska förrättaren också anteckna tid och plats för vigseln samt parets fullständiga namn och hemvist.
När en underrättelse om vigseln sänds till Skatteverket, ska vigselförrättaren anteckna detta i marginalen på protokollet.
7 §
Vigselförrättaren ska för varje år före utgången av påföljande januari månad sända in sitt protokoll till länsstyrelsen.
8 §
Vigselförrättaren har rätt till ersättning med etthundratio kronor för varje vigsel som han eller hon har förrättat.
Har vigselförrättaren samma dag förrättat mer än en vigsel, utgör ersättningen trettio kronor för varje vigsel utöver den första.
9 §
Ersättning enligt 8 § betalas ut av länsstyrelsen efter ansökan av vigselförrättaren.
Övergångsbestämmelser
2009:263
1. Denna förordning träder i kraft den 1 maj 2009, då förordningen (2006:214) med närmare föreskrifter om vigsel och registrering av partnerskap som förrättas av domare eller särskilt förordnad förrättare ska upphöra att gälla.
2. Äldre bestämmelser gäller fortfarande för registrering av partnerskap som förrättats före den 1 maj 2009.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.