Title: Lag (2008:290) om godkännande för forskningshuvudmän att ta emot gästforskare
SFS Number: Svensk författningssamling 2008:290
URL: https://www.riksdagen.se/sv/dokument-och-lagar/dokument/svensk-forfattningssamling/lag-2008290-om-godkannande-for_sfs-2008-290/
Source Link: http://rkrattsbaser.gov.se/sfst?bet=2008:290
Amendment Register Link: http://rkrattsbaser.gov.se/sfsr?bet=2008:290
Ministry/Authority: Utbildningsdepartementet
Issued: 2008-05-15
Metadata: {"Utfärdad": "2008-05-15", "Ändrad": "t.o.m. SFS 2024:1223"}

==================================================

Lag (2008:290) om godkännande för forskningshuvudmän att ta emot gästforskare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:290
Departement/myndighet
:   
Utbildningsdepartementet
Utfärdad
:   
2008-05-15
Ändrad
:   
t.o.m. SFS 2024:1223
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag innehåller bestämmelser dels om godkännande för forskningshuvudmän att ta emot gästforskare, dels om mottagningsavtal. Bestämmelserna syftar till att underlätta tredjelandsmedborgares inresa och vistelse i Sverige för att utföra forskning under en längre tid än tre månader.
2 §
I denna lag avses med
tredjelandsmedborgare   en utlänning som inte är medborgare i
en stat som är medlem i Europeiska
unionen (EU), i en annan stat som
omfattas av avtalet om Europeiska
ekonomiska samarbetsområdet (EES) eller
i Schweiz,
forskningshuvudman      en statlig myndighet eller en fysisk
eller juridisk person i vars verksamhet
forskning utförs, och
gästforskare            en tredjelandsmedborgare som är behörig
att påbörja högskoleutbildning på
forskarnivå och som väljs ut av en
forskningshuvudman för att under en
längre tid än tre månader utföra
forskning hos huvudmannen.
Undantag från lagens tillämpningsområde
3 §
Bestämmelserna om gästforskare i denna lag är inte  tillämpliga på en tredjelandsmedborgare som
1. har beviljats uppehållstillstånd som flykting eller  alternativt skyddsbehövande enligt 5 kap. 1 § utlänningslagen 
(2005:716) eller motsvarande äldre bestämmelser, eller har  ansökt om ett sådant tillstånd och ansökan ännu inte har  avgjorts slutligt,
2. har beviljats uppehållstillstånd med tillfälligt skydd  eller uppehållstillstånd efter tillfälligt skydd enligt 
21 kap. utlänningslagen,
3. har ett avvisnings- eller utvisningsbeslut som fått laga  kraft och som inte kan verkställas,
4. utför forskning uteslutande inom ramen för  högskoleutbildning för att därigenom få en doktorsexamen,
5. har ställning som varaktigt bosatt i en annan EU-stat,
6. är familjemedlem till en EES-medborgare eller till en  medborgare i Schweiz,
7. har ansökt om uppehålls- och arbetstillstånd för  högkvalificerad anställning (EU-blåkort) enligt 6 a kap.  utlänningslagen och ansökan ännu inte har avgjorts slutligt,  eller
8. har beviljats uppehålls- och arbetstillstånd för att  tjänstgöra som praktikant inom ramen för företagsintern  förflyttning av personal (ICT-tillstånd) enligt 6 b kap.  utlänningslagen.
Lag (2024:1223)
.
Godkännande för forskningshuvudmän att ta emot gästforskare
4 §
En forskningshuvudman som avser att ta emot gästforskare ska ansöka om godkännande för detta ändamål.
En ansökan om godkännande får avslås, om forskningshuvudmannen
1. tidigare har godkänts på grundval av lämnade osanna uppgifter, eller
2. har medverkat till att det i ett mottagningsavtal som avses i 6 § har angetts vilseledande eller oriktiga uppgifter.
Regeringen meddelar föreskrifter om vilken myndighet som ska pröva frågor om godkännande.
5 §
Ett beslut om godkännande enligt 4 § ska gälla tills vidare eller under en bestämd tid av fem år. Ansöker forskningshuvudmannen om godkännande för en kortare tid än fem år, ska giltigheten av beslutet begränsas till den sökta tiden.
Mottagningsavtal
6 §
Innan en godkänd forskningshuvudman får ta emot en  gästforskare som avser att ansöka om uppehållstillstånd för  forskning eller för forskning vid rörlighet för längre  vistelse, ska gästforskaren och forskningshuvudmannen ingå ett  mottagningsavtal där gästforskaren åtar sig att genomföra ett  forskningsprojekt och forskningshuvudmannen åtar sig att ta  emot gästforskaren.
Mottagningsavtalet ska utgöra en del av gästforskarens ansökan  om uppehållstillstånd.
Lag (2019:1210)
.
7 §
Mottagningsavtalet ska innehålla uppgifter om
1. syftet med den planerade forskningen, forskningsprojektets  längd och den finansiering som behövs för att genomföra  projektet,
2. gästforskarens kvalifikationer i förhållande till  forskningens syfte,
3. gästforskarens arbetsvillkor och övriga rättsliga  förhållanden mellan gästforskaren och forskningshuvudmannen,  och
4. planerade vistelser i andra EU-stater för att utföra  forskning.
Lag (2019:1210)
.
8 §
Ett mottagningsavtal upphör att gälla, om gästforskaren inte beviljas uppehållstillstånd eller om det planerade forskningsprojektet upphör.
Forskningshuvudmannen ska skyndsamt underrätta Migrationsverket om varje omständighet som kan hindra att mottagningsavtalet fullföljs.
Återkallelse
9 §
Den myndighet som avses i 4 § tredje stycket får återkalla ett godkännande för en forskningshuvudman att ta emot gästforskare, om
1. förutsättningarna för godkännande inte längre är uppfyllda,
2. forskningshuvudmannen har godkänts på grundval av lämnade osanna uppgifter, eller
3. forskningshuvudmannen har medverkat till att det i ett mottagningsavtal har angetts vilseledande eller oriktiga uppgifter.
Överklagande
10 §
Beslut i ärenden enligt 4 och 9 §§ får överklagas hos allmän förvaltningsdomstol av den som har ansökt om godkännande att ta emot gästforskare. Prövningstillstånd krävs vid överklagande till kammarrätten.
Upplysning om närmare föreskrifter
11 §
Regeringen eller den myndighet som regeringen bestämmer meddelar närmare föreskrifter om förfarandet för godkännande för forskningshuvudmän att ta emot gästforskare.
Övergångsbestämmelser
2008:290
1. Denna lag träder i kraft den 1 juli 2008.
2. Lagen ska inte tillämpas på tredjelandsmedborgare som har beviljats uppehållstillstånd i Sverige för forskning före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.