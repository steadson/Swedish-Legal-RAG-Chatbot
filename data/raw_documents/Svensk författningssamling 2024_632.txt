Title: Förordning (2024:632) om Sveriges deltagande i Europeiska åklagarmyndigheten
SFS Number: Svensk författningssamling 2024:632
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024632-om-sveriges-deltagande-i_sfs-2024-632/
Source Link: http://rkrattsbaser.gov.se/sfst?bet=2024:632
Amendment Register Link: http://rkrattsbaser.gov.se/sfsr?bet=2024:632
Ministry/Authority: Justitiedepartementet DÅ
Issued: 2024-08-29
Metadata: {"Utfärdad": "2024-08-29"}

==================================================

Förordning (2024:632) om Sveriges deltagande i Europeiska åklagarmyndigheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:632
Departement/myndighet
:   
Justitiedepartementet DÅ
Utfärdad
:   
2024-08-29
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller kompletterande bestämmelser  till rådets förordning (EU) 2017/1939 av den 12 oktober 2017  om genomförande av fördjupat samarbete om inrättande av  Europeiska åklagarmyndigheten (Eppo-förordningen) och lagen 
(2024:461) om Sveriges deltagande i Europeiska  åklagarmyndigheten.
2 §
Denna förordning är meddelad med stöd av 8 kap. 7 §  regeringsformen.
Behöriga myndigheter
3 §
Åklagarmyndigheten får förhandla och ingå överenskommelser  med Europeiska åklagarmyndigheten i frågor där det krävs  enligt Eppo-förordningen. Detta gäller dock inte om  överenskommelsen kräver riksdagens eller Utrikesnämndens  medverkan.
4 §
Om Europeiska åklagarmyndigheten och en svensk åklagare  inte kan komma överens om vem som är behörig i frågor som  anges i artikel 25.6 i Eppo-förordningen avgörs frågan av  riksåklagaren.
5 §
Åklagarmyndigheten är central kontaktpunkt i förhållande  till Europeiska åklagarmyndigheten och ansvarar för den  informationsöverföring som ska ske till Europeiska  åklagarmyndigheten enligt Eppo-förordningen.
Nominering av svensk europeisk åklagare och svenska europeiska  delegerade åklagare
6 §
Åklagarmyndigheten ska ta fram förslag på tre personer som  kan nomineras till anställningen som svensk europeisk  åklagare. Förslagen ska överlämnas av riksåklagaren till  regeringen för beslut om nominering enligt artikel 16 i Eppo-
förordningen.
7 §
Ekobrottsmyndigheten ska ta fram förslag på personer som  kan nomineras till anställningarna som svenska europeiska  delegerade åklagare. Antalet personer ska överensstämma med  det antal som den europeiska chefsåklagaren godkänt enligt  artikel 13 i Eppo-förordningen. Förslagen ska överlämnas till  riksåklagaren för beslut om nominering enligt artikel 17 i  Eppo-förordningen.
8 §
I ett ärende om nominering enligt 6 och 7 §§ ska, utöver  de krav som följer av artikel 16 och 17 i Eppo-förordningen, 
4 § lagen (1994:260) om offentlig anställning samt 4 § och 6 §  första och tredje styckena anställningsförordningen (1994:373)  tillämpas.
Svenska europeiska delegerade åklagare
9 §
En svensk europeisk delegerad åklagare ska vara placerad  vid Ekobrottsmyndigheten.
10 §
En svensk europeisk delegerad åklagare får utföra  åklagaruppgifter för Europeiska åklagarmyndigheten i hela  landet, med de begränsningar som kan följa efter samråd med  den europeiska chefsåklagaren enligt artikel 13.2 i Eppo-
förordningen.
11 §
Om en svensk europeisk delegerad åklagare slutar sin  anställning vid Europeiska åklagarmyndigheten i förtid ska  Ekobrottsmyndigheten underrätta Åklagarmyndigheten om det.  Åklagarmyndigheten ska informera den europeiska  chefsåklagaren.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.