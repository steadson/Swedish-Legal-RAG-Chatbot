Title: Förordning  (2009:1393) med instruktion för Skogsstyrelsen
SFS Number: Svensk författningssamling 2009:1393
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20091393-med-instruktion-for_sfs-2009-1393/
Source Link: http://rkrattsbaser.gov.se/sfst?bet=2009:1393
Amendment Register Link: http://rkrattsbaser.gov.se/sfsr?bet=2009:1393
Ministry/Authority: Landsbygds- och infrastrukturdepartementet RSL
Issued: 2009-11-26
Metadata: {"Utfärdad": "2009-11-26", "Ändrad": "t.o.m. SFS 2023:900"}

==================================================

Förordning  (2009:1393) med instruktion för Skogsstyrelsen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:1393
Departement/myndighet
:   
Landsbygds- och infrastrukturdepartementet RSL
Utfärdad
:   
2009-11-26
Ändrad
:   
t.o.m. SFS 2023:900
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Skogsstyrelsen är förvaltningsmyndighet för frågor om skogsbruket och har till uppgift att verka för att landets skogar sköts på ett sådant sätt att de skogspolitiska mål som beslutats av riksdagen kan uppnås. Myndighetens lokala förankring är viktig.
2 §
Myndigheten ska
1. utöva tillsyn över att lagstiftning där Skogsstyrelsen har  angetts som tillsynsmyndighet följs,
2. ansvara för inventering, uppföljning och utvärdering av  hur landets skogar sköts i förhållande till 1 §,
3. bedriva rådgivning och information om hur landets skogar  bör skötas enligt 1 §,
4. verka för att det generationsmål för miljöarbetet och de  miljökvalitetsmål som riksdagen har fastställt nås och vid  behov föreslå åtgärder för miljöarbetets utveckling,
5. samordna uppföljning, utvärdering och rapportering i fråga  om miljökvalitetsmålet Levande skogar,
6. medverka i frågor om samhällsplanering för en hållbar  utveckling och hushållning med naturresurser, och
7. samordna genomförande, utveckling, uppföljning och  rapportering av det mål för friluftslivspolitiken som  riksdagen har fastställt.
Uppgiften i första stycket 7 avser tillgång till natur för  friluftsliv på skogsmark. Förordning (2016:107).
2 a §
/Träder i kraft I:2024-02-01/
Myndigheten är behörig myndighet enligt  Europaparlamentets och rådets förordning (EU) 2023/1115 av den 
31 maj 2023 om tillhandahållande på unionsmarknaden och export  från unionen av vissa råvaror och produkter som är förknippade  med avskogning och skogsförstörelse och om upphävande av  förordning (EU) nr 995/2010. Förordning (2023:900).
3 §
Myndigheten ska se till att dess föreskrifter, allmänna råd och andra vägledande dokument är utformade på ett sådant sätt att de är kostnadseffektiva och enkla att följa och förstå för företag. Myndigheten ska även i sin verksamhet i övrigt underlätta företagens kontakter med myndigheten.
4 §
Myndigheten ska integrera ett jämställdhetsperspektiv i sin verksamhet.
Individbaserad statistik ska genomgående presenteras och analyseras med kön som övergripande indelningsgrund, om det inte finns särskilda skäl mot detta.
5 §
Myndigheten ska inom ramen för den egna verksamheten, och i samarbete med andra aktörer, bidra till genomförandet av Sveriges politik för global utveckling.
Särskilda uppgifter
5 a §
Har upphävts genom förordning (2016:107).
6 §
Myndigheten ska i fråga om sitt miljö- och  friluftslivsarbete enligt 2 § första stycket 4, 5 och 7  rapportera till Naturvårdsverket och samråda med verket om  vilken rapportering som behövs. Förordning (2016:107).
7 §
Myndigheten får, med de begränsningar som följer av andra stycket, inom sitt verksamhets- och kompetensområde bedriva uppdragsverksamhet, om det bidrar till att uppnå de beslutade målen för skogspolitiken eller mål inom andra politikområden.
Uppdragsverksamhet enligt första stycket får endast bedrivas om det finns synnerliga skäl, om verksamheten innebär
1. rotpoststämpling,
2. skogsbruksåtgärder,
3. avverkning inklusive gallring och röjning,
4. skötseluppdrag för annan part med avseende på skogsproduktion,
5. förhandlingar för annan part vid marklösen eller avtal om ersättning,
6. upphandling av entreprenörer för annan part,
7. ekonomiadministration för annan part, eller
8. förmedling eller försäljning av virke för annan part.
8 §
Myndigheten får bedriva tjänsteexport som är direkt  kopplad till myndighetens uppgifter och verksamhetsområde.
Förordning (2016:107).
Myndighetens ledning
9 §
Myndigheten leds av en styrelse. Styrelsen ska bestå av högst nio ledamöter inklusive ordföranden.
Anställningar och uppdrag
10 §
Generaldirektören är myndighetschef.
Personalansvarsnämnd
11 §
Vid myndigheten ska det finnas en personalansvarsnämnd.
Tillämpligheten av vissa förordningar
12 §
Myndigheten ska tillämpa personalföreträdarförordningen
(1987:1101) och internrevisionsförordningen (2006:1228).
Avgifter
13 §
Myndigheten får ta ut avgifter för varor och för  tjänster som får utföras enligt 7 och 8 §§.
Avgifterna ska beräknas så att full kostnadstäckning  uppnås.
Myndigheten får meddela föreskrifter om avgifter för  sådana varor och tjänster som avses i första stycket och om  grunder för hur avgifterna för sådana varor och tjänster ska  beräknas. Förordning (2016:107).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.