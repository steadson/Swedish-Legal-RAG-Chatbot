Title: Förordning (2025:669) om statsbidrag till organisationer inom kriminalvårdens område
SFS Number: Svensk författningssamling 2025:669
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025669-om-statsbidrag-till_sfs-2025-669/
Source Link: http://rkrattsbaser.gov.se/sfst?bet=2025:669
Amendment Register Link: http://rkrattsbaser.gov.se/sfsr?bet=2025:669
Ministry/Authority: Justitiedepartementet L5
Issued: 2025-06-12
Metadata: {"Utfärdad": "2025-06-12"}

==================================================

Förordning (2025:669) om statsbidrag till organisationer inom kriminalvårdens område
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:669
Departement/myndighet
:   
Justitiedepartementet L5
Utfärdad
:   
2025-06-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller bestämmelser om statsbidrag  till organisationer som bedriver verksamhet inom  kriminalvårdens område.
Förordningen är meddelad med stöd av 8 kap. 11 §  regeringsformen i fråga om 24 § och 8 kap. 7 § regeringsformen  i fråga om övriga bestämmelser.
Syftet med bidraget
2 §
Syftet med bidraget är att motverka negativa följder av  ett frihetsberövande i anstalt eller häkte och att underlätta  anpassningen i samhället för dömda.
Formen för bidrag
3 §
Bidrag får lämnas i form av projektbidrag eller  verksamhetsbidrag och lämnas i mån av tillgängliga medel, för  ett kalenderår i taget.
Förutsättningar för bidrag
När bidrag får lämnas
4 §
Bidrag får lämnas till en organisation som
1. bedriver ideell verksamhet,
2. är en riksorganisation,
3. i Sverige bedriver verksamhet med ett sådant syfte som  avses i 2 § sedan minst två år före dagen för ansökan om  bidrag, och
4. har formulerat en verksamhetsplan som omfattar minst två år  och av vilken det framgår att organisationen ska bedriva  verksamhet med ett sådant syfte som avses i 2 §, vad  organisationen planerar att genomföra under denna period samt  hur arbetet kommer att följas upp.
5 §
Om det finns särskilda skäl får bidrag lämnas till en  organisation som inte är en riksorganisation. Vid bedömningen  av om bidrag ska lämnas i ett sådant fall ska behovet av det  arbete som organisationen bedriver beaktas särskilt.
6 §
Om det finns särskilda skäl får bidrag lämnas till en  organisation som bedriver verksamhet sedan minst två år före  dagen för ansökan om bidrag, även om det inte har varit fråga  om verksamhet med ett sådant syfte som avses i 2 §.
När bidrag inte får lämnas
7 §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation om det  kommer fram att någon av dess samarbetsorganisationer, eller  en företrädare för samarbetsorganisationen, agerar på ett  sådant sätt som anges i första stycket.
8 §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 7 §, får  bidrag ändå lämnas till organisationen om det finns särskilda  skäl. Vid denna bedömning ska det särskilt beaktas om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits.
9 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs som allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Kriminalvården.
10 §
Bidrag får inte lämnas för kostnader som något statligt  bidrag redan har lämnats för.
Ansökan om bidrag
11 §
En ansökan om bidrag ska göras skriftligen hos  Kriminalvården av en behörig företrädare för organisationen.
Ansökan ska innehålla de uppgifter och handlingar som behövs  för att bedöma organisationens förutsättningar att få bidrag.  Organisationen ska på begäran av Kriminalvården lämna de  uppgifter och handlingar som myndigheten behöver för att kunna  pröva ansökan.
Ansökan ska vara egenhändigt undertecknad av en behörig  företrädare för organisationen eller dennes ombud.  Kriminalvården får ställa krav på att ansökan undertecknas med  en sådan avancerad elektronisk underskrift som avses i  artikel 3 i Europaparlamentets och rådets förordning 
(EU) nr 910/2014 av den 23 juli 2014 om elektronisk  identifiering och betrodda tjänster för elektroniska  transaktioner på den inre marknaden och om upphävande av  direktiv 1999/93/EG, i den ursprungliga lydelsen.
Beslut om bidrag
12 §
Kriminalvården prövar frågor om bidrag enligt denna  förordning.
13 §
Ett beslut om bidrag får förenas med villkor. Villkoren  ska framgå av beslutet.
14 §
Efter ansökan från den som har beviljats bidrag får  Kriminalvården, om det finns särskilda skäl, besluta om  undantag från villkor som beslutats enligt 13 §.
Hinder mot utbetalning
15 §
Kriminalvården ska besluta att ett beviljat bidrag helt  eller delvis inte ska betalas ut om den som har beviljats  bidraget inte längre uppfyller villkoren för det eller om det  finns grund för återbetalning enligt 20 §. Ett sådant beslut  gäller omedelbart.
Anmälningsskyldighet
16 §
Den som ansöker om eller har beviljats bidrag ska utan  dröjsmål till Kriminalvården anmäla sådana ändrade  förhållanden som kan påverka rätten till eller storleken på  bidraget.
Redovisning
17 §
Den som har beviljats bidrag ska senast vid den tidpunkt  som anges i beslutet skriftligen till Kriminalvården redovisa  hur medlen har använts, en bedömning av vilka resultat som har  uppnåtts och hur resultaten förhåller sig till det syfte med  bidraget som anges i 2 §. På begäran av Kriminalvården ska den  som har beviljats bidrag lämna det underlag som behövs för  granskningen av redovisningen.
18 §
En revisor ska granska redovisningen enligt 17 §.  Revisorns rapport över granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor.
Uppföljning och utvärdering
19 §
Kriminalvården ska följa upp och utvärdera hur bidraget  har använts, vilka resultat som har uppnåtts och hur  resultaten förhåller sig till det syfte med bidraget som anges  i 2 §.
Den som har beviljats bidrag är, utöver vad som anges i 17 §,  skyldig att medverka i den uppföljning och utvärdering av  verksamheten som bestäms av Kriminalvården samt lämna de  uppgifter som Kriminalvården begär. Detsamma gäller om någon  annan myndighet har fått regeringens uppdrag att följa upp  eller utvärdera bidrag enligt denna förordning.
Återbetalningsskyldighet och återkrav
20 §
En bidragsmottagare är skyldig att betala tillbaka  bidraget om
1. mottagaren genom att lämna oriktiga uppgifter eller på  något annat sätt har orsakat att bidraget har lämnats  felaktigt eller med ett för högt belopp,
2. bidraget av något annat skäl än som anges i 1 har lämnats  felaktigt eller med ett för högt belopp,
3. bidraget helt eller delvis inte har utnyttjats eller inte  har använts för det ändamål som det beviljats för,
4. mottagaren inte har lämnat en sådan redovisning som avses i 
17 §,
5. mottagaren inte har medverkat i uppföljning och utvärdering  eller lämnat uppgifter enligt 19 §,
6. det inte finns förutsättningar att lämna bidrag enligt 7  och 8 §§, eller
7. mottagaren inte har följt villkor i beslutet om bidrag.
21 §
Kriminalvården ska besluta att helt eller delvis kräva  tillbaka bidraget, om bidragsmottagaren är  återbetalningsskyldig enligt 20 §.
Om bidragsmottagaren är återbetalningsskyldig enligt 20 § 1-6  och om det finns synnerliga skäl, får Kriminalvården besluta  att helt eller delvis avstå från ett krav på återbetalning.
Om bidragsmottagaren är återbetalningsskyldig enligt 20 § 7  och om det finns särskilda skäl, får Kriminalvården besluta  att helt eller delvis avstå från ett krav på återbetalning.
22 §
På det belopp som en bidragsmottagare är skyldig att  återbetala ska ränta betalas enligt räntelagen (1975:635) från  och med den trettionde dagen efter den dag då beslutet om  återkrav fattades.
Om det finns synnerliga skäl, får Kriminalvården besluta att  helt eller delvis avstå från krav på ränta.
Överklagande
23 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om hinder mot utbetalning enligt 15 § och beslut om  återkrav enligt 21 § får dock inte överklagas.
Rätt att meddela föreskrifter
24 §
Kriminalvården får meddela föreskrifter om  verkställigheten av denna förordning.
Övergångsbestämmelser
2025:669
1. Denna förordning träder i kraft den 1 september 2025.
2. Genom förordningen upphävs förordningen (2002:954) om  statsbidrag till vissa organisationer inom kriminalvårdens  område.
3. Den upphävda förordningen gäller dock fortfarande för  statsbidrag som har lämnats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.