Title: Förordning (2023:579) om viktigt meddelande till allmänheten
SFS Number: Svensk författningssamling 2023:579
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023579-om-viktigt-meddelande-till_sfs-2023-579/
Source Link: http://rkrattsbaser.gov.se/sfst?bet=2023:579
Amendment Register Link: http://rkrattsbaser.gov.se/sfsr?bet=2023:579
Ministry/Authority: Försvarsdepartementet
Issued: 2023-10-12
Metadata: {"Utfärdad": "2023-10-12"}

==================================================

Förordning (2023:579) om viktigt meddelande till allmänheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:579
Departement/myndighet
:   
Försvarsdepartementet
Utfärdad
:   
2023-10-12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller kompletterande bestämmelser  till lagen (2023:407) om viktigt meddelande till allmänheten.
2 §
Denna förordning är meddelad med stöd av
- 2 § andra stycket lagen (2023:407) om viktigt meddelande  till allmänheten i fråga om 3-5 §§,
- 9 § andra stycket samma lag i fråga om 6 §,
- 10 § samma lag i fråga om 7 §,
- 8 kap. 7 § regeringsformen i fråga om övriga bestämmelser.
Vilka som får begära sändning
Viktigt meddelande
3 §
Följande myndigheter får begära sändning av ett viktigt  meddelande till allmänheten om varning och information:
- kommuner,
- regioner,
- beredskapsmyndigheter enligt förordningen (2022:524) om  statliga myndigheters beredskap,
- Försvarsmakten, och
- Regeringskansliet.
Myndigheten för samhällsskydd och beredskap får meddela  ytterligare föreskrifter eller i enskilda fall besluta om  vilka som därutöver får begära sändning av viktiga meddelanden  till allmänheten om varning och information.
Flyglarm
4 §
Försvarsmakten får begära sändning av ett viktigt  meddelande till allmänheten om flyglarm.
Faran över
5 §
Sändning av ett viktigt meddelande till allmänheten om att  faran är över får begäras av dem som får begära sändning av  ett meddelande enligt 3 och 4 §§.
Vem som ansvarar för sändning
Sändning till terminalutrustning
6 §
Samhällets alarmeringstjänst ska ansvara för sändning till  terminalutrustning av viktiga meddelanden till allmänheten.
Sändning av flyglarm i anläggningar för utomhusvarning
7 §
Försvarsmakten ska ansvara för sändning av viktiga  meddelanden till allmänheten om flyglarm i anläggningar för  utomhusvarning.
Översättning till andra språk
8 §
Vid sändning till terminalutrustning av viktiga  meddelanden till allmänheten får den som får begära sändning  bestämma att meddelandet ska sändas även på ett annat språk än  svenska. Den som har bestämt att meddelandet ska översättas  ansvarar för översättningen av ett sådant meddelande.
Ersättning
9 §
Den ersättning som kommunerna får enligt 12 § lagen 
(2023:407) om viktigt meddelande till allmänheten bestäms och  betalas ut av Myndigheten för samhällsskydd och beredskap inom  ramen för vad regeringen årligen beslutar.
Länsstyrelsen kan föreslå att en del av ersättningen ska  reduceras eller falla bort för en kommun som inte fullgjort  sina uppgifter. Myndigheten för samhällsskydd och beredskap  får besluta om detta.
Rätt att meddela föreskrifter
10 §
Myndigheten för samhällsskydd och beredskap får meddela  närmare föreskrifter om säkerhet vid begäran och sändning av  sådana meddelanden som omfattas av lagen (2023:407) om viktigt  meddelande till allmänheten.
Myndigheten för samhällsskydd och beredskap får meddela  närmare föreskrifter om kommunernas användning av anläggningar  för utomhusvarning, om kommunernas ansvar för regelbundna prov  av sådana anläggningar och om ersättningen enligt 12 § lagen  om viktigt meddelande till allmänheten.
Innan föreskrifter meddelas ska Myndigheten för samhällsskydd  och beredskap ge Försvarsmakten tillfälle att yttra sig.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.