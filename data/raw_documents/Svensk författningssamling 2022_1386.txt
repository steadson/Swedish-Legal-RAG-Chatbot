Title: Förordning (2022:1386) om statligt stöd till produktion av audiovisuella verk
SFS Number: Svensk författningssamling 2022:1386
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221386-om-statligt-stod-till_sfs-2022-1386/
Source Link: http://rkrattsbaser.gov.se/sfst?bet=2022:1386
Amendment Register Link: http://rkrattsbaser.gov.se/sfsr?bet=2022:1386
Ministry/Authority: Kulturdepartementet
Issued: 2022-08-18
Metadata: {"Utfärdad": "2022-08-18", "Ändrad": "t.o.m. SFS 2024:1185"}

==================================================

Förordning (2022:1386) om statligt stöd till produktion av audiovisuella verk
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1386
Departement/myndighet
:   
Kulturdepartementet
Utfärdad
:   
2022-08-18
Ändrad
:   
t.o.m. SFS 2024:1185
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om statligt stöd  till produktion av audiovisuella verk. Syftet med stödet är  att öka antalet audiovisuella verk som helt eller delvis  produceras i Sverige.
Stöd lämnas i mån av tillgång på medel.
2 §
Denna förordning är meddelad med stöd av 8 kap. 7 §  regeringsformen.
3 §
Stöd enligt denna förordning får endast lämnas i enlighet  med de villkor som anges i kapitel I och artikel 54 i  kommissionens förordning (EU) nr 651/2014 av den 17 juni 2014  genom vilken vissa kategorier av stöd förklaras förenliga med  den inre marknaden enligt artiklarna 107 och 108 i fördraget  och med de begränsningar som anges i 5-8 §§ i denna  förordning.
Uttryck i förordningen
4 §
I denna förordning avses med audiovisuella verk spelfilm,  dokumentärfilm, dramaserie och dokumentärserie, oavsett vilken  teknik som använts.
I övrigt har ord och uttryck i förordningen samma betydelse
som i kommissionens förordning (EU) nr 651/2014.
Mottagare av stöd
5 §
Stöd får lämnas till företag som har produktion av  audiovisuella verk som sin huvudsakliga verksamhet.
Förutsättningar för stöd
6 §
Stöd får lämnas under förutsättning att
1. produktionen helt eller delvis genomförs i Sverige,
2. produktionens totalbudget uppgår till minst 30 miljoner  kronor för spelfilm, minst 10 miljoner kronor för  dokumentärfilm, minst 10 miljoner kronor per avsnitt för  dramaserie eller minst 5 miljoner kronor per avsnitt för  dokumentärserie,
3. de stödberättigande kostnaderna för produktionen uppgår  till minst 4 miljoner kronor,
4. produktionens finansiering är säkerställd i den del som  stöd inte söks för, och
5. produktionen klassas som en kulturprodukt utifrån en av  Tillväxtverket på förhand fastställd förteckning över  kulturella kriterier enligt kommissionens förordning (EU) nr 
651/2014.
Stödets omfattning
7 §
Stöd får ges med högst 25 procent av stödberättigande  kostnader.
8 §
Stödberättigande kostnader är kostnader som är nödvändiga  för att genomföra produktionen i Sverige och som avser
1. köp av varor och tjänster från affärsverksamhet som  beskattas i Sverige, eller
2. löner till arbetstagare som är skattskyldiga i Sverige.
Prövning och beslut om stöd
9 §
Tillväxtverket prövar frågor om stöd enligt denna  förordning.
10 §
Har upphävts genom förordning (2024:1185).
11 §
Ansökan om stöd ska göras skriftligt och lämnas till  Tillväxtverket på det sätt som myndigheten anvisar. Ansökan  ska innehålla de uppgifter som myndigheten behöver för att  pröva ansökan.
Ansökningar om stöd ska prövas i den ordning de kommer in till  myndigheten.
12 §
Om Tillväxtverket beviljar stöd, ska det av beslutet  framgå när produktionen som ska genomföras i Sverige senast  ska vara avslutad och det högsta stöd som kan betalas ut.  Efter ansökan från stödmottagaren får myndigheten, om det  finns skäl för det, förlänga tiden för när produktionen i  Sverige senast ska vara avslutad.
Ett beslut om stöd får förenas med villkor.
Ansökan om utbetalning av stöd
13 §
Stödmottagaren ska ansöka om utbetalning av stöd hos  Tillväxtverket senast tre månader efter det att produktionen  enligt 12 § första stycket ska vara avslutad. Ansökan ska  göras skriftligt och lämnas till Tillväxtverket på det sätt  som myndigheten anvisar.
Om det finns särskilda skäl, får myndigheten besluta om att  förlänga tiden
för när ansökan ska ha kommit in.
14 §
Till ansökan om utbetalning ska stödmottagaren bifoga  skriftliga underlag som styrker de stödberättigade kostnaderna  och att övriga förutsättningar för stödet är uppfyllda.
Utbetalning av stöd
15 §
Tillväxtverket ska efter ansökan om utbetalning slutligt  bestämma stödets storlek och fatta beslut om utbetalning.
16 §
Tillväxtverket får besluta att stöd helt eller delvis  inte ska betalas ut om
1. mottagaren genom oriktiga uppgifter eller på annat sätt har  orsakat att stödet har beviljats felaktigt,
2. stödet av någon annan orsak har beviljats felaktigt och  mottagaren skäligen borde ha insett detta, eller
3. villkoren för stödet inte har följts.
17 §
Ett stöd enligt denna förordning får inte betalas ut till  ett företag som är föremål för betalningskrav på grund av ett  beslut av Europeiska kommissionen som förklarar att ett stöd  beviljat av en svensk stödgivare är olagligt och oförenligt  med den inre marknaden.
Återbetalning och återkrav
18 §
En stödmottagare är återbetalningsskyldig för stöd som  betalats ut om någon av de grunder som anges i 16 §  föreligger.
Tillväxtverket får besluta att helt eller delvis kräva  tillbaka stödet med ränta. Räntan ska betalas på det belopp  som en stödmottagare är återbetalningsskyldig från den dag som  infaller 30 dagar efter det att beslut om återkrav har fattats  och efter en räntesats som vid varje tidpunkt överstiger  statens utlåningsränta med två procentenheter.
Kravet eller räntan får sättas ned helt eller delvis om det  finns särskilda skäl.
Redovisning
19 §
Tillväxtverket ska den 31 januari varje år lämna en  samlad redovisning och analys till regeringen av de stöd som  har sökts och de stöd som betalats ut.
Offentliggörande, rapportering och registerföring
20 §
I 12 a § lagen (2013:388) om tillämpning av Europeiska  unionens statsstödsregler och i förordningen (2016:605) om  tillämpning av Europeiska unionens statsstödsregler finns  bestämmelser om offentliggörande, rapportering och  registerföring.
Rätt att meddela föreskrifter
21 §
Tillväxtverket får meddela föreskrifter om  verkställigheten av denna förordning.
Överklagande
22 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Övergångsbestämmelser
2022:1386
Denna förordning träder i kraft den 1 januari 2023 i fråga om 
10 § och i övrigt den 20 september 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.