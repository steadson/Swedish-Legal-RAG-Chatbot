Title: Förordning (1994:1214) om statsbidrag till försöksverksamhet med 
aspirantutbildning på eftergymnasial nivå
SFS Number: Svensk författningssamling 1994:1214
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19941214-om-statsbidrag-till_sfs-1994-1214/
Source Link: http://rkrattsbaser.gov.se/sfst?bet=1994:1214
Amendment Register Link: http://rkrattsbaser.gov.se/sfsr?bet=1994:1214
Ministry/Authority: Utbildningsdepartementet
Issued: 1994-08-18
Metadata: {"Utfärdad": "1994-08-18"}

==================================================

Förordning (1994:1214) om statsbidrag till försöksverksamhet med 
aspirantutbildning på eftergymnasial nivå
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1994:1214
Departement/myndighet
:   
Utbildningsdepartementet
Utfärdad
:   
1994-08-18
Tidsbestämd
: 
1996-07-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Regeringen föreskriver följande.
Inledande bestämmelser
1 §
Statsbidrag får lämnas för försöksverksamhet med aspirantutbildning på efter gymnasial nivå enligt bestämmelserna i denna förordning.
Statsbidrag får inte lämnas för en sådan del av utbildningen för vilken statsbidrag lämnas i någon annan ordning.
Statsbidrag får lämnas med högst 22 800 kronor för varje aspirant.
Utbildningen
2 §
Utbildningen skall vara på eftergymnasial nivå och bestå av dels handledd praktik hos ett företag, dels teoretiska studier vid ett universitet eller en högskola eller hos en annan utbildningsanordnare.
Utbildningen skall pågå på heltid under minst nio och högst tolv månader och vara avslutad senast den 30 juni 1996.
De teoretiska studierna skall syfta till att öka den studerandes kompetens i ett ämne som har betydelse för den valda yrkesinriktningen.
3 §
Utbildningen vid universitet och högskolor får anordnas som uppdragsutbildning.
4 §
Utbildningen skall bedrivas i Sverige.
5 §
Utbildningen skall vara avgiftsfri för den studerande.
Tillträde till utbildningen
6 §
Till utbildningen får endast antas personer som vid utbildningens början
a) är anmälda som arbetssökande vid den offentliga arbetsförmedlingen i den ordning som Arbetsmarknadsstyrelsen föreskriver och inte har kunnat få ett lämpligt arbete,
b) har slutfört en utbildning på en linje eller ett nationellt program i gymnasieskolan eller har en likvärdig utbildning,
c) är bosatta i Sverige, och
d) har förutsättningar att tillgodogöra sig utbildningen.
Ansökan och utbetalning
7 §
Ansökan om statsbidrag skall göras av den som är ansvarig för utbildningen. Ansökan skall göras hos Utredningen om kvalificerad eftergymnasial yrkesutbildning (U 1994:06).
8 §
Statsbidrag betalas ut av Kammarkollegiet till företaget efter beslut av utredningen.
Utredningen får också pröva övriga frågor som kan bli aktuella vid tillämpningen av denna förordning.
Tillsyn och uppgiftsskyldighet
9 §
Utbildningen skall stå under tillsyn av utredningen.
10 §
Utbildningsanordnarna är skyldiga att lämna de uppgifter som utredningen bestämmer.
Studiestöd
11 §
Den som går igenom en utbildning enligt denna förordning kan få studiemedel enligt studiestödslagen (1973:349) och studiestödsförordningen (1973:418) eller särskilt vuxenstudiestöd för arbetslösa enligt lagen (1983:1030) om särskilt vuxenstudiestöd för arbetslösa och förordningen (1983:1031) om särskilt vuxenstudiestöd för arbetslösa. Detta gäller trots att utbildningen inte anges i bilagan till studiestödsförordningen och trots bestämmelsen i 2 §
första stycket förordningen om särskilt vuxenstudiestöd för arbetslösa. Det gäller även om utbildningen anordnas som uppdragsutbildning.
Rapportering
12 §
Centrala studiestödsnämnden skall för varje kalenderhalvår till regeringen redovisa
1. det antal studerande som har fått studiestöd för utbildning enligt denna förordning,
2. de belopp som har betalats ut i form av bidrag och lån, samt
3. de utbildningar som studiestöd har betalats för.
Överklagande
13 §
Beslut enligt denna förordning av utredningen får inte överklagas.
Övergångsbestämmelser
1994:1214
Denna förordning träder i kraft den 1 september 1994 och gäller till utgången av juni 1996. Bestämmelserna skall dock tillämpas på utbildning som äger rum från och med den 1 juli 1994.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.