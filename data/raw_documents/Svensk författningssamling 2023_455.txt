Title: Lag (2023:455) om Utbetalningsmyndighetens granskning av utbetalningar
SFS Number: Svensk författningssamling 2023:455
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023455-om-utbetalningsmyndighetens_sfs-2023-455/
Source Link: http://rkrattsbaser.gov.se/sfst?bet=2023:455
Amendment Register Link: http://rkrattsbaser.gov.se/sfsr?bet=2023:455
Ministry/Authority: Finansdepartementet
Issued: 2023-06-22
Metadata: {"Utfärdad": "2023-06-22", "Ändrad": "t.o.m. SFS 2024:297"}

==================================================

Lag (2023:455) om Utbetalningsmyndighetens granskning av utbetalningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:455
Departement/myndighet
:   
Finansdepartementet
Utfärdad
:   
2023-06-22
Ändrad
:   
t.o.m. SFS 2024:297
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Granskning av utbetalningar
3 kap. Underrättelseskyldighet för Utbetalningsmyndigheten
1 kap. Inledande bestämmelser
1 §
Denna lag innehåller bestämmelser om  Utbetalningsmyndighetens granskningar i syfte att förebygga,  förhindra och upptäcka felaktiga utbetalningar från  välfärdssystemen.
Lagen innehåller även bestämmelser om underrättelseskyldighet  för Utbetalningsmyndigheten.
Lag (2024:297)
.
2 §
Med en felaktig utbetalning avses i denna lag en ekonomisk  förmån, ett ekonomiskt stöd, en skatt eller en avgift som  beslutats, betalats ut eller tillgodoräknats felaktigt eller  med ett för högt eller ett för lågt belopp.
Med urvalsträff avses i denna lag en träff som myndighetens  dataanalyser och urval har lett till.
2 kap. Granskning av utbetalningar
Inledande granskning
1 §
Utbetalningsmyndigheten ska vid en inledande granskning gå  igenom urvalsträffar i syfte att identifiera felaktiga  utbetalningar.
2 §
En inledande granskning ska leda till
1. att granskningen avslutas utan åtgärd,
2. att en underrättelse om en urvalsträff lämnas till en  berörd myndighet eller arbetslöshetskassa för hantering, eller
3. att en fördjupad granskning inleds.
Fördjupad granskning
3 §
Om det finns anledning för Utbetalningsmyndigheten att  anta att det har skett en felaktig utbetalning får myndigheten  inleda en fördjupad granskning genom att göra en närmare  analys av urvalsträffen.
I 9 och 10 §§ lagen (2023:456) om skyldighet att lämna  uppgifter till Utbetalningsmyndigheten finns bestämmelser om  skyldighet för statliga myndigheter, arbetslöshetskassor och  kreditinstitut att lämna vissa uppgifter när  Utbetalningsmyndigheten har inlett en fördjupad granskning.
4 §
Vid bedömningen av vilka urvalsträffar som väljs ut för en  fördjupad granskning ska Utbetalningsmyndigheten prioritera  urvalsträffar där
1. det finns anledning att anta att fler än en myndighet eller  arbetslöshetskassa berörs av det förhållande som ligger till  grund för antagandet att det har skett en felaktig  utbetalning, och
2. effektivitetsskäl talar för att granskningen utförs av  Utbetalningsmyndigheten i stället för av berörda myndigheter  eller arbetslöshetskassor.
5 §
En fördjupad granskning ska avslutas om
1. det inte längre finns anledning att anta att en felaktig  utbetalning har skett, eller
2. det är mer effektivt att granskningen fortsätter vid  berörda myndigheter eller arbetslöshetskassor.
En fördjupad granskning får också avslutas om det finns andra  skäl för det.
6 §
Utbetalningsmyndigheten ska dokumentera inledandet,  avslutandet och resultatet av den fördjupade granskningen.
3 kap. Underrättelseskyldighet för Utbetalningsmyndigheten
Underrättelser om fördjupad granskning
1 §
Utbetalningsmyndigheten ska underrätta den myndighet eller  arbetslöshetskassa som har beslutat om utbetalningen när en  fördjupad granskning inleds och avslutas samt om resultatet av  granskningen.
Underrättelser om felaktiga uppgifter eller andra förhållanden
Bolagsverket
2 §
Utbetalningsmyndigheten ska underrätta Bolagsverket om det  finns anledning att anta att en uppgift i verkets offentliga  register om en enskild näringsidkare eller en juridisk person  är felaktig. Motsvarande gäller i fråga om en uppgift om en  företrädare eller en huvudman.
Inspektionen för vård och omsorg
3 §
Utbetalningsmyndigheten ska underrätta Inspektionen för  vård och omsorg om det finns anledning att anta att  lämpligheten att bedriva verksamhet med personlig assistans  kan ifrågasättas när det gäller någon som har tillstånd enligt 
23 § lagen (1993:387) om stöd och service till vissa  funktionshindrade.
Migrationsverket
4 §
Utbetalningsmyndigheten ska underrätta Migrationsverket om  det finns anledning att anta att ett beviljat tillstånd enligt  utlänningslagen (2005:716) är felaktigt.
Skatteverket
5 §
Utbetalningsmyndigheten ska underrätta Skatteverket om det  finns anledning att anta att en registrering i  beskattningsverksamheten är felaktig eller att ett beslut om  skatt eller avgift är felaktigt.
Vad som ska framgå av en underrättelse
6 §
Av en underrättelse enligt 1-5 §§ ska det framgå vilka  omständigheter som ligger till grund för  Utbetalningsmyndighetens antagande om felaktigheten och andra  uppgifter som kan antas vara av betydelse för berörda  myndigheters eller arbetslöshetskassors handläggning.
Undantag från underrättelseskyldigheten
7 §
Underrättelseskyldigheten enligt 1-5 §§ gäller inte om det  finns särskilda skäl.
Underrättelseskyldighet vid felaktiga utbetalningar från  välfärdssystemen
8 §
I lagen (2008:206) om underrättelseskyldighet vid  felaktiga utbetalningar från välfärdssystemen finns  ytterligare bestämmelser om underrättelseskyldighet för  Utbetalningsmyndigheten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.