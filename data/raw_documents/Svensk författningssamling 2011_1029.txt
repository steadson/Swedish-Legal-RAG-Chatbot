Title: Lag (2011:1029) om upphandling på försvars- och säkerhetsområdet
SFS Number: Svensk författningssamling 2011:1029
URL: https://www.riksdagen.se/sv/dokument-och-lagar/dokument/svensk-forfattningssamling/lag-20111029-om-upphandling-pa-forsvars-och_sfs-2011-1029/
Source Link: http://rkrattsbaser.gov.se/sfst?bet=2011:1029
Amendment Register Link: http://rkrattsbaser.gov.se/sfsr?bet=2011:1029
Ministry/Authority: Finansdepartementet OU
Issued: 2011-09-29
Metadata: {"Utfärdad": "2011-09-29", "Ändrad": "t.o.m. SFS 2023:253"}

==================================================

Lag (2011:1029) om upphandling på försvars- och säkerhetsområdet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:1029
Departement/myndighet
:   
Finansdepartementet OU
Utfärdad
:   
2011-09-29
Ändrad
:   
t.o.m. SFS 2023:253
Övrig text
:   
Bilaga 1 är inte med här.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Lagens innehåll och tillämpningsområde samt allmänna bestämmelser
2 kap. Definitioner
3 kap. Tröskelvärden
4 kap. Upphandlingsförfaranden
5 kap. Ramavtal
6 kap. Elektronisk auktion
7 kap. Tekniska specifikationer, informationssäkerhet och försörjningstrygghet m.m.
8 kap. Annonsering av upphandling
9 kap. Tidsfrister för att komma in med anbudsansökningar och anbud m.m.
10 kap. Kommunikation, information och dokumentation
11 kap. Uteslutning av leverantörer
12 kap. Kontroll av leverantörers lämplighet och val av deltagare m.m.
13 kap. Tilldelning av kontrakt
14 kap. Underentreprenad
15 kap. Annonspliktiga upphandlingar under tröskelvärdena och  annonspliktiga upphandlingar av tjänster enligt bilaga 3
15 a kap. Direktupphandling
16 kap. Avtalsspärr, överprövning och skadestånd
17 kap. Upphandlingsskadeavgift
18 kap. Tillsyn
Övergångsbestämmelser
1 kap. Lagens innehåll och tillämpningsområde samt allmänna bestämmelser
Lagens innehåll
1 §
I denna lag finns föreskrifter om
- lagens innehåll och tillämpningsområde samt allmänna  bestämmelser (1 kap.),
- definitioner (2 kap.),
- tröskelvärden (3 kap.),
- upphandlingsförfaranden (4 kap.),
- ramavtal (5 kap.),
- elektronisk auktion (6 kap.),
- tekniska specifikationer, informationssäkerhet och  försörjningstrygghet m.m. (7 kap.),
- annonsering av upphandling (8 kap.),
- tidsfrister för att komma in med anbudsansökningar och anbud  m.m. (9 kap.),
- kommunikation, information och dokumentation (10 kap.),
- uteslutning av leverantörer (11 kap.),
- kontroll av leverantörers lämplighet och val av deltagare  m.m. (12 kap.),
- tilldelning av kontrakt (13 kap.),
- underentreprenad (14 kap.),
- annonspliktiga upphandlingar under tröskelvärdena och  annonspliktiga upphandlingar av tjänster enligt bilaga 3 
(15 kap.),
- direktupphandling (15 a kap.),
- avtalsspärr, överprövning och skadestånd (16 kap.),
- upphandlingsskadeavgift (17 kap.), och
- tillsyn (18 kap.).
Till lagen hör följande bilagor:
- Förteckning över byggentreprenadkontrakt (bilaga 1),
- Förteckning över tjänstekontrakt (A-tjänster) (bilaga 2),
- Förteckning över tjänstekontrakt (B-tjänster) (bilaga 3),  och
- Definition av vissa tekniska specifikationer (bilaga 4).
Lag (2021:1112)
.
Lagens tillämpningsområde
2 §
Denna lag gäller, med de undantag som anges i 7-10 §§, för  upphandling på försvars- och säkerhetsområdet av
1. militär utrustning, inklusive alla tillhörande delar,  komponenter och delar av komponenter,
2. utrustning av känslig karaktär, inklusive alla tillhörande  delar, komponenter och delar av komponenter,
3. byggentreprenader, varor och tjänster som direkt hänför sig  till den utrustning som avses i 1 och 2, under hela dess  livslängd, eller
4. byggentreprenader och tjänster särskilt avsedda för  militära syften eller byggentreprenader och tjänster av  känslig karaktär.
Vad som avses med upphandling, militär utrustning och  utrustning av känslig karaktär anges i 2 kap. 28, 18  respektive 29 §.
Endast 15 kap. eller 15 a kap. tillämpas i fråga om  upphandling som
1. avser tjänster enligt bilaga 3 (B-tjänster), eller
2. avser andra kontrakt, vilkas värde understiger de  tröskelvärden som anges i lagen.
En upphandling som avser både A-tjänster och B-tjänster ska  anses vara en upphandling av A-tjänster om värdet av A-
tjänsterna överstiger värdet av B-tjänsterna. I annat fall ska  upphandlingen i sin helhet anses vara en upphandling av B-
tjänster.
Regeringen tillkännager i CPV-referensnummer för  byggentreprenadkontrakt samt A-tjänster och B-tjänster.
För upphandling som avses i 9 § får undantag göras från denna  lag endast med stöd av bestämmelserna i den paragrafen.
Lag (2021:1112)
.
Andra lagar om upphandling
3 §
Det finns bestämmelser om offentlig upphandling i lagen 
(2016:1145) om offentlig upphandling, om upphandling i lagen 
(2016:1146) om upphandling inom försörjningssektorerna och om  upphandling av koncessioner i lagen (2016:1147) om  upphandling av koncessioner.
Lag (2016:1160)
.
Undantag från förvaltningslagen
3 a §
Om förvaltningslagen (2017:900) är tillämplig i ett  ärende om upphandling, ska den upphandlande myndigheten eller  enheten inte tillämpa 10, 24 och 25 §§ i den lagen.
Lag (2018:851)
.
Upphandling som faller inom flera tillämpningsområden
4 §
Om en upphandling omfattas av såväl denna lag som lagen 
(2016:1145) om offentlig upphandling eller lagen (2016:1146)  om upphandling inom försörjningssektorerna, ska denna lag  tillämpas.
Lag (2016:1160)
.
5 §
Om en upphandling delvis omfattas av denna lag men i  övrigt inte omfattas av lagen (2016:1145) om offentlig  upphandling eller lagen (2016:1146) om upphandling inom  försörjningssektorerna, ska denna lag inte tillämpas.
Lag (2016:1160)
.
6 §
Det som sägs i 4 och 5 §§ gäller bara om tilldelning av  ett enda kontrakt är berättigat av objektiva skäl.
Ett beslut att tilldela ett enda kontrakt får inte fattas för  att undvika att upphandlingen omfattas av denna lag, lagen 
(2016:1145) om offentlig upphandling eller lagen (2016:1146)  om upphandling inom försörjningssektorerna.
Lag (2016:1160)
.
Undantag från lagens tillämpningsområde
7 §
Denna lag gäller inte när artikel 36, 51, 52 eller 62 i fördraget om Europeiska unionens funktionssätt (EUF-fördraget)
tillämpas.
Upphandling enligt andra internationella regler
8 §
Denna lag gäller inte upphandling som omfattas av särskilda förfaranderegler
1. i enlighet med ett internationellt avtal eller en överenskommelse mellan en eller flera av staterna inom Europeiska ekonomiska samarbetsområdet (EES) och någon eller några andra stater,
2. i enlighet med ett internationellt avtal eller en överenskommelse om stationering av militär personal och som rör en stats åtaganden, eller
3. som tillämpas av en internationell organisation som gör inköp för sitt eget bruk och inte heller kontrakt som tilldelas av en stat inom EES i enlighet med sådana särskilda förfaranderegler.
Undantag för upphandling som avser krigsmateriel m.m.
9 §
I fråga om upphandling som avser sådan tillverkning av  eller handel med vapen, ammunition och krigsmateriel som  omfattas av artikel 346.1 b i EUF-fördraget och där 7 eller 
8 § eller 10 § första stycket 2-4 eller 10 inte är tillämpliga  får regeringen i enskilda fall besluta om de undantag från  bestämmelserna i denna lag som är nödvändiga med hänsyn till  Sveriges väsentliga säkerhetsintressen.
Försvarsmakten och Försvarets materielverk får besluta om  sådana undantag som avses i första stycket om upphandlingen
1. avser tillägg till en upphandling där regeringen tidigare  beslutat om undantag med stöd av första stycket,
2. avser varor, tjänster eller byggentreprenader inom ramen  för en av Sverige träffad internationell överenskommelse om  mellanstatlig samverkan i fråga om försörjning av varor,  tjänster eller byggentreprenader, eller
3. har ett värde som är högst 200 000 000 kronor.
Försvarets radioanstalt får besluta om sådana undantag som  avses i första stycket om upphandlingens värde är högst 
5 000 000 kronor.
Lag (2023:253)
.
Särskilda undantag
10 §
Denna lag gäller inte för kontrakt
1. för vilka tillämpningen av denna lag skulle kräva att en  upphandlande myndighet eller enhet tillhandahåller  information vars avslöjande strider mot Sveriges väsentliga  säkerhetsintressen,
2. som avser underrättelseverksamhet,
3. som tilldelas inom ramen för ett samarbetsprogram som  gäller forskning och utveckling mellan minst två stater inom  EES avseende utvecklandet av en ny produkt och, i  förekommande fall, de senare skedena av hela eller delar av  produktens livslängd,
4. som, av operativa skäl, måste tilldelas en leverantör i  ett område utanför EES territorium där operationen  genomförs,
5. som avser förvärv av fastighet, arrenderätt, hyresrätt,  bostadsrätt, tomträtt, servitutsrätt eller någon annan  rättighet till fastighet,
6. som en regering tilldelas av en annan regering och som  avser
a) tillhandahållande av militär utrustning eller utrustning  av känslig karaktär,
b) byggentreprenader och tjänster med direkt anknytning till  sådan utrustning som avses i a, eller
c) byggentreprenader och tjänster särskilt avsedda för  militära syften eller av känslig karaktär,
7. som avser skiljemanna- eller förlikningsuppdrag,
8. som avser finansiella tjänster, utom  försäkringstjänster,
9. som avser anställningar, eller
10. som avser forsknings- och utvecklingstjänster, med  undantag för sådana vilkas resultat endast tillkommer en  upphandlande myndighet eller enhet i den egna verksamheten  och betalas av myndigheten eller enheten.
Första stycket 4 avser även civila inköp.
Med fastighet enligt första stycket 5 avses det som enligt  jordabalken utgör eller tillhör en fastighet. Befintlig  byggnad som tillhör någon annan än ägaren till jorden ska  också anses utgöra en fastighet. Detsamma gäller sådana  tillbehör till byggnaden som avses i 2 kap. 2 och 3 §§  jordabalken, om de tillhör byggnadens ägare.
Lag (2018:594)
.
Allmänna bestämmelser
Principer för upphandling
11 §
Upphandlande myndigheter eller enheter ska behandla leverantörer på ett likvärdigt och icke-diskriminerande sätt samt genomföra upphandlingar på ett öppet sätt. Vid upphandlingar ska vidare principerna om ömsesidigt erkännande och proportionalitet iakttas.
Rätten att få delta i en upphandling
12 §
En anbudssökande eller anbudsgivare, som enligt bestämmelser i det land i vilket verksamheten är etablerad har rätt att leverera den tjänst som kontraktet är avsett för, får inte uteslutas från att delta i en upphandling endast på grund av krav på att leverantören ska vara en fysisk eller en juridisk person.
När det gäller tjänste- och byggentreprenadkontrakt eller varukontrakt som också omfattar tjänster eller monterings- och installationsarbeten får juridiska personer uppmanas att i anbudet eller anbudsansökan uppge namn och yrkeskvalifikationer på de personer som ska utföra tjänsterna.
13 §
Grupper av leverantörer har rätt att ansöka om att få lämna ett anbud och att lämna ett anbud. Den upphandlande myndigheten eller enheten får inte ställa upp villkor om att sådana grupper ska ha en bestämd juridisk form för att få lämna en anbudsansökan eller ett anbud. Myndigheten eller enheten får dock begära att en grupp ska ha en viss juridisk form när den blivit tilldelad kontraktet, om det krävs för att kontraktet ska kunna fullgöras på ett godtagbart sätt.
2 kap. Definitioner
Allmänna definitioner
1 §
Med anbudssökande avses den som ansöker om att få delta i  ett förfarande som genomförs i fler än ett steg.
Lag (2021:1112)
.
2 §
Med anknutet företag avses
1. företag över vilket en leverantör har ett bestämmande inflytande,
2. företag som kan utöva ett bestämmande inflytande över en leverantör, och
3. företag som tillsammans med en leverantör står under bestämmande inflytande av ett annat företag på grund av ägande eller finansiellt deltagande eller på grund av de regler företaget lyder under.
Ett bestämmande inflytande ska anses finnas om ett företag direkt eller indirekt, i förhållande till ett annat företag, innehar mer än hälften av andelarna i företaget eller kontrollerar majoriteten av röstetalet på grund av aktieägande eller motsvarande eller kan utse mer än halva antalet ledamöter i företagets styrelse eller motsvarande ledningsorgan.
3 §
Med byggentreprenadkontrakt avses ett kontrakt som
1. avser utförande eller både projektering och utförande av arbete som är hänförligt till en verksamhet som anges i bilaga 1, eller
2. medför att ett byggnadsverk realiseras, oavsett hur kontraktet utformas, enligt krav som ställs upp av den upphandlande myndigheten eller enheten.
Med byggnadsverk avses det samlade resultatet av bygg- och anläggningsarbeten, om resultatet självständigt kan fullgöra en teknisk eller ekonomisk funktion.
4 §
Med civila inköp avses ett kontrakt som inte omfattas av 1 kap. 2 § första stycket och som avser förvärv av icke-
militära varor, byggentreprenader eller tjänster för logistiska ändamål.
5 §
Med CPV-nomenklaturen avses den gemensamma terminologi vid offentlig upphandling som antagits genom Europaparlamentets och rådets förordning (EG) nr 2195/2002 av den 5 november 2002 om gemensam terminologi vid offentlig upphandling (CPV), senast ändrad genom kommissionens förordning (EG) nr 213/2008.
6 §
Med elektroniska medel avses medel som överför signaler via tråd eller radiovågor, på optisk väg eller via andra elektromagnetiska överföringsmedier.
7 §
Med elektronisk auktion avses en upprepad process med hjälp av elektroniska medel för att presentera nya lägre priser eller nya värden för vissa delar av anbuden.
8 §
Med erkända organ avses sådana provnings- och kalibreringslaboratorier samt organ för inspektion och certifiering som uppfyller tillämpliga europeiska standarder.
9 §
Med forskning och utveckling avses verksamhet som omfattar grundforskning, tillämpad forskning och experimentell utveckling.
10 §
Med förfrågningsunderlag avses sådant underlag för anbud som en upphandlande myndighet eller enhet tillhandahåller en leverantör.
11 §
Med förhandlat förfarande avses ett förfarande där den upphandlande myndigheten eller enheten inbjuder utvalda leverantörer och förhandlar om kontraktsvillkoren med en eller flera av dem.
12 §
Med inköpscentral avses en upphandlande myndighet, en upphandlande enhet eller ett offentligt europeiskt organ som
1. ingår ramavtal om byggentreprenader, varor eller tjänster som är avsedda för andra upphandlande myndigheter eller enheter, eller
2. medverkar vid en upphandling i egenskap av ombud åt flera upphandlande myndigheter eller enheter.
13 §
Med konkurrenspräglad dialog avses ett förfarande som varje leverantör kan begära att få delta i och där den upphandlande myndigheten eller enheten för en dialog med de anbudssökande som har bjudits in att delta i detta förfarande.
14 §
Med kontrakt avses ett skriftligt avtal med ekonomiska  villkor som
1. sluts mellan en eller flera upphandlande myndigheter eller  enheter och en eller flera leverantörer,
2. avser utförande av byggentreprenad, leverans av varor  eller tillhandahållande av tjänster, och
3. undertecknas av parterna eller skrivs under av dem med en  elektronisk underskrift.
Lag (2016:575)
.
15 §
Med kris avses varje situation när en händelse med skadliga konsekvenser har inträffat som tydligt går utöver omfattningen av en allvarlig händelse under vanliga omständigheter och som
1. i hög grad hotar eller inskränker människors liv och hälsa,
2. i hög grad påverkar egendomsvärden, eller
3. kräver åtgärder för att tillhandahålla befolkningen livsförnödenheter.
En kris ska även anses ha uppstått om det finns en överhängande risk för att en sådan allvarlig situation kommer att inträffa.
16 §
Med leverantör avses den som på marknaden tillhandahåller varor eller tjänster eller utför byggentreprenader.
Med leverantör avses också en grupp av leverantörer.
17 §
Med livslängd avses samtliga skeden som en vara genomgår från forskning och utveckling till bortskaffande.
18 §
Med militär utrustning avses utrustning som är särskilt utformad eller anpassad för militära syften och som är avsedd att användas som vapen, ammunition eller krigsmateriel.
19 §
Med offentligt styrda organ avses sådana bolag,  föreningar, delägarförvaltningar, särskilt bildade  samfällighetsföreningar och stiftelser som tillgodoser behov i  det allmännas intresse, under förutsättning att behovet inte  är av industriell eller kommersiell karaktär, och
1. som till största delen är finansierade av staten, en  kommun, en region eller en upphandlande myndighet,
2. vars verksamhet står under kontroll av staten, en kommun,  en region eller en upphandlande myndighet, eller
3. i vars styrelse eller motsvarande ledningsorgan mer än  halva antalet ledamöter är utsedda av staten, en kommun, en  region eller en upphandlande myndighet.
Lag (2019:953)
.
20 §
Med ramavtal avses, om inte annat följer av andra stycket, ett avtal som ingås mellan en eller flera upphandlande myndigheter eller enheter och en eller flera leverantörer i syfte att fastställa villkoren för senare tilldelning av kontrakt under en given tidsperiod.
Med ramavtal i 14 kap. avses ett avtal som ingås mellan en eller flera utvalda anbudsgivare och en eller flera underleverantörer i syfte att fastställa villkoren för senare tilldelning av underleverantörskontrakt under en given tidsperiod.
21 §
Med selektivt förfarande avses ett förfarande där alla leverantörer kan ansöka om att få delta men endast anbudssökande som inbjuds av den upphandlande myndigheten eller enheten att delta får lämna anbud.
22 §
Med säkerhetsskyddsklassificerade uppgifter avses i  denna lag information och material oavsett form, karaktär  eller överföringsteknik som omfattas av krav på en viss  säkerhetsnivå eller en viss skyddsnivå och som med hänsyn  till Sveriges säkerhet enligt lagar och andra författningar  måste skyddas mot intrång, förstörelse, avlägsnande,  spridning, förlust eller åtkomst av någon obehörig person,  eller någon annan typ av risk.
För skydd av säkerhetsskyddsklassificerade uppgifter som  avses i säkerhetsskyddslagen (2018:585) finns bestämmelser i  den lagen.
Lag (2018:594)
.
23 §
Med tjänstekontrakt avses ett kontrakt som gäller utförande av tjänster och som inte utgör ett byggentreprenadkontrakt enligt 3 § eller ett varukontrakt enligt 30 §.
Ett kontrakt som avser både varor och tjänster ska behandlas som ett tjänstekontrakt, om värdet av tjänsterna är högre än värdet av varorna.
Ett kontrakt som avser tjänster och omfattar verksamhet som anges i bilaga 1, men som är underordnad kontraktets ändamål i övrigt, ska behandlas som ett tjänstekontrakt.
24 §
Med underleverantörskontrakt avses ett skriftligt kontrakt med ekonomiska villkor som sluts mellan en anbudsgivare som valts ut för ett kontrakt och en eller flera leverantörer och som avser utförande av byggentreprenad, leverans av varor eller tillhandahållande av tjänster enligt kontraktet.
25 §
Med upphandlande enhet avses dels upphandlande myndigheter enligt 26 § som bedriver sådan verksamhet som avses i 1 kap. 4-10 §§ lagen (2007:1092) om upphandling inom områdena vatten, energi, transporter och posttjänster, dels sådana företag som
1. en upphandlande myndighet kan utöva ett bestämmande inflytande över på det sätt som anges i andra stycket, eller
2. bedriver verksamhet som omfattas av 1 kap. 4-10 §§ lagen om upphandling inom områdena vatten, energi, transporter och posttjänster med stöd av en särskild rättighet eller ensamrätt enligt tredje stycket.
Ett bestämmande inflytande ska anses finnas om en upphandlande myndighet, direkt eller indirekt, i förhållande till ett företag innehar mer än hälften av andelarna i företaget eller kontrollerar majoriteten av röstetalet på grund av aktieägande eller motsvarande eller kan utse mer än halva antalet ledamöter i företagets styrelse eller motsvarande ledningsorgan.
Med särskild rättighet eller ensamrätt avses en rättighet eller ensamrätt som
1. beviljats enligt lag eller annan författning,
2. begränsar rätten att utöva en sådan verksamhet som avses i 1 kap. 4-10 §§ lagen om upphandling inom områdena vatten, energi, transporter och posttjänster till ett eller flera företag, och
3. väsentligt påverkar andra företags möjligheter att bedriva samma typ av verksamhet.
26 §
Med upphandlande myndighet avses statliga och kommunala  myndigheter.
Vid tillämpning av denna lag ska med myndighet jämställas
1. beslutande församlingar i kommuner och regioner, och
2. offentligt styrda organ som avses i 19 §, samt
3. sammanslutningar av en eller flera myndigheter enligt  första stycket eller församlingar enligt 1 eller  sammanslutningar av ett eller flera organ enligt 2.
Lag (2019:953)
.
27 §
Med upphandlarprofil avses en sammanställning av uppgifter som är tillgängliga på Internet och som innehåller information om den upphandlande myndigheten eller enheten och dess upphandlingar.
28 §
Med upphandling avses de åtgärder som vidtas av en upphandlande myndighet eller enhet i syfte att tilldela ett kontrakt eller att ingå ett ramavtal avseende varor, tjänster eller byggentreprenader.
29 §
Med utrustning av känslig karaktär, byggentreprenad av känslig karaktär och tjänster av känslig karaktär avses utrustning, byggentreprenad och tjänster som har ett säkerhetssyfte och som inbegriper, kräver eller innehåller säkerhetsskyddsklassificerade uppgifter.
30 §
Med varukontrakt avses ett kontrakt som gäller köp, leasing, hyra eller hyrköp av varor under förutsättning att kontraktet inte ska anses utgöra ett byggentreprenadkontrakt enligt 3 § eller ett tjänstekontrakt enligt 23 § andra stycket.
Ett kontrakt ska behandlas som ett varukontrakt även om det omfattar monterings- och installationsarbeten avseende varorna, om värdet av arbetena är mindre än värdet av varorna.
31 §
Har upphävts genom
lag (2021:1112)
.
32 §
Har upphävts genom
lag (2021:1112)
.
33 §
Har upphävts genom
lag (2021:1112)
.
3 kap. Tröskelvärden
Tröskelvärdenas storlek
1 §
Denna lag ska tillämpas på kontrakt vilkas värde beräknas uppgå till minst de belopp (tröskelvärden) som Europeiska kommissionen vid varje tid har beslutat eller lämnat meddelande om, om kontraktet avser
1. varu- eller tjänstekontrakt, eller
2. byggentreprenadkontrakt.
Regeringen tillkännager i Svensk författningssamling tröskelvärdena i euro och svenska kronor.
Värdet av kontraktet ska beräknas exklusive mervärdesskatt.
Beräkning av värdet av ett kontrakt
2 §
Värdet av kontrakt som avses i 1 § ska uppskattas till det totala belopp som ska betalas enligt kontraktet. Vid beräkningen ska options- och förlängningsklausuler beaktas som om de utnyttjats. Vidare ska de premier och ersättningar som den upphandlande myndigheten eller enheten planerar att betala till anbudssökande eller anbudsgivare räknas in i värdet.
3 §
Beräkningen av värdet av ett kontrakt ska avse värdet vid den tidpunkt då en annons om upphandlingen enligt 8 kap. 1 §
skickas ut eller, om en sådan annons inte krävs, vid den tidpunkt då den upphandlande myndigheten eller enheten bjuder in leverantörer till anbudsgivning.
Förbud i vissa fall mot att dela upp en upphandling
4 §
En byggentreprenad eller en planerad anskaffning av en viss mängd varor eller tjänster får inte delas upp i avsikt att kringgå bestämmelserna om upphandling över tröskelvärdena i denna lag.
4 a §
En upphandling får inte delas upp i avsikt att kringgå  bestämmelserna i 15 kap.
Lag (2021:1112)
.
5 §
Värdet av ett kontrakt som avser både varor och tjänster ska omfatta det totala värdet av kontraktet. I det totala värdet ska även värdet av monterings- och installationsarbeten räknas in.
Upphandling av delkontrakt
6 §
Om en planerad byggentreprenad eller anskaffning av  tjänster respektive anskaffning av likartade varor kan  innebära att flera kontrakt upphandlas samtidigt i form av  delkontrakt, ska det sammanlagda värdet av delkontrakten  beaktas vid tillämpningen av 1 §. Om tröskelvärdet då  överskrids, ska varje enskild upphandling av delkontrakt göras  enligt bestämmelserna om upphandling över tröskelvärdena i  denna lag.
Första stycket andra meningen behöver inte tillämpas för ett  delkontrakt vars värde understiger 80 000 euro när det gäller  tjänster eller varor och 1 000 000 euro när det gäller  byggentreprenader.
Andra stycket gäller bara om det sammanlagda värdet av sådana  delkontrakt inte överstiger 20 procent av det sammanlagda  värdet av alla delkontrakten.
Vid upphandling av sådana delkontrakt som undantas med stöd av  denna paragraf ska 15 kap. eller 15 a kap. tillämpas.
Lag (2021:1112)
.
Byggentreprenadkontrakt
7 §
Vid beräkningen av värdet av ett byggentreprenadkontrakt ska kostnaden för entreprenaden och värdet av varor och tjänster som den upphandlande myndigheten eller enheten tillhandahåller entreprenören för att entreprenaden ska kunna fullgöras räknas in.
Värdet av varor och tjänster som inte krävs för att entreprenaden ska kunna fullgöras får inte ingå i beräkningen av värdet, om det skulle medföra att lagens regler om upphandling över tröskelvärdena inte blir tillämpliga på upphandlingen av dessa varor och tjänster.
Varukontrakt som löper på viss tid eller på obestämd tid
8 §
Värdet av ett kontrakt som är avsett att gälla leasing, hyra eller hyrköp av varor och som löper på en bestämd tid om högst tolv månader ska beräknas till den totala kostnaden för kontraktet under löptiden.
För varukontrakt som avser längre löptid ska värdet beräknas till den totala kostnaden inklusive varans uppskattade restvärde.
För varukontrakt som löper på obestämd tid eller vilkas löptid inte kan bestämmas ska värdet beräknas till månadskostnaden multiplicerad med talet 48.
Varu- eller tjänstekontrakt som regelbundet återkommer eller som ska förnyas
9 §
Värdet av ett varu- eller tjänstekontrakt som regelbundet återkommer eller som ska förnyas inom viss tid, ska beräknas med ledning av
1. det verkliga totala värdet av en följd av liknande kontrakt som upphandlats under den föregående tolvmånadersperioden eller under det föregående räkenskapsåret, om möjligt justerat med hänsyn till förutsebara ändringar i kvantitet eller värde under den tolvmånadersperiod som följer efter det första kontraktet, eller
2. det uppskattade totala värdet av en följd av kontrakt som kommer att upphandlas under den tolvmånadersperiod som följer på den första leveransen eller, om räkenskapsåret är längre än tolv månader, under räkenskapsåret.
Valet av beräkningsmetod får inte göras i avsikt att kringgå bestämmelserna om upphandling över tröskelvärdena i denna lag.
Vissa tjänstekontrakt
10 §
Värdet av ett tjänstekontrakt ska beräknas med utgångspunkt i
1. när det gäller försäkringstjänster: den premie som ska betalas och andra former av ersättning,
2. när det gäller kontrakt som avser projektering: arvoden eller den provision som ska betalas och andra former av ersättning.
11 §
Om ett tjänstekontrakt upphandlas utan att något totalpris anges, ska värdet av kontraktet vara det uppskattade totala värdet av tjänsterna under kontraktets löptid, om denna är högst 48 månader, och av månadsvärdet multiplicerat med talet 48, om löptiden är längre eller om kontraktet löper på obestämd tid.
Ramavtal
12 §
Värdet av ett ramavtal ska beräknas till det högsta sammanlagda värdet av samtliga kontrakt som planeras under ramavtalets löptid.
4 kap. Upphandlingsförfaranden
Selektivt och förhandlat förfarande samt konkurrenspräglad dialog
1 §
Vid upphandling får selektivt förfarande eller förhandlat förfarande med föregående annonsering enligt 2 och 3 §§
användas.
Förhandlat förfarande utan föregående annonsering får användas under de förutsättningar och på det sätt som anges i 4-10 §§.
Konkurrenspräglad dialog får användas under de förutsättningar och på det sätt som anges i 11-22 §§.
Förhandlat förfarande med föregående annonsering
2 §
Vid förhandlat förfarande med föregående annonsering ska en upphandlande myndighet eller enhet förhandla med anbudsgivarna om de anbud som de har lämnat, för att anpassa anbuden till de krav som myndigheten eller enheten har angett i annonsen om upphandling, i förfrågningsunderlaget och i de kompletterande handlingarna samt för att få fram det bästa anbudet enligt 13 kap. 1 §.
3 §
En upphandlande myndighet eller enhet får i annonsen eller i förfrågningsunderlaget ange att förhandlat förfarande med föregående annonsering ska äga rum i successiva steg för att minska det antal anbud som förhandlingen ska omfatta. Därvid ska de tilldelningskriterier tillämpas som anges i annonsen om upphandlingen eller i förfrågningsunderlaget. Det slutliga antalet anbud ska alltid vara så stort att effektiv konkurrens uppnås, under förutsättning att det finns ett tillräckligt antal lämpliga anbudssökande eller anbudsgivare.
Förhandlat förfarande utan föregående annonsering
4 §
En upphandlande myndighet eller enhet får använda förhandlat förfarande utan föregående annonsering vid tilldelning av kontrakt som avser byggentreprenader, varor och tjänster om
1. det vid ett selektivt förfarande, ett förhandlat förfarande med föregående annonsering eller en konkurrenspräglad dialog inte lämnats några anbudsansökningar eller inte lämnats några anbud eller inte lämnats några lämpliga anbud och de ursprungliga villkoren för kontraktet inte ändrats väsentligt,
2. det som ska upphandlas av tekniska skäl eller på grund av ensamrätt kan fullgöras av endast en viss leverantör,
3. det är absolut nödvändigt att tilldela kontraktet, men synnerlig brådska, orsakad av omständigheter som inte kunnat förutses av den upphandlande myndigheten eller enheten gör det omöjligt att hålla tidsfristerna vid selektivt eller förhandlat förfarande med föregående annonsering, eller
4. det till följd av en kris är omöjligt att hålla tidsfristerna vid ett selektivt förfarande eller ett förhandlat förfarande med föregående annonsering.
Om Europeiska kommissionen begär det, ska den upphandlande myndigheten eller enheten i en rapport till kommissionen redovisa sådana ärenden där första stycket 1 har tillämpats av myndigheten eller enheten.
5 §
En upphandlande myndighet eller enhet får också använda förhandlat förfarande utan föregående annonsering vid tilldelning av kontrakt som avser byggentreprenader, varor och tjänster om de anbud som har lämnats vid ett selektivt förfarande, ett förhandlat förfarande med föregående annonsering eller en konkurrenspräglad dialog är ogiltiga eller inte kan godtas med hänsyn till
1. 1 kap. 11 § andra stycket om att juridiska personer i vissa fall ska uppge namn och yrkeskvalifikationer på personer som ska utföra en tjänst som omfattas av upphandlingen,
2. 7 kap. 9 § andra och fjärde styckena om att otillåtna alternativa anbud inte får beaktas respektive att endast alternativa anbud som uppfyller ställda minimikrav får beaktas,
3. 7 kap. 11 § andra stycket om att anbudsgivare ska bekräfta att hänsyn tagits till bestämmelserna om arbetarskydd och arbetsvillkor vid utformning av anbudet,
4. 7 kap. 15 § om informationssäkerhet,
5. 7 kap. 17 § om försörjningstrygghet,
6. 10 kap. 8 § andra stycket om att en leverantör ska förtydliga och komplettera handlingar som har getts in,
7. 11 kap. om uteslutning av leverantörer,
8. 12 kap. om kontroll av leverantörers lämplighet och val av deltagare m.m.,
9. 13 kap. om tilldelning av kontrakt, eller
10. 14 kap. om underentreprenad.
Första stycket gäller bara om villkoren för kontraktet i förhållande till den tidigare upphandlingen inte ändras väsentligt.
6 §
I de fall som avses i 5 § ska den upphandlande myndigheten eller enheten bjuda in endast anbudsgivare som uppfyller kraven i 11 och 12 kap. och som vid ett föregående selektivt förfarande, ett föregående förhandlat förfarande med föregående annonsering eller en föregående konkurrenspräglad dialog har lämnat anbud som uppfyller de formella kraven vid upphandlingen. I förfarandet får inte andra än sådana anbudsgivare delta.
7 §
En upphandlande myndighet eller enhet får använda förhandlat förfarande utan föregående annonsering för tilldelning av varu- och tjänstekontrakt om det gäller
1. andra forsknings- och utvecklingstjänster än dem som avses i 1 kap. 10 §,
2. varor som framställs endast för forsknings- och utvecklingsändamål, och kontraktet inte syftar till vinst eller till att täcka forsknings- och utvecklingskostnader och under förutsättning att det inte försämrar möjligheten till konkurrens vid en senare kontraktstilldelning som i första hand har ett sådant syfte.
8 §
En upphandlande myndighet eller enhet får använda förhandlat förfarande utan föregående annonsering för tilldelning av varukontrakt om
1. det gäller kompletterande leveranser av varor från den ursprungliga leverantören om
a) varorna är avsedda som antingen delvis utbyte av eller tillägg till tidigare leveranser, och
b) ett byte av leverantör skulle medföra att den upphandlande myndigheten eller enheten tvingades anskaffa varor som skulle vara tekniskt oförenliga med de först anskaffade eller leda till oproportionerliga tekniska svårigheter avseende drift och underhåll,
2. det gäller varor som noteras och omsätts på en råvarumarknad, eller
3. det är möjligt att anskaffa varor på särskilt förmånliga villkor genom att köpa i samband med att en leverantör upphört med sin verksamhet eller trätt i likvidation eller försatts i konkurs eller är föremål för motsvarande förfarande.
Ett varukontrakt enligt första stycket 1 får gälla under längre tid än fem år endast om det är motiverat av den levererade varans, anläggningens eller konstruktionens förväntade livslängd och de tekniska svårigheter som ett byte av leverantör kan orsaka.
9 §
En upphandlande myndighet eller enhet får använda förhandlat förfarande utan föregående annonsering om
1. det gäller kompletterande byggentreprenader eller tjänster som inte ingår i det ursprungliga projektet eller det ursprungliga kontraktet, om kompletteringarna på grund av oförutsedda omständigheter krävs för att kontraktet ska kunna fullgöras, och under förutsättning att de ska utföras av den ursprungliga leverantören, och om
a) de inte utan stora tekniska eller ekonomiska olägenheter för den upphandlande myndigheten eller enheten kan skiljas från det ursprungliga kontraktet, eller
b) de, även om de kan avskiljas, är absolut nödvändiga för att kontraktet ska kunna fullföljas, eller
2. det gäller en ny byggentreprenad eller tjänst som är en upprepning av tidigare byggentreprenader eller tjänster under förutsättning
a) att de nya arbetena ingår i ett projekt som tidigare varit föremål för ett selektivt förfarande, förhandlat förfarande med föregående annonsering eller konkurrenspräglad dialog,
b) att arbetena tilldelas samma leverantör,
c) att det nya kontraktet är i överensstämmelse med det ursprungliga projektet,
d) att värdet av det nya kontraktet ingått i beräkningen av värdet av det ursprungliga projektet enligt bestämmelserna i 3 kap., och
e) att det i samband med den ursprungliga upphandlingen annonserats att det nu avsedda förfarandet kunde komma att användas.
Det sammanlagda värdet av kontrakt som avses i första stycket 1 får inte överstiga hälften av det ursprungliga kontraktets värde.
Det förfarande som avses i första stycket 2 får tillämpas under högst fem år efter det att det ursprungliga kontraktet slöts, utom när det är motiverat av den levererade varans, anläggningens eller konstruktionens förväntade livslängd och de tekniska svårigheter som ett byte av leverantör kan orsaka.
10 §
En upphandlande myndighet eller enhet får använda förhandlat förfarande utan föregående annonsering när det gäller kontrakt som tillhandahåller luft- och sjötransporter för EES-staternas väpnade styrkor eller polismän som skickats eller kommer att skickas utomlands när det är omöjligt att hålla tidsfrister vid selektivt förfarande eller förhandlat förfarande med föregående annonsering med anledning av giltighetstiden för anbuden.
Lag (2014:771)
.
Konkurrenspräglad dialog
Förutsättningar
11 §
En upphandlande myndighet eller enhet får använda sig av konkurrenspräglad dialog vid tilldelning av ett särskilt komplicerat kontrakt och då selektivt förfarande eller förhandlat förfarande med föregående annonsering inte medger tilldelning av kontraktet.
12 §
Ett kontrakt anses som särskilt komplicerat om det inte rimligen kan krävas av en upphandlande myndighet eller enhet att den ska kunna
1. definiera de prestanda- eller funktionskrav enligt 7 kap. 3
§ som kan tillgodose myndighetens eller enhetens behov eller med vilka dess mål kan uppnås, eller
2. ange den rättsliga eller finansiella utformningen av ett projekt.
Annonsering
13 §
Om en upphandlande myndighet eller enhet avser att använda sig av en konkurrenspräglad dialog, ska den i en annons ange detta. I annonsen eller i ett beskrivande dokument ska myndigheten eller enheten ange sina behov och krav.
Inledande av dialog
14 §
Den upphandlande myndigheten eller enheten ska inleda en dialog med de anbudssökande som har valts ut med tillämpning av 11 och 12 kap.
Dialogens syfte ska vara att identifiera och bestämma hur den upphandlande myndighetens eller enhetens behov bäst kan tillgodoses. Under dialogen får myndigheten eller enheten diskutera alla aspekter av kontraktet med de utvalda anbudssökandena, för att nå fram till en eller flera lösningar som kan tillgodose myndighetens eller enhetens behov och utgöra grunden för de anbud som de utvalda anbudssökandena bjuds in att lämna.
Genomförande av dialogen
15 §
Den upphandlande myndigheten eller enheten får bestämma att dialogen ska genomföras i successiva steg för att begränsa antalet lösningar som ska diskuteras under dialogen. I så fall ska det anges i annonsen eller i det beskrivande dokumentet.
Begränsningen ska ske enligt de tilldelningskriterier som anges i annonsen eller i det beskrivande dokumentet. Det slutliga antalet lösningar ska alltid vara så stort att effektiv konkurrens uppnås, under förutsättning att det finns ett tillräckligt antal lösningar.
16 §
Den upphandlande myndigheten eller enheten ska fortsätta dialogen fram till dess att myndigheten eller enheten har funnit den eller de lösningar som tillgodoser myndighetens eller enhetens behov. Dialogen ska därefter förklaras avslutad och de deltagande anbudssökandena ska snarast möjligt skriftligen underrättas om detta.
Uppmaning att lämna slutgiltiga anbud
17 §
När en underrättelse har lämnats enligt 14 § ska den upphandlande myndigheten eller enheten uppmana de deltagande anbudssökandena att lämna sina slutgiltiga anbud på grundval av den eller de lösningar som har lagts fram och preciserats under dialogen. Anbuden ska innehålla alla de faktorer och villkor som är nödvändiga för projektets genomförande.
Klarläggande och precisering av anbud
18 §
Den upphandlande myndigheten eller enheten får uppmana en deltagande anbudsgivare att klarlägga och precisera sitt anbud.
Sådana åtgärder eller kompletterande upplysningar får dock inte leda till att grundläggande delar av anbudet eller inbjudan att lämna anbud ändras så att det snedvrider konkurrensen eller leder till diskriminering.
Värdering av anbud
19 §
Den upphandlande myndigheten eller enheten ska värdera anbuden på grundval av tilldelningskriterierna.
Tilldelningskriterierna ska anges i annonsen eller i det beskrivande dokumentet.
20 §
Den upphandlande myndigheten eller enheten ska anta det anbud som är det ekonomiskt mest fördelaktiga.
Precisering av anbud eller bekräftande av åtaganden
21 §
Den upphandlande myndigheten eller enheten får uppmana den anbudsgivare vars anbud har identifierats som det ekonomiskt mest fördelaktiga att precisera vissa aspekter i anbudet eller att bekräfta åtaganden som anges där.
En sådan precisering eller ett sådant bekräftande får dock inte leda till
1. att väsentliga delar av anbudet eller inbjudan ändras,
2. att konkurrensen snedvrids, eller
3. diskriminering.
Priser eller betalning till deltagare
22 §
Den upphandlande myndigheten eller enheten får bestämma att priser eller betalning ska ges till deltagarna i dialogen.
Inköpscentraler
23 §
En upphandlande myndighet eller enhet får anskaffa byggentreprenader, varor och tjänster med hjälp av en inköpscentral.
Om en inköpscentral enligt 2 kap. 12 § 1 inte är en upphandlande myndighet eller enhet ska den upphandlande myndighet eller enhet som anlitat inköpscentralen för en upphandling anses ha följt denna lag om
1. de bestämmelser som har tillämpats av inköpscentralen vid kontraktstilldelningen överensstämmer med bestämmelserna i Europaparlamentets och rådets direktiv 2009/81/EG av den 13 juli 2009 om samordning av förfarandena vid tilldelning av vissa kontrakt för byggentreprenader, varor och tjänster av upphandlande myndigheter och enheter på försvars- och säkerhetsområdet och om ändring av direktiven 2004/17/EG och 2004/18/EG, och
2. de kontrakt som tilldelats kan omfattas av effektiva åtgärder motsvarande dem som finns i avdelning IV i direktivet.
5 kap. Ramavtal
Tillämpliga bestämmelser
1 §
En upphandlande myndighet eller enhet får ingå ramavtal med tillämpning av bestämmelserna om upphandling av byggentreprenader, varor och tjänster i denna lag.
Tilldelning av kontrakt
2 §
Kontrakt som grundar sig på ett ramavtal ska tilldelas enligt 4, 6 eller 7 §. Ett sådant kontrakt får slutas endast mellan en upphandlande myndighet eller enhet och en leverantör som är part i ramavtalet.
Vid tilldelning av kontrakt som grundar sig på ett ramavtal får parterna inte väsentligt avvika från villkoren i ramavtalet.
Ramavtalets löptid
3 §
Ett ramavtal får löpa under längre tid än sju år endast om det är motiverat av den levererade varans, anläggningens eller konstruktionens förväntade livslängd och de tekniska svårigheter som ett byte av leverantör kan orsaka.
Ramavtal med en enda leverantör
4 §
Om ett ramavtal ingåtts med en enda leverantör, ska villkoren i ett kontrakt som grundar sig på ramavtalet överensstämma med villkoren i ramavtalet.
Vid tilldelningen av sådana kontrakt får den upphandlande myndigheten eller enheten skriftligen samråda med den leverantör som är part i ramavtalet och vid behov uppmana leverantören att komplettera sitt anbud.
Ramavtal med flera leverantörer
5 §
Om ett ramavtal ingås med flera leverantörer, i enlighet med 6 eller 7 §, ska dessa vara minst tre, om det finns ett tillräckligt antal leverantörer som uppfyller urvalskriterierna och ett tillräckligt antal godtagbara anbud som uppfyller de tilldelningskriterier enligt 13 kap. 1 §
andra stycket som angetts i förfrågningsunderlaget till ramavtalet.
6 §
Om ramavtal ingåtts med flera leverantörer enligt 5 §, får tilldelning av kontrakt som grundar sig på ramavtalet ske genom tillämpning av villkoren i ramavtalet utan förnyad inbjudan att lämna anbud.
Kontrakt ska tilldelas den leverantör som har lämnat det bästa anbudet på grundval av de villkor som angetts i ramavtalet.
7 §
Om ramavtal ingåtts med flera leverantörer enligt 5 § och om inte alla villkor är angivna i ramavtalet, ska parterna bjudas in att på nytt lämna anbud i enlighet med de villkor som anges i ramavtalet. Dessa villkor får om det är nödvändigt preciseras och vid behov kompletteras med andra villkor som angetts i förfrågningsunderlaget till ramavtalet.
Vid tillämpning av första stycket ska
1. den upphandlande myndigheten eller enheten för varje kontrakt som ska tilldelas skriftligen samråda med de leverantörer som kan genomföra kontraktet,
2. den upphandlande myndigheten eller enheten ange en tidsfrist som är tillräcklig för att lämna in anbud för varje särskilt kontrakt, med hänsyn tagen till upphandlingens art och omfattning,
3. anbuden lämnas skriftligen och den upphandlande myndigheten eller enheten inte ta del av innehållet i dem innan den angivna svarstiden har löpt ut, och
4. den upphandlande myndigheten eller enheten tilldela varje enskilt kontrakt till den anbudsgivare som har lämnat det bästa anbudet på grundval av de tilldelningskriterier som angetts i förfrågningsunderlaget till ramavtalet.
6 kap. Elektronisk auktion
Tillämpningsområde
1 §
En upphandlande myndighet eller enhet får, om förfrågningsunderlaget kan fastställas med tillräcklig grad av exakthet, som en avslutande del av ett upphandlingsförfarande genomföra en elektronisk auktion vid
1. selektivt förfarande,
2. förhandlat förfarande med föregående annonsering,
3. förnyad konkurrensutsättning inom ett ramavtal enligt 5 kap. 7 §,
4. förenklat förfarande, och
5. urvalsförfarande.
2 §
Den elektroniska auktionen ska möjliggöra en rangordning på grund av automatiska utvärderingsmetoder och ska grundas på
1. priser, när kontraktet ska tilldelas den leverantör som erbjudit det lägsta priset, eller
2. priser eller nya värden på de delar av anbuden som angetts i förfrågningsunderlaget, när kontraktet ska tilldelas den leverantör som har lämnat det ekonomiskt mest fördelaktiga anbudet.
3 §
Om elektronisk auktion kommer att användas, ska den upphandlande myndigheten eller enheten ange det i annonsen om upphandling.
Förfrågningsunderlag
4 §
Av förfrågningsunderlaget ska bl.a. framgå
1. de delar av anbuden, vars värden kan kvantifieras och uttryckas i siffror eller procenttal, som kommer att vara föremål för den elektroniska auktionen,
2. de eventuella gränserna för de värden som kan presenteras, baserade på en bedömning av specifikationerna för föremålet för upphandlingen,
3. vilka uppgifter som kommer att göras tillgängliga för anbudsgivarna under den elektroniska auktionen och när detta kommer att ske,
4. relevanta uppgifter om genomförandet av den elektroniska auktionen,
5. på vilka villkor anbudsgivarna kan lämna anbud, däribland de minsta skillnader mellan anbuden som kan ha bestämts, och
6. relevanta uppgifter om den elektroniska utrustning som används och om anslutningen till denna utrustning.
Första utvärdering av anbud
5 §
Innan en upphandlande myndighet eller enhet inleder en elektronisk auktion ska myndigheten eller enheten genomföra en första fullständig utvärdering av anbuden i enlighet med tilldelningskriterierna och den fastställda viktningen för dessa.
Inbjudan att lämna nya priser eller värden m.m.
6 §
Alla anbudsgivare som har lämnat godtagbara anbud ska bjudas in med elektroniska medel att lämna nya priser eller värden.
En inbjudan ska innehålla alla relevanta upplysningar för individuell anslutning till den elektroniska utrustning som används och uppgift om vid vilken tidpunkt den elektroniska auktionen kommer att inledas, genomföras och avslutas.
7 §
Vid tilldelning av kontrakt på grundval av det ekonomiskt mest fördelaktiga anbudet ska inbjudan åtföljas av resultatet av en fullständig bedömning av den berörda anbudsgivarens anbud som gjorts i enlighet med viktningen av tilldelningskriterierna.
8 §
I inbjudan ska anges den matematiska formel som används för att vid den elektroniska auktionen automatiskt bestämma rangordningen med hänsyn till de nya priser och nya värden som lämnas under auktionen.
Den matematiska formeln ska innefatta den i annonsen eller i förfrågningsunderlaget angivna viktningen av alla de kriterier som fastställts för att bestämma vilket anbud som är det ekonomiskt mest fördelaktiga. Om kriterieviktningen angetts som intervall ska dessa i förväg fastställas till ett bestämt värde.
Om alternativa anbud är tillåtna ska separata formler ges för varje anbud.
9 §
Den elektroniska auktionen får inte inledas tidigare än två arbetsdagar efter den dag då inbjudan har skickats ut.
10 §
Den elektroniska auktionen får genomföras i flera på varandra följande etapper.
Upplysningar till anbudsgivarna
11 §
Under varje etapp i en elektronisk auktion ska den upphandlande myndigheten eller enheten omedelbart meddela varje anbudsgivare tillräckliga upplysningar för att de ska ha kännedom om sin plats i rangordningen.
Den upphandlande myndigheten eller enheten får också lämna andra upplysningar om priser eller värden, under förutsättning att detta har angetts i förfrågningsunderlaget.
Den upphandlande myndigheten eller enheten får lämna upplysningar om antalet deltagare i den elektroniska auktionen.
Avslutande av en elektronisk auktion
12 §
En elektronisk auktion ska avslutas av den upphandlande myndigheten eller enheten
1. vid den tidpunkt då auktionen enligt inbjudan att delta i auktionen ska avslutas,
2. när det inte längre lämnas några nya priser eller nya värden som motsvarar angivna krav på minsta skillnader, eller
3. då det antal auktionsetapper som fastställts i inbjudan att delta i auktionen har genomförts.
I det fall som avses i första stycket 2 ska den upphandlande myndigheten eller enheten i inbjudan att delta i auktionen ange hur långt efter det att den har tagit emot det sista budet som den kommer att avsluta auktionen.
I det fall som avses i första stycket 3 ska tidsplanen för varje etapp i auktionen anges i inbjudan att delta i auktionen.
13 §
När den elektroniska auktionen har avslutats, ska den upphandlande myndigheten eller enheten tilldela kontraktet på grundval av resultatet av den elektroniska auktionen.
7 kap. Tekniska specifikationer, informationssäkerhet och försörjningstrygghet m.m.
Tekniska specifikationer
1 §
Tekniska specifikationer ska ingå i annonsen om  upphandling, förfrågningsunderlaget, det beskrivande  dokumentet eller de kompletterande handlingarna.  Specifikationerna ska vara utformade på något av de sätt som  anges i 2 och 3 §§.
Lag (2023:253)
.
Tekniska specifikationer som hänvisar till en standard
2 §
De tekniska specifikationerna ska, om inte 3 § tillämpas, vara utformade med hänvisning till de tekniska specifikationer som definieras i bilaga 4, och i turordning hänvisa till
1. svensk civil standard som överensstämmer med europeisk standard,
2. europeiskt tekniskt godkännande,
3. gemensam civil teknisk specifikation,
4. svensk civil standard som överensstämmer med internationell standard,
5. annan internationell civil standard,
6. annat tekniskt referenssystem som utarbetats av europeiska standardiseringsorgan,
7. annan svensk civil standard, svenskt tekniskt godkännande eller svensk teknisk specifikation om projektering, beräkning och utförande av byggentreprenader samt materialanvändning,
8. civil teknisk specifikation som har sitt ursprung i industrin och som i stor utsträckning accepteras av industrin, eller
9. svensk standard på försvarsområdet såsom den definieras i punkt 3 i bilaga 4 och liknande specifikation för försvarsmateriel.
Varje hänvisning som avses i första stycket ska följas av orden "eller likvärdigt".
Första stycket gäller inte, om det i någon annan författning finns avvikande bestämmelser eller om det finns avvikande tekniska krav i internationella standardiseringsavtal.
Tekniska specifikationer i form av prestanda- eller funktionskrav
3 §
En upphandlande myndighet eller enhet får ange de tekniska specifikationerna som prestanda- eller funktionskrav. I dessa krav kan miljöegenskaper ingå. Kraven ska vara så utformade att föremålet för upphandlingen klart framgår.
En upphandlande myndighet eller enhet får hänvisa till de tekniska specifikationerna enligt 2 § som ett sätt för leverantören att visa att de uppställda prestanda- eller funktionskraven enligt första stycket är uppfyllda.
En upphandlande myndighet eller enhet får ange de tekniska specifikationerna genom hänvisning till specifikationerna enligt 2 § i fråga om vissa egenskaper och till prestanda-
eller funktionskraven enligt första stycket i fråga om andra egenskaper.
Uppgifter om ursprung, tillverkning m.m.
4 §
De tekniska specifikationerna får inte innehålla uppgifter om ursprung, tillverkning eller särskilt framställningssätt eller hänvisningar till varumärke, patent, typ, ursprung eller tillverkning, om detta leder till att vissa företag gynnas eller missgynnas.
Sådana uppgifter och hänvisningar får dock förekomma i specifikationerna, om det annars inte är möjligt att beskriva föremålet för upphandlingen tillräckligt preciserat och begripligt. En sådan uppgift eller hänvisning ska följas av orden "eller likvärdigt".
Likvärdiga lösningar
5 §
Om en upphandlande myndighet eller enhet väljer att hänvisa till tekniska specifikationer enligt 2 §, får den inte förkasta ett anbud enbart på grund av att varorna eller tjänsterna inte stämmer överens med specifikationer som den har hänvisat till, om anbudsgivaren i sitt anbud kan visa att de föreslagna lösningarna på ett likvärdigt sätt uppfyller kraven enligt de tekniska specifikationerna.
6 §
Om en upphandlande myndighet eller enhet väljer att i enlighet med 3 § ange prestanda- eller funktionskrav, får den inte på grund av dessa krav förkasta ett anbud, om anbudsgivaren kan visa att anbudet överensstämmer med
1. en nationell standard som överensstämmer med en europeisk standard,
2. ett europeiskt tekniskt godkännande,
3. en gemensam teknisk specifikation,
4. en internationell standard, eller
5. ett tekniskt referenssystem som har utarbetats av ett europeiskt standardiseringsorgan.
Första stycket gäller under förutsättning att standardenliga byggentreprenader, varor eller tjänster uppfyller de prestanda- eller funktionskrav som den upphandlande myndigheten eller enheten har ställt upp.
Miljömärken
7 §
Om en upphandlande myndighet eller enhet anger miljöegenskaper i form av prestanda- eller funktionskrav enligt 3 §, får den använda detaljerade specifikationer, eller vid behov delar av dessa, som fastställts för miljömärken, om
1. specifikationerna är lämpliga för att definiera egenskaperna hos de varor eller tjänster som ska upphandlas,
2. kraven för märket har utarbetats på grundval av vetenskapliga rön, och
3. märkena är tillgängliga för alla berörda parter.
Den upphandlande myndigheten eller enheten får ange att varor eller tjänster som är försedda med ett sådant miljömärke ska antas motsvara de tekniska specifikationer som angetts i förfrågningsunderlaget, men ska godta även annat lämpligt bevis för att så är fallet.
Erkända organ
8 §
Upphandlande myndigheter eller enheter ska godta intyg från organ som är erkända i ett EES-land.
Anbud med alternativa utföranden
9 §
Ska en upphandlande myndighet eller enhet anta det ekonomiskt mest fördelaktiga anbudet, får den tillåta anbudsgivare att lämna anbud med alternativa utföranden.
En upphandlande myndighet eller enhet ska i annonsen om upphandlingen ange om den godkänner anbud med alternativa utföranden. Om detta inte anges, är anbud med alternativa utföranden inte tillåtna.
En upphandlande myndighet eller enhet som tillåter anbud med alternativa utföranden ska i förfrågningsunderlaget ange vilka minimikrav som gäller för sådana anbud och de särskilda villkor som gäller för hur de ska presenteras.
Endast sådana anbud som uppfyller minimikraven får beaktas vid upphandlingen.
10 §
Vid tilldelning av varu- eller tjänstekontrakt får en upphandlande myndighet eller enhet som har tillåtit anbud med alternativa utföranden enligt 9 § inte förkasta ett sådant anbud enbart på grund av att det, om det antas, skulle bli ett tjänstekontrakt i stället för ett varukontrakt eller ett varukontrakt i stället för ett tjänstekontrakt.
Information om beskattning, miljöskydd, arbetarskydd och arbetsvillkor
11 §
En upphandlande myndighet eller enhet får i förfrågningsunderlaget upplysa om vilka organ som kan lämna en anbudssökande eller anbudsgivare information om de bestämmelser om beskattning, miljöskydd, arbetarskydd och arbetsvillkor som kommer att gälla vid de tjänster eller byggentreprenader som ska omfattas av kontraktet.
Om den upphandlande myndigheten eller enheten lämnar sådana upplysningar om arbetarskydd och arbetsvillkor, ska den begära att anbudsgivare bekräftar att hänsyn har tagits till bestämmelserna om sådana villkor vid utformningen av anbudet.
Första och andra styckena ska inte påverka tillämpningen av bestämmelserna i 13 kap. 3 § om granskning av onormalt låga anbud.
Särskilda villkor för fullgörande av kontrakt
12 §
En upphandlande myndighet eller enhet får ställa särskilda villkor för hur ett kontrakt ska fullgöras. Dessa villkor kan särskilt avse underentreprenad, informationssäkerhet eller försörjningstrygghet. Även sociala, miljömässiga och andra villkor får ställas. Villkoren ska anges i annonsen om upphandling, förfrågningsunderlaget, det beskrivande dokumentet eller de kompletterande handlingarna.
Informationssäkerhet
13 §
En upphandlande myndighet eller enhet får kräva att en leverantör uppfyller vissa krav för att skydda säkerhetsskyddsklassificerade uppgifter, som myndigheten eller enheten överlämnar under upphandlingsförfarandet.
Den upphandlande myndigheten eller enheten får också kräva att en leverantör ska säkerställa att dess underleverantörer uppfyller sådana krav som avses i första stycket.
14 §
En upphandlande myndighet eller enhet ska i annonsen om upphandling, förfrågningsunderlaget, det beskrivande dokumentet eller de kompletterande handlingarna precisera alla de åtgärder och krav som är nödvändiga för att trygga säkerheten för säkerhetsskyddsklassificerade uppgifter när det gäller kontrakt som innehåller, inbegriper eller kräver sådana uppgifter.
15 §
En upphandlande myndighet eller enhet får kräva att anbuden innehåller
1. en utfästelse från anbudsgivaren och de underleverantörer som redan valts ut om att de på lämpligt sätt kommer att skydda säkerhetsskyddsklassificerade uppgifter som de har tillgång till eller som de kommer att få kännedom om under genomförandet av kontraktet och efter det att kontraktet har genomförts eller upphört att gälla,
2. en utfästelse från anbudsgivaren om att få den utfästelse som föreskrivs i 1 från andra underleverantörer som denne kommer att anlita under genomförandet av kontraktet,
3. tillräcklig information om de underleverantörer som redan valts ut för att den upphandlande myndigheten eller enheten ska kunna fastställa att var och en av dem har den kapacitet som krävs för att kunna skydda säkerhetsskyddsklassificerade uppgifter som de har tillgång till eller som ska tas fram när de genomför underleverantörskontraktet, eller
4. en utfästelse från anbudsgivaren om att denne ska tillhandahålla den information som avses i 3 om nya underleverantörer innan dessa tilldelas kontrakt.
En upphandlande myndighet eller enhet får kräva att anbuden även innehåller annat för att trygga säkerheten för information.
Försörjningstrygghet
16 §
En upphandlande myndighet eller enhet ska i annonsen om upphandling, förfrågningsunderlaget, det beskrivande dokumentet eller de kompletterande handlingarna ange sina krav i fråga om försörjningstrygghet.
17 §
En upphandlande myndighet eller enhet får kräva att  anbuden innehåller
1. certifiering eller dokumentation som visar i vilken  utsträckning anbudsgivaren har förmåga att uppfylla sina  skyldigheter i fråga om export, överföring och transitering av  varor i samband med kontraktet,
2. uppgifter om eventuella begränsningar som exportkontroll  eller säkerhetsarrangemang kan komma att medföra för den  upphandlande myndigheten eller enheten i fråga om att sprida,  överföra eller använda varorna och tjänsterna eller resultat  av dessa varor och tjänster,
3. certifiering eller dokumentation som visar att  organisationen och lokaliseringen av anbudsgivarens  försörjningskedja gör det möjligt för anbudsgivaren att  uppfylla kraven om försörjningstrygghet som den upphandlande  myndigheten eller enheten anger i annonsen om upphandling,  förfrågningsunderlaget, det beskrivande dokumentet eller de  kompletterande handlingarna,
4. en utfästelse från anbudsgivaren om att se till att  eventuella ändringar i försörjningskedjan under genomförandet  av kontraktet inte kommer att inverka skadligt på uppfyllandet  av kraven om försörjningstrygghet i annonsen om upphandling,  förfrågningsunderlaget, det beskrivande dokumentet eller de  kompletterande handlingarna,
5. en utfästelse från anbudsgivaren att, i enlighet med  villkor som parterna ska komma överens om, upprätta eller  upprätthålla den kapacitet som krävs för att tillmötesgå den  upphandlande myndighetens eller enhetens eventuellt ökade  behov till följd av en kris,
6. dokumentation i fråga om att tillgodose den upphandlande  myndighetens eller enhetens ökade behov till följd av en kris,
7. en utfästelse från anbudsgivaren att utföra underhåll,  modernisering och anpassningar av den utrustning som är  föremål för upphandlingen,
8. en utfästelse från anbudsgivaren att i tid informera den  upphandlande myndigheten eller enheten om varje förändring i  anbudsgivarens organisation, försörjningskedja eller  industriella strategi som kan påverka anbudsgivarens  skyldigheter gentemot den upphandlande myndigheten eller  enheten, eller
9. en utfästelse från anbudsgivaren att, i enlighet med  villkor som parterna ska komma överens om, förse den  upphandlande myndigheten eller enheten med allt som behövs för  produktion av reservdelar, komponenter, särskilda tillbehör  och särskild testutrustning, inklusive ritningar, licenser och  instruktioner, ifall anbudsgivaren inte längre kan  tillhandahålla denna utrustning.
En upphandlande myndighet eller enhet får kräva att anbuden  även innehåller annat för att visa att anbudsgivaren uppfyller  kraven i fråga om försörjningstrygghet.
Lag (2023:253)
.
18 §
En upphandlande myndighet eller enhet får inte kräva ett åtagande av en anbudsgivare som begränsar möjligheten för organ i licensgivarens stat att i enlighet med internationell rätt eller unionslagstiftning tillämpa de nationella kriterier som gäller för beviljande av licens för export, överföring eller transitering under de förhållanden som råder vid tidpunkten för ett sådant beslut.
8 kap. Annonsering av upphandling
Obligatorisk och icke-obligatorisk annonsering av upphandlingar
1 §
En upphandlande myndighet eller enhet som avser att tilldela ett kontrakt eller ingå ett ramavtal ska annonsera upphandlingen, om inte något annat följer av 4 kap. 4-10 §§.
Information om planerade upphandlingar (förhandsannonsering)
2 §
En upphandlande myndighet eller enhet som vill tillämpa bestämmelserna om förkortning av tidsfrister i 9 kap. 3 § ska i en annons lämna information om de kontrakt eller ramavtal som myndigheten eller enheten avser att tilldela respektive ingå under de närmast följande tolv månaderna
(förhandsannonsering).
Annonsering om resultatet av en upphandling (efterannonsering)
3 §
En upphandlande myndighet eller enhet som har tilldelat ett kontrakt eller ingått ett ramavtal ska till Europeiska kommissionen skicka en annons om upphandlingsresultatet senast 48 dagar efter det att kontraktet tilldelats eller ramavtalet ingåtts (efterannonsering).
Första stycket gäller inte för tilldelning av kontrakt som görs med stöd av ett ramavtal som ingåtts i enlighet med denna lag.
Annonsering vid förhandsinsyn
4 §
En upphandlande myndighet eller enhet som avser att tilldela ett kontrakt genom förhandlat förfarande utan föregående annonsering enligt 4 kap. 4-10 §§ får skicka en annons om sin avsikt till Europeiska kommissionen
(förhandsinsyn).
Publicering av annonser
5 §
Annonser enligt detta kapitel ska publiceras i en  annonsdatabas som är registrerad enligt lagen (2019:668) om  upphandlingsstatistik.
Lag (2019:669)
.
9 kap. Tidsfrister för att komma in med anbudsansökningar och anbud m.m.
Förhållanden som ska beaktas när tidsfristernas längd bestäms
1 §
När tidsfrister för att komma in med anbudsansökningar och anbud bestäms av den upphandlande myndigheten eller enheten ska särskild hänsyn tas till hur komplicerad upphandlingen är och hur lång tid som leverantörer kan antas behöva för att utarbeta anbuden. Dock ska tidsfristerna i detta kapitel iakttas.
Tidsfrister vid selektivt förfarande, konkurrenspräglad dialog och förhandlat förfarande med föregående annonsering
2 §
Vid selektivt förfarande, konkurrenspräglad dialog och förhandlat förfarande med föregående annonsering ska tidsfristen för att komma in med anbudsansökningar vara minst 37 dagar från den dag då annonsen om upphandling skickades för publicering.
Vid selektivt förfarande ska tidsfristen för att komma in med anbud vara minst 40 dagar från den dag då en inbjudan enligt 
8 § skickades till utvalda anbudssökande.
Första och andra styckena gäller om inte något annat följer av 3-7 §§.
Tidsfrist efter förhandsannonsering
3 §
Om den upphandlande myndigheten eller enheten har förhandsannonserat enligt 8 kap. 2 §, bör tidsfristen för att komma in med anbud vid selektivt förfarande vara minst 36 dagar och får inte i något fall vara kortare än 22 dagar från den dag då annonsen skickades för publicering.
	
Den tidsfrist som anges i första stycket får användas endast om
1. förhandsannonsen innehöll de uppgifter som anges i bilaga IV till direktiv 2009/81/EG, i den mån uppgifterna var tillgängliga vid tidpunkten för förhandsannonseringen, och
2. minst 52 dagar, men högst 12 månader, gått från den dag då förhandsannonsen skickades för publicering.
Förkortad tidsfrist vid användning av elektroniska medel
4 §
Om en annons utarbetas och skickas med elektroniska medel, får tidsfristen enligt 2 § första stycket för att komma in med anbudsansökningar vid selektivt förfarande, konkurrenspräglad dialog eller förhandlat förfarande med föregående annonsering, förkortas med sju dagar.
5 §
Tidsfristerna för att komma in med anbud vid selektivt förfarande får, utöver vad som följer av 4 §, förkortas med fem dagar, om den upphandlande myndigheten eller enheten med elektroniska medel ger fri, direkt och fullständig tillgång till hela förfrågningsunderlaget från den dag då annonsen om upphandlingen skickades till Europeiska kommissionen för publicering. Den Internetadress där förfrågningsunderlaget finns tillgängligt ska anges i annonsen.
Förlängning av tidsfrister
6 §
Tillhandahålls inte hela förfrågningsunderlaget och kompletterande upplysningar inom de tidsfrister som anges i 10
§, trots att detta begärts i god tid, ska fristerna för att komma in med anbud förlängas så att alla leverantörer ska kunna få kännedom om all den information som behövs för att utarbeta ett anbud.
Första stycket gäller även om anbud inte kan lämnas annat än efter ett besök på plats.
Förkortade tidsfrister på grund av tidsbrist i vissa fall
7 §
Om det vid selektivt förfarande eller vid förhandlat förfarande med föregående annonsering på grund av tidsbrist inte är möjligt att tillämpa de tidsfrister som anges i detta kapitel, får en upphandlande myndighet eller enhet ange att tidsfristen för att komma in med anbudsansökningar, räknat från den dag då annonsen om upphandling skickades för publicering, ska vara minst 15 dagar eller, om annonsen skickades med elektroniska medel, minst 10 dagar.
Under förutsättning av tidsbrist får en upphandlande myndighet eller enhet ange att tidsfristen för att komma in med anbud vid selektivt förfarande ska vara minst 10 dagar från den dag då inbjudan att lämna anbud skickades.
Inbjudan att komma in med anbud, att förhandla eller att föra dialog
Skriftlig inbjudan att komma in med anbud, att förhandla eller att föra dialog vid selektivt respektive förhandlat förfarande eller konkurrenspräglad dialog
8 §
Vid selektivt förfarande, konkurrenspräglad dialog och förhandlat förfarande med föregående annonsering ska en upphandlande myndighet eller enhet vid ett och samma tillfälle skicka en skriftlig inbjudan till samtliga utvalda anbudssökande att komma in med anbud, att delta i dialogen eller att förhandla.
En inbjudan ska innehålla förfrågningsunderlaget eller, i förekommande fall, det beskrivande dokumentet. Om förfrågningsunderlaget eller det beskrivande dokumentet är direkt tillgängligt med elektroniska medel, är det dock tillräckligt att inbjudan innehåller en uppgift om var underlaget hålls tillgängligt.
En inbjudan ska dessutom innehålla minst uppgift om
1. tidsfristen för att begära kompletterande handlingar, om det är aktuellt, samt belopp och betalningssätt, om det ska betalas en avgift för handlingarna,
2. sista dag för att ta emot anbud samt till vilken adress anbudet ska skickas och på vilket eller vilka språk det ska skrivas, eller, vid konkurrenspräglad dialog, uppgift om dag och plats för dialogens början samt om det eller de språk som ska användas,
3. en hänvisning till annonsen om upphandlingen,
4. vilka handlingar som ska bifogas,
5. den inbördes viktningen av kriterierna för tilldelning av kontrakt eller kriteriernas prioritetsordning, om dessa upplysningar inte framgår av annonsen om upphandling, det beskrivande dokumentet eller av förfrågningsunderlaget, och
6. övriga uppgifter av betydelse för upphandlingen.
Om någon annan än den upphandlande myndigheten eller enheten ska lämna ut förfrågningsunderlaget eller det beskrivande dokumentet
9 §
Om någon annan än den upphandlande myndigheten eller enheten på begäran ska lämna ut hela eller delar av förfrågningsunderlaget, det beskrivande dokumentet eller de kompletterande handlingarna, ska adressen anges i inbjudan. Om en tidsfrist gäller för en sådan begäran och om en avgift ska betalas för de begärda handlingarna, ska upplysning om fristen och avgiften samt betalningsvillkor anges i inbjudan.
De begärda handlingarna ska skickas till leverantörerna så snart som möjligt efter det att begäran har tagits emot.
Tillhandahållande av kompletterande handlingar och upplysningar vid selektivt och förhandlat förfarande samt konkurrenspräglad dialog
10 §
Den upphandlande myndigheten eller enheten ska vid selektivt och förhandlat förfarande samt vid konkurrenspräglad dialog lämna ut kompletterande upplysningar om förfrågningsunderlaget, det beskrivande dokumentet eller kompletterande handlingar senast sex dagar före angiven sista dag för att komma in med anbud, förutsatt att sådana upplysningar begärts i god tid.
Vid påskyndat förfarande enligt 7 § andra stycket ska denna tidsfrist vara fyra dagar.
10 kap. Kommunikation, information och dokumentation
Regler för kommunikation
1 §
Anbudsansökningar och anbud ska lämnas skriftligen om inte något annat följer av tredje stycket.
En upphandlande myndighet eller enhet får bestämma att anbudsansökningar och anbud ska lämnas med ett elektroniskt medel eller på något annat sätt.
Myndigheten eller enheten får tillåta att en anbudsansökan görs per telefon.
Myndigheten eller enheten ska i en annons ange hur anbudsansökningar får lämnas och i en annons eller ett förfrågningsunderlag ange hur anbud får lämnas.
2 §
Vid kommunikation med elektroniska medel ska dessa vara icke-diskriminerande, allmänt tillgängliga och möjliga att använda tillsammans med sådan maskin- och programvara som i allmänhet används.
3 §
Information om de specifikationer som är nödvändiga för  elektronisk inlämning av anbudsansökningar och anbud,  inbegripet kryptering, ska finnas tillgänglig för alla  berörda parter.
En upphandlande myndighet eller enhet får kräva att  elektroniska anbud ska vara försedda med en sådan avancerad  elektronisk underskrift som avses i artikel 3 i  Europaparlamentets och rådets förordning (EU) nr 910/2014 av  den 23 juli 2014 om elektronisk identifiering och betrodda  tjänster för elektroniska transaktioner på den inre marknaden  och om upphävande av direktiv 1999/93/EG, i den ursprungliga  lydelsen.
En upphandlande myndighet eller enhet ska ha sådan utrustning  att den elektroniskt kan ta emot anbudsansökningar, anbud,  ritningar och planer på ett säkert sätt. Utrustningen ska  vara försedd med sådana säkerhetsanordningar att vissa  uppgifter går att få fram, att bara behöriga personer ska få  tillgång till uppgifterna och att det ska gå att spåra om  någon obehörig har tagit del av uppgifterna.
Regeringen meddelar närmare föreskrifter om  säkerhetsanordningarna.
Lag (2016:575)
.
Skyldighet att lämna in intyg m.m.
4 §
Vid användning av elektroniska medel enligt 1 § ska anbudssökande och anbudsgivare före utgången av tidsfristen för att lämna anbudsansökan eller anbud i annan form lämna in sådana handlingar som avses i 11 kap. 3 §, 12 kap. 7, 8, 10, 11, 15 och 17-19 §§, om de inte finns tillgängliga i elektronisk form.
Bekräftelse av ansökan om att få lämna anbud
5 §
En upphandlande myndighet eller enhet får begära att en anbudsansökan som görs per telefax ska bekräftas genom ett annat elektroniskt medel enligt 3 § andra stycket eller genom en egenhändigt undertecknad handling som är myndigheten eller enheten tillhanda före utgången av den tidsfrist som myndigheten eller enheten anger.
Har en anbudsansökan gjorts per telefon, ska en bekräftelse skickas före utgången av ansökningstiden.
Den upphandlande myndigheten eller enheten ska i annonsen om upphandling ange sådana villkor som avses i första och andra styckena.
Uppgifter från leverantörer ska bevaras säkert
6 §
Kommunikation, informationsutbyte och lagrade uppgifter som rör ett upphandlingsärende ska bevaras säkert.
Öppnande av anbud
7 §
Den upphandlande myndigheten eller enheten får inte ta del av innehållet i anbudsansökningarna och anbuden förrän tidsfristen för att komma in med anbudsansökan respektive anbud har gått ut.
Försändelser med anbud ska, samtidigt och så snart som möjligt efter anbudstidens utgång, öppnas vid en förrättning där minst två personer som utsetts av den upphandlande myndigheten eller enheten ska delta. Anbuden ska föras upp i en förteckning, som ska bestyrkas av dem som deltar i förrättningen. På begäran av en anbudsgivare ska dessutom en av en handelskammare utsedd person närvara. Kostnaderna för detta ska betalas av den som framställt begäran.
Rättelse av fel, förtydligande och komplettering
8 §
En upphandlande myndighet eller enhet får tillåta att en anbudssökande eller anbudsgivare rättar en uppenbar felskrivning eller felräkning eller något annat uppenbart fel i anbudsansökan eller anbudet.
Myndigheten eller enheten får begära att en anbudsansökan eller ett anbud förtydligas eller kompletteras om det kan ske utan risk för särbehandling eller konkurrensbegränsning.
Myndigheten eller enheten får också begära att en leverantör förtydligar eller kompletterar handlingar som getts in och som avses i 11 och 12 kap.
Information till leverantörer
Underrättelse om beslut
9 §
En upphandlande myndighet eller enhet ska snarast möjligt skriftligen underrätta anbudssökandena och anbudsgivarna om de beslut som har fattats om att sluta ett ramavtal eller att tilldela ett kontrakt och om skälen för besluten. I underrättelsen ska myndigheten eller enheten ange den period under vilken avtal enligt 16 kap. 1 § inte får ingås
(avtalsspärr).
En skriftlig underrättelse ska snarast möjligt lämnas till anbudssökandena och anbudsgivarna även när en upphandlande myndighet eller enhet beslutar att avbryta en upphandling för vilken det har gått ut inbjudan att lämna anbud samt vid beslut att göra om upphandlingen. I underrättelsen ska skälen för beslutet anges.
Upplysningar på begäran av en leverantör
10 §
En upphandlande myndighet eller enhet ska till den anbudssökande eller anbudsgivare som skriftligen begär det lämna upplysningar om skälen för att leverantörens ansökan har avslagits eller anbud förkastats.
En upphandlande myndighet eller enhet ska på skriftlig begäran av en anbudsgivare som har lämnat ett godtagbart anbud som har förkastats, lämna upplysningar om utformningen av och de relativa fördelarna med det valda anbudet samt namnet på den anbudsgivare som tilldelats kontraktet eller parterna i ramavtalet.
Upplysningar enligt första och andra styckena ska lämnas snarast möjligt och senast inom 15 dagar från det att en skriftlig begäran kom in.
Anbudsgivare är bunden av sitt anbud
11 §
En upphandlande myndighet eller enhet ska i förfrågningsunderlaget ange den tid som en anbudsgivare ska vara bunden av sitt anbud.
En anbudsgivare är bunden av sitt anbud även om anbudsgivaren har fått underrättelse enligt 9 § första stycket eller upplysningar enligt 10 §.
Protokoll
12 §
En upphandlande myndighet eller enhet ska för varje upphandling upprätta ett protokoll, där det bl.a. ska framgå
1. det valda upphandlingsförfarandet,
2. skälen till att ett anbud förkastats,
3. skälen till att ett kontrakt eller ramavtal inte tilldelats en leverantör,
4. skälen till att förhandlat förfarande utan föregående annonsering enligt 4 kap. 4-10 §§ tillämpats,
5. skälen till att tidsfristen i 4 kap. 8 § andra stycket eller 4 kap. 9 § tredje stycket eller att det värde som följer av 4 kap. 9 § andra stycket överskridits,
6. skälen till att konkurrenspräglad dialog tillämpats, och
7. skälen till att ett ramavtal har en löptid på mer än sju år.
En upphandlande myndighet eller enhet är skyldig att på Europeiska kommissionens begäran sända protokollet eller huvuddragen i det till kommissionen.
Regeringen meddelar närmare föreskrifter om vad ett protokoll ska innehålla.
Bevarande av handlingar
13 §
När en upphandling har avslutats ska en upphandlande myndighet eller enhet som inte omfattas av arkivlagen
(1990:782) på betryggande sätt förvara anbudsansökningar och anbud med tillhörande beskrivningar, modeller och ritningar samt anbudsförteckningar, sammanställningar, protokoll och liknande.
Handlingarna ska bevaras minst fyra år från den dag då kontraktet tilldelades.
11 kap. Uteslutning av leverantörer
Omständigheter som ska medföra uteslutning av leverantörer
1 §
En upphandlande myndighet eller enhet ska utesluta en  leverantör från att delta i en upphandling, om myndigheten  eller enheten får kännedom om att leverantören enligt en  lagakraftvunnen dom är dömd för brott som innefattar
1. sådan brottslighet som avses i artikel 2 i rådets  rambeslut 2008/841/RIF av den 24 oktober 2008 om kampen mot  organiserad brottslighet,
2. bestickning enligt definitionen i artikel 3 i rådets akt  av den 26 maj 1997 om utarbetande på grundval av artikel  K 3.2 c i fördraget om Europeiska unionen av konventionen om  kamp mot korruption som tjänstemän i Europeiska gemenskaperna  eller Europeiska unionens medlemsstater är delaktiga i,  respektive artikel 2.1 i rådets rambeslut 2003/568/RIF av den 
22 juli 2003 om kampen mot korruption inom den privata  sektorn,
3. bedrägeri i den mening som avses i artikel 1 i  konventionen som utarbetats på grundval av artikel K.3 i  fördraget om Europeiska unionen, om skydd av Europeiska  gemenskapernas finansiella intressen,
4. penningtvätt och finansiering av terrorism enligt  definitionen i artikel 1 i Europaparlamentets och rådets  direktiv (EU) 2015/849 av den 20 maj 2015 om åtgärder för att  förhindra att det finansiella systemet används för  penningtvätt eller finansiering av terrorism, om ändring av  Europaparlamentets och rådets förordning (EU) nr 648/2012 och  om upphävande av Europaparlamentets och rådets direktiv 
2005/60/EG och kommissionens direktiv 2006/70/EG, i den  ursprungliga lydelsen, eller
5. terroristbrott eller brott med anknytning till  terroristverksamhet såsom de definieras i artiklarna 3 och 
5-12 i Europaparlamentets och rådets direktiv (EU) 2017/541  av den 15 mars 2017 om bekämpande av terrorism, om ersättande  av rådets rambeslut 2002/475/RIF och om ändring av rådets  beslut 2005/671/RIF, i den ursprungliga lydelsen, eller  anstiftan, medhjälp och försök att begå brott i den mening  som avses i artikel 14 i det direktivet.
Är leverantören en juridisk person, ska leverantören  uteslutas om en företrädare för den juridiska personen har  dömts för brottet. Om det finns grundad anledning anta att en  leverantör ska uteslutas med stöd av första stycket, får  myndigheten eller enheten begära att leverantören visar att  det inte finns någon grund för uteslutning.
Om det finns särskilda skäl, får en upphandlande myndighet  eller enhet avstå från att utesluta en leverantör som dömts  för brottslighet enligt första stycket.
Lag (2018:1316)
.
Omständigheter som får medföra uteslutning av leverantörer
2 §
En leverantör får uteslutas från att delta i en  upphandling, om leverantören
1. är i konkurs eller likvidation, är under tvångsförvaltning,  är föremål för ackord, genomgår företagsrekonstruktion, tills  vidare har inställt sina betalningar eller är underkastad  näringsförbud,
2. är föremål för ansökan om konkurs, tvångslikvidation,  tvångsförvaltning, ackord, företagsrekonstruktion eller något  annat liknande förfarande,
3. genom en dom som fått laga kraft är dömd för brott som  avser yrkesutövningen, såsom till följd av en överträdelse av  befintlig lagstiftning om export av försvars- och  säkerhetsutrustning,
4. har gjort sig skyldig till allvarligt fel i  yrkesutövningen, såsom genom att inte ha iakttagit sina  skyldigheter i fråga om informationssäkerhet eller  försörjningstrygghet vid ett tidigare kontrakt, och den  upphandlande myndigheten eller enheten kan visa detta,
5. har, på grundval av någon form av bevis som även kan bestå  av skyddade uppgiftskällor, kunnat konstaterats inte vara så  tillförlitlig som krävs för att inte riskera Sveriges  säkerhet,
6. inte har fullgjort sina skyldigheter i fråga om  socialförsäkringsavgifter eller skatt i det egna landet eller  i det land där upphandlingen sker, eller
7. i något väsentligt hänseende har låtit bli att lämna  begärda upplysningar eller lämnat felaktiga upplysningar som  begärts med stöd av bestämmelserna i 11 eller 12 kap.
Är leverantören en juridisk person, får leverantören uteslutas  om en företrädare för den juridiska personen har dömts för  brott som avses i första stycket 3 eller gjort sig skyldig  till sådant fel som avses i första stycket 4.
Myndigheten eller enheten får, utom i de fall som avses i 4 §,  begära att en leverantör visar att det inte finns någon grund  för att utesluta leverantören med stöd av första stycket 1, 2, 
3 eller 6.
Lag (2022:994)
.
Intyg och bevis angående leverantör
3 §
Den upphandlande myndigheten eller enheten ska som bevis för att det inte finns grund för att utesluta en leverantör godta utdrag ur officiellt register eller annan likvärdig handling när det gäller ett förhållande som avses i 1 § eller 2 § första stycket 1, 2 eller 3 och intyg från behörig myndighet när det gäller ett förhållande som avses i 2 §
första stycket 6.
Om sådana handlingar eller intyg som avses i första stycket inte utfärdas i leverantörens hemland eller ursprungsland eller inte omfattar samtliga de fall som avses i 1 § eller 2 §
första stycket 1-3 kan de ersättas av en utsaga som har avgetts på heder och samvete eller av en liknande försäkran.
Om en leverantör är registrerad i en officiell förteckning över godkända leverantörer i ett land inom EES, får det antas att leverantören uppfyller de förutsättningar som anges i 1 §
eller i 2 § första stycket 1-4 och 7.
4 §
Vid kontroll av om en leverantör har fullgjort sina åligganden avseende socialförsäkringsavgifter eller skatt i Sverige enligt 2 § första stycket 6 ska den upphandlande myndigheten eller enheten inhämta uppgifter om detta från behörig myndighet.
12 kap. Kontroll av leverantörers lämplighet och val av deltagare m.m.
Inledande bestämmelser
1 §
Innan kontrakt tilldelas enligt 13 kap. ska den upphandlande myndigheten eller enheten kontrollera lämpligheten hos de leverantörer som inte har uteslutits enligt 11 kap. 1 och 2 §§.
2 §
En upphandlande myndighet eller enhet får ställa krav på en lägsta nivå för anbudssökandes och anbudsgivares ekonomiska samt tekniska och yrkesmässiga kapacitet. Dessa ska överensstämma med bestämmelserna i 8-16 §§. Omfattningen av den information som avses i 8-16 §§ samt de lägsta nivåerna för den kapacitet som krävs för ett visst kontrakt ska ha samband med kontraktsföremålet och stå i proportion till detta.
De krav på kapacitet som ställs upp ska framgå av annonsen om upphandling.
Begränsning av antalet anbudssökande i upphandlingsförfaranden
3 §
Vid selektivt förfarande, förhandlat förfarande med föregående annonsering och konkurrenspräglad dialog får den upphandlande myndigheten eller enheten begränsa antalet anbudssökande som den kommer att bjuda in att lämna anbud, förhandla med eller inleda en dialog med.
Den upphandlande myndigheten eller enheten ska i annonsen ange
1. vilka kriterier eller regler som den kommer att tillämpa vid valet av anbudssökande, och
2. det lägsta antal anbudssökande som kommer att bjudas in och, om ett högsta antal kommer att bjudas in, detta antal.
4 §
Antalet anbudssökande som bjuds in att delta får inte vara mindre än tre.
5 §
En upphandlande myndighet eller enhet ska bjuda in minst det antal anbudssökande som angetts enligt 3 § andra stycket 2.
Om antalet anbudssökande, som uppfyller de i annonsen angivna kraven och urvalskriterierna (de kvalificerade anbudssökande), är lägre än det i annonsen angivna lägsta antal som kommer att bjudas in, får den upphandlande myndigheten eller enheten fortsätta förfarandet genom att bjuda in de kvalificerade anbudssökande som har begärt att få delta.
6 §
Om den upphandlande myndigheten eller enheten anser att antalet lämpliga anbudssökande är för lågt för att effektiv konkurrens ska kunna säkerställas, får den låta förfarandet anstå och på nytt offentliggöra den ursprungliga annonsen och fastställa en ny tidsfrist för att komma in med anbudsansökningar.
Både de anbudssökande som valdes ut i samband med det första offentliggörandet och de som väljs ut i samband med det andra offentliggörandet ska bjudas in att delta i upphandlingsförfarandet enligt 9 kap. 8-10 §§.
Krav på registrering
7 §
Den upphandlande myndigheten eller enheten får begära att en anbudssökande visar att sökanden är registrerad i ett aktiebolags- eller handelsregister eller ett motsvarande register, som förs i det land där den anbudssökande har sitt ursprung eller är etablerad, om det i detta land är en förutsättning för att få bedriva yrkesverksamhet.
I stället för det som anges i första stycket kan en anbudssökande avge en utsaga på heder och samvete eller vidta någon annan liknande åtgärd eller visa upp ett intyg.
I samband med förfaranden för tilldelning av tjänstekontrakt får den upphandlande myndigheten eller enheten begära att en anbudssökande ska visa att han eller hon har ett särskilt tillstånd eller liknande i sitt hemland, om detta krävs för att tillhandahålla den aktuella tjänsten.
Bevis på ekonomisk ställning
8 §
Bevis på en leverantörs ekonomiska kapacitet kan utgöras av
1. uppgift om företagets samlade omsättning och, i förekommande fall, omsättningen för det verksamhetsområde som upphandlingen gäller för de tre senaste verksamhetsåren eller den kortare tid under vilken verksamheten bedrivits,
2. balansräkningar eller utdrag ur dem, eller
3. intyg från banker eller, i förekommande fall, bevis på relevant ansvarsförsäkring för verksamheten.
9 §
Den upphandlande myndigheten eller enheten ska i annonsen om upphandling eller i inbjudan att lämna anbud ange vilken eller vilka av de i 8 § nämnda handlingarna och uppgifterna som ska visas upp samt vilka andra handlingar som ska visas upp. En balansräkning eller utdrag ur den behöver endast visas upp om den ska offentliggöras enligt lagstiftningen i det land där leverantören är hemmahörande.
10 §
Om en leverantör har ett godtagbart skäl för att inte visa de handlingar och uppgifter som den upphandlande myndigheten eller enheten begär, får leverantören visa sin ekonomiska kapacitet med någon annan handling som den upphandlande myndigheten eller enheten finner lämplig.
Bevis på teknisk och yrkesmässig kapacitet
11 §
Den upphandlande myndigheten eller enheten ska i annonsen om upphandling ange vilka av de uppgifter som anges i andra stycket som den har valt och vilka andra uppgifter som måste tillhandahållas.
Den tekniska kapaciteten får styrkas på ett eller flera av följande sätt:
1. genom en förteckning över slutförda byggentreprenader under de fem senaste åren, åtföljd av intyg om att de viktigaste byggentreprenaderna utförts på ett tillfredsställande sätt med uppgift om värde, tidpunkt och plats för byggentreprenaderna samt huruvida de utfördes enligt gängse branschnormer och slutfördes på ett korrekt sätt,
2. genom en förteckning över de viktigaste varuleveranser eller tjänster som utförts under, som regel, de fem senaste åren med uppgift om värde och tidpunkt samt huruvida det varit fråga om privata eller offentliga mottagare,
3. genom uppgifter om den tekniska personal och de tekniska organ som ansvarar för kvalitetskontrollen eller som berörs på annat sätt, vare sig de direkt tillhör leverantörens företag eller inte, och, i fråga om byggentreprenader, uppgifter om den tekniska personal och de tekniska organ som entreprenören kan förfoga över för att genomföra entreprenaden,
4. genom en beskrivning av leverantörens tekniska utrustning och av de metoder som leverantören använder för att säkra kvaliteten, av företagets undersöknings- och forskningsresurser samt de företagsinterna bestämmelserna i fråga om immaterialrätt,
5. genom en kontroll som ska utföras av den upphandlande myndigheten eller enheten själv eller på dennas vägnar av ett behörigt organ i leverantörens etableringsland, förutsatt att detta organ ger sitt samtycke,
6. när det är fråga om byggentreprenadkontrakt, tjänstekontrakt eller varukontrakt inbegripet monterings- och installationsarbeten eller monterings- och installationstjänster, genom uppgifter om leverantörens utbildnings- och yrkeskvalifikationer eller motsvarande uppgifter om ledande personer i företaget, särskilt om den eller dem som ska ansvara för tillhandahållande av tjänsterna eller leda byggentreprenaden,
7. när det är fråga om byggentreprenader eller tjänster, genom uppgifter om de miljöskyddsåtgärder leverantören kommer att tillämpa när kontraktet fullgörs, om det med hänsyn till vad kontraktet avser behövs sådana uppgifter,
8. genom en uppgift om antalet anställda i medeltal per år hos tjänsteleverantören eller entreprenören och antalet anställda med ledningsfunktion under de tre senaste åren,
9. genom en uppgift om
a) vilka verktyg, maskiner och teknisk utrustning, antalet anställda och deras yrkeskunnande eller de försörjningskällor som leverantören förfogar över för att fullgöra kontraktet, samt uppgift om var dessa finns i de fall de finns utanför EES, och
b) förmågan att tillgodose den upphandlande myndighetens eller enhetens eventuellt ökade behov till följd av en kris eller att garantera underhåll, modernisering och anpassningar av den utrustning som är föremål för upphandlingen,
10. när det gäller varor som ska levereras, genom prover, beskrivningar eller fotografier, vars äkthet ska styrkas om den upphandlande myndigheten eller enheten begär det, eller genom intyg som upprättas av officiella institutioner för kvalitetskontroll eller enheter för sådan kontroll av erkänd kompetens och av vilka det ska framgå att varor som är klart identifierade genom referenser överensstämmer med vissa specifikationer eller standarder, eller
11. när det gäller kontrakt som inbegriper, kräver eller innehåller säkerhetsskyddsklassificerade uppgifter, genom bevis om förmågan att behandla, lagra och överföra sådana uppgifter på den skyddsnivå som krävs av den upphandlande myndigheten eller enheten.
Om det är nödvändigt ska den behöriga myndigheten sända intyg enligt andra stycket 1 direkt till den upphandlande myndigheten eller enheten.
Om en mottagare enligt andra stycket 2 är en upphandlande myndighet eller enhet, ska intyg som utfärdats eller attesterats av denna myndighet eller enhet lämnas. Om mottagaren inte är en upphandlande myndighet eller enhet, ska intyg från köparen lämnas eller, om detta inte är möjligt, en försäkran från leverantören lämnas.
En kontroll enligt andra stycket 5 ska avse en leverantörs tillverkningskapacitet eller en tjänsteleverantörs tekniska kapacitet och, om det behövs, leverantörens undersöknings- och forskningsresurser samt åtgärder för kvalitetskontroll.
12 §
Bevis enligt 11 § andra stycket 11 får ges genom ett system för granskning av säkerhetsskyddet. En upphandlande myndighet eller enhet får ge leverantörer som ännu inte har granskats genom ett sådant system en förlängd tidsfrist för att säkerhetsskyddet ska kunna granskas. Den upphandlande myndigheten eller enheten ska i så fall i annonsen om upphandling ange att den möjligheten finns och tidsfristen för att ordna det.
13 §
En upphandlande myndighet eller enhet får begära att ett behörigt organ i anbudssökandes stat kontrollerar att de krav i fråga om informationssäkerhet som den upphandlande myndigheten eller enheten ställer är uppfyllda när det gäller
1. de lokaler och installationer som planeras att användas,
2. de industriella och administrativa förfaranden som kommer att tillämpas,
3. formerna för informationsstyrning, och
4. den personal som kommer att arbeta med att genomföra kontraktet.
14 §
Om en leverantör har ett godtagbart skäl för att inte visa de handlingar och uppgifter som den upphandlande myndigheten eller enheten begär, får leverantören styrka sin tekniska eller yrkesmässiga kapacitet med någon annan handling som den upphandlande myndigheten eller enheten finner lämplig.
Tillgång till andra företags kapacitet
15 §
En leverantör får vid behov när det gäller ett visst kontrakt åberopa andra företags ekonomiska, tekniska och yrkesmässiga kapacitet. Leverantören ska genom att tillhandahålla ett åtagande från företagen i fråga eller på annat sätt visa att leverantören kommer att förfoga över nödvändiga resurser när kontraktet ska fullgöras.
Leverantörers yrkeskunnande
16 §
Vid bedömningen av en leverantörs förmåga att fullgöra ett varukontrakt som innefattar monterings- eller installationsarbeten, tjänster eller byggentreprenad, får särskild vikt fästas vid yrkeskunnande, effektivitet, erfarenhet och tillförlitlighet.
Kvalitetsstyrningsstandarder
17 §
Om en upphandlande myndighet eller enhet kräver att leverantören visar upp ett intyg utfärdat av ett oberoende ackrediterat organ om att leverantören iakttar vissa kvalitetsstyrningsstandarder, ska myndigheten eller enheten hänvisa till sådana kvalitetsstyrningssystem som bygger på relevanta europeiska standarder på området och som är certifierade av oberoende ackrediterade organ vilka uppfyller europeiska standarder för ackreditering och certifiering.
Myndigheten eller enheten ska godkänna likvärdiga intyg från oberoende ackrediterade organ som är etablerade inom EES. Den ska även godta andra bevis på likvärdiga kvalitetsstyrningssystem som lämnas av leverantörer.
Standarder för miljöledning
18 §
Om en upphandlande myndighet eller enhet i de fall som avses i 11 § andra stycket 7 kräver att få tillgång till ett av ett oberoende organ upprättat certifikat som intygar att leverantören uppfyller vissa miljöledningsstandarder, ska myndigheten eller enheten hänvisa till Europaparlamentets och rådets förordning (EG) nr 1221/2009 av den 25 november 2009 om frivilligt deltagande för organisationer i gemenskapens miljölednings- och miljörevisionsordning (Emas) och om upphävande av förordning (EG) nr 761/2001 och kommissionens beslut 2001/681 och 2006/193/EG eller till miljöledningsstandarder som bygger på relevanta europeiska eller internationella standarder. Miljöledningsstandarderna ska vara certifierade av organ som uppfyller unionslagstiftningen eller internationella standarder för certifiering.
Myndigheten eller enheten ska godta likvärdiga intyg från andra organ som är etablerade inom EES. Den ska även godta andra bevis på likvärdiga miljöledningsåtgärder som lämnas av leverantörer.
Officiella förteckningar
19 §
Om en leverantör är registrerad i en officiell förteckning över godkända leverantörer i ett land inom EES upprättad av behöriga myndigheter eller innehar ett certifikat utfärdat av ett certifieringsorgan som uppfyller europeiska standarder för certifiering, får det antas att leverantören uppfyller de förutsättningar och krav som anges i
1. 11 kap. 1 §, 2 § första stycket 1-4 och 7, samt i detta kapitel 7 §, 8 § första stycket 1 och 2 samt 11 § andra stycket 1, 3, 6, 8 och 9 när det gäller byggentreprenörer,
2. 11 § andra stycket 2-5 och 10 när det gäller varuleverantörer, eller
3. 11 § andra stycket 2 och 4-9 när det gäller tjänsteleverantörer.
Begränsad kontroll
20 §
I ett selektivt eller förhandlat förfarande eller vid en konkurrenspräglad dialog får en upphandlande myndighet eller enhet begränsa kontrollen av sådana handlingar som avses i 11 kap. samt 12 kap. 2 och 7-18 §§ som intygar leverantörens lämplighet till de anbudssökande som myndigheten eller enheten avser att bjuda in att lämna anbud respektive att förhandla.
Leverantören ska ges skälig tid att komma in med de begärda handlingarna.
13 kap. Tilldelning av kontrakt
Alternativa grunder för tilldelning av kontrakt
1 §
En upphandlande myndighet eller enhet ska anta antingen
1. det anbud som är det ekonomiskt mest fördelaktiga för den upphandlande myndigheten eller enheten, eller
2. det anbud som innehåller det lägsta priset.
Vid bedömningen av vilket anbud som är det ekonomiskt mest fördelaktiga, ska myndigheten eller enheten ta hänsyn till olika kriterier som är kopplade till föremålet för kontraktet, såsom pris, leverans- eller genomförandetid, miljöegenskaper, driftkostnader, kostnadseffektivitet, kvalitet, ekonomisk livslängd, lönsamhet, försörjningstrygghet, samverkansförmåga, operativa egenskaper, funktionella och tekniska egenskaper, service och tekniskt stöd.
En upphandlande myndighet eller enhet ska i annonsen om upphandlingen eller i förfrågningsunderlaget ange vilken grund för tilldelning av kontraktet som kommer att tillämpas.
Viktning av kriterier
2 §
Den upphandlande myndigheten eller enheten ska ange hur sådana kriterier som avses i 1 § andra stycket kommer att viktas inbördes vid bedömningen av vilket anbud som är det ekonomiskt mest fördelaktiga. Kriterieviktningen får anges som intervall med en lämplig största tillåtna spridning.
Om det enligt den upphandlande myndigheten eller enheten inte är möjligt att ange viktningen av de olika kriterierna, ska dessa anges i fallande prioritetsordning.
Viktningen av kriterierna eller kriteriernas prioritetsordning ska anges i
1. annonsen om upphandlingen,
2. förfrågningsunderlaget,
3. en inbjudan att lämna anbud eller att delta i förhandlingar,
4. det beskrivande dokumentet, eller
5. de kompletterande handlingarna.
Onormalt låga anbud
3 §
En upphandlande myndighet eller enhet får förkasta ett anbud om den finner att priset är onormalt lågt. Anbudet får dock förkastas först sedan myndigheten eller enheten skriftligen begärt en förklaring till det låga anbudet och inte fått ett tillfredsställande svar.
En begäran om förklaring kan gälla
1. om anbudsgivaren kan utnyttja särskilt kostnadseffektiva metoder att fullgöra kontraktet,
2. om anbudsgivaren kan utnyttja tekniska lösningar eller ovanligt gynnsamma förhållanden för att fullgöra kontraktet,
3. egenarten hos de varor, tjänster eller byggentreprenader som föreslås av anbudsgivaren,
4. om anbudsgivaren iakttar de bestämmelser om arbetarskydd och arbetsförhållanden som gäller på den ort där kontraktet ska fullgöras, och
5. om anbudsgivaren fått möjlighet att erhålla statligt stöd.
Den upphandlande myndigheten eller enheten ska ge anbudsgivaren tillfälle att yttra sig över myndighetens eller enhetens skäl för att förkasta anbudet med beaktande av de lämnade förklaringarna.
4 §
Om en upphandlande myndighet eller enhet finner att ett anbud är onormalt lågt på grund av att anbudsgivaren har fått statligt stöd, får myndigheten eller enheten begära en förklaring av anbudsgivaren. Kan anbudsgivaren inte efter en sådan begäran och inom en skälig tidsfrist som angetts av den upphandlande myndigheten eller enheten visa att det är fråga om ett med EUF-fördraget förenligt stöd, får anbudet förkastas.
En upphandlande myndighet eller enhet som förkastar ett anbud enligt första stycket ska underrätta Europeiska kommissionen om det.
14 kap. Underentreprenad
Anbudsgivarens val av underleverantör
Huvudregel
1 §
Den utvalda anbudsgivaren ska ha möjlighet att välja sina underleverantörer för samtliga underleverantörskontrakt som inte omfattas av 3 eller 5 §.
Uppgifter om underentreprenad
2 §
Den upphandlande myndigheten eller enheten får begära att anbudsgivaren i sitt anbud ska ange hur stor del av kontraktet som kan komma att läggas ut på underentreprenad, förslag på underleverantör och föremålet för underleverantörskontraktet.
Den upphandlande myndigheten eller enheten får begära att anbudsgivaren ska ange alla ändringar som uppstår på underleverantörsnivå under genomförandet av kontraktet.
Den upphandlande myndighetens eller enhetens krav på underentreprenad
Förutsättningar
3 §
Den upphandlande myndigheten eller enheten får begära att den utvalda anbudsgivaren lägger ut en del av kontraktet på underentreprenad.
Den upphandlande myndigheten eller enheten ska vid en begäran enligt första stycket ange den procentuella andel som måste läggas ut på underentreprenad i form av intervallvärden med en minimiandel och en maximiandel, med möjlighet för anbudsgivaren att öka denna andel. Maximiandelen får dock inte överstiga 30 procent av kontraktets värde.
Den upphandlande myndigheten eller enheten ska vid en sådan begäran som avses i första stycket kräva att anbudsgivaren i anbudet anger vilken eller vilka delar av anbudet som anbudsgivaren avser att lägga ut på underentreprenad.
4 §
Den upphandlande myndigheten eller enheten får begära att anbudsgivaren ska ange vilken eller vilka delar av anbudet som kan komma att läggas ut på underentreprenad utöver den minimiandel som måste läggas ut enligt 3 § och att ange vilka underleverantörer de avser att anlita.
Villkor om tilldelning av underentreprenad
5 §
Den upphandlande myndigheten eller enheten får kräva att den utvalda anbudsgivaren, om denne inte är en upphandlande myndighet eller enhet, ska tillämpa 9-11 §§ för samtliga eller vissa underleverantörskontrakt. Den upphandlande myndigheten eller enheten ska i sådant fall i kontraktet med anbudsgivaren uppställa villkor om att anbudsgivaren, vid tilldelning av ett underleverantörskontrakt till tredje man, ska tillämpa 9-11
§§.
Ställer den upphandlande myndigheten eller enheten krav på underentreprenad enligt 3 §, ska den kräva att den utvalda anbudsgivaren för dessa underleverantörskontrakt ska tillämpa 9-11 §§ enligt första stycket.
Företag som går samman och anknutna företag
6 §
Vid tillämpningen av 5 § ska, om flera företag går samman för att erhålla ett kontrakt, inte något av dem anses som tredje man. Detsamma gäller ett anknutet företag.
Anbudsgivarens anbud ska innehålla en uttömmande förteckning över företag som avses i första stycket. Förteckningen ska uppdateras när ändringar inträffar i förhållandena mellan företagen.
Avvisning av underleverantör
7 §
En upphandlande myndighet eller enhet får avvisa en underleverantör som anbudsgivaren valt i samband med tilldelningsförfarandet för huvudkontraktet eller som den utvalda anbudsgivaren valt ut under genomförandet av kontraktet. Ett sådant avvisande får endast grunda sig på de kriterier som tillämpats vid urvalet av anbudsgivare för huvudkontraktet.
Den upphandlande myndigheten eller enheten ska lämna en skriftlig motivering till anbudsgivaren eller den utvalda anbudsgivaren om skälen för avvisningen.
Innehåll i annonsen
8 §
De krav som avses i 2-5 och 7 §§ ska anges i annonsen om upphandling.
Skyldigheter för anbudsgivare som inte är upphandlande myndighet eller enhet
Allmänna principer
9 §
Den utvalda anbudsgivaren ska behandla underleverantörer på ett likvärdigt och icke-diskriminerande sätt samt agera på ett öppet sätt.
Annonsering av underentreprenadkontrakt
10 §
När en utvald anbudsgivare, som inte är en upphandlande myndighet eller enhet, avser att tilldela en tredje man ett underleverantörskontrakt som har ett värde som beräknas uppgå till minst tillämpligt tröskelvärde i 3 kap. 1 § första stycket ska anbudsgivaren annonsera om det.
Värdet av underentreprenadkontraktet ska beräknas enligt 3 kap.
Annonseringen ska ske enligt 8 kap. 1 §. Vid behov ska annonsen även innehålla den upphandlande myndighetens eller enhetens godkännande. Annonsering krävs dock inte om underleverantörskontraktet uppfyller de villkor som anges i 4 kap. 4-10 §§.
Den utvalda anbudsgivaren får annonsera underentreprenaden enligt 8 kap. 1 § även om någon sådan skyldighet inte föreligger.
Kriterier för urval
11 §
I annonsen ska den utvalda anbudsgivaren ange kriterierna för det urval som föreskrivs av den upphandlande myndigheten eller enheten och andra kriterier som gäller för valet av underleverantör. Dessa kriterier ska vara förenliga med de kriterier som tillämpats av den upphandlande myndigheten eller enheten vid urvalet av anbudsgivare för huvudkontraktet.
De kvalifikationer som krävs måste ha ett direkt samband med föremålet för underleverantörskontraktet och den minimikapacitet som krävs måste stå i proportion till detta föremål.
Ramavtal
12 §
Den utvalda anbudsgivaren kan uppfylla kraven i 3 eller 5
§ genom att tilldela underleverantörskontrakt på grundval av ett ramavtal. Ramavtalet ska tilldelas med tillämpning av 9-11
§§.
Underleverantörskontrakt som grundar sig på ett ramavtal ska tilldelas inom ramen för de villkor som fastställts i ramavtalet. Övriga villkor i underleverantörskontraktet ska vara förenliga med ramavtalets villkor.
Underleverantörskontrakt som avses i första och andra styckena får endast slutas med leverantörer som är parter i ramavtalet.
13 §
Ett ramavtal som avses i 12 § får löpa under längre tid än sju år endast om det är motiverat av den levererade varans, anläggningens eller konstruktionens förväntade livslängd och de tekniska svårigheter som ett byte av leverantör kan orsaka.
Undantag från kravet att anlita underleverantör
14 §
Den utvalda anbudsgivaren är inte skyldig att anlita underleverantörer om anbudsgivaren kan visa att ingen av de underleverantörer som deltog i konkurrensutsättningen eller deras anbud uppfyller de kriterier som anges i annonsen om underentreprenad och det innebär att den utvalda anbudsgivaren därför inte kan uppfylla de krav som anges i huvudkontraktet.
15 kap. Annonspliktiga upphandlingar under tröskelvärdena och  annonspliktiga upphandlingar av tjänster enligt bilaga 3
Tillämpningsområdet
1 §
Detta kapitel gäller för
1. upphandling vars värde beräknas understiga det tröskelvärde  som avses i 3 kap. 1 §, och
2. upphandling av en tjänst av sådant slag som anges i  bilaga 3.
Vid upphandling enligt detta kapitel gäller även  bestämmelserna i 1-3 kap. och 16-18 kap.
Om direktupphandling får användas enligt 15 a kap. gäller  endast bestämmelserna i det kapitlet.
Lag (2021:1112)
.
Principer för upphandling
2 §
En upphandlande myndighet eller enhet ska behandla  leverantörer på ett likvärdigt och icke-diskriminerande sätt  samt genomföra upphandlingar på ett öppet sätt. Upphandlingar  ska vidare genomföras i enlighet med principerna om ömsesidigt  erkännande och proportionalitet.
Lag (2021:1112)
.
Anbud i grupp
3 §
En grupp av leverantörer får delta i en upphandling. En  upphandlande myndighet eller enhet får inte ställa upp villkor  om att en sådan grupp ska ha en viss juridisk form för att få  lämna en anbudsansökan eller ett anbud. Myndigheten eller  enheten får dock begära att gruppen ska ha en viss juridisk  form när den har blivit tilldelad kontraktet, om det krävs för  att kontraktet ska kunna fullgöras på ett tillfredsställande  sätt.
Lag (2021:1112)
.
Tillgång till andra företags kapacitet
4 §
En leverantör får när det gäller ett visst kontrakt vid  behov åberopa ett annat företags kapacitet. Leverantören ska i  sådant fall visa att den kommer att förfoga över nödvändiga  resurser när kontraktet ska fullgöras.
Lag (2021:1112)
.
Annonsering
Anbudsinfordran genom annons
5 §
En upphandlande myndighet eller enhet ska genom en  anbudsinfordran informera om sin avsikt att tilldela ett  kontrakt eller ingå ett ramavtal. En anbudsinfordran ska göras  genom en annons om upphandling eller en förhandsannons.
Lag (2021:1112)
.
Efterannonsering av upphandlingsresultatet
6 §
En upphandlande myndighet eller enhet som har tilldelat  ett kontrakt eller ingått ett ramavtal ska genom en  efterannons informera om upphandlingsresultatet senast 
48 dagar efter det att kontraktet tilldelats eller ramavtalet  ingicks.
Myndigheten eller enheten behöver inte efterannonsera vid  tilldelning av kontrakt som görs med stöd av ett ramavtal.
Lag (2021:1112)
.
Annonsering i registrerade annonsdatabaser
7 §
Annonser enligt detta kapitel ska publiceras i en  annonsdatabas som är registrerad enligt lagen (2019:668) om  upphandlingsstatistik.
Lag (2021:1112)
.
Upphandlingsdokumenten
Innehållet i upphandlingsdokumenten
8 §
Upphandlingsdokumenten ska innehålla uppgifter om
1. hur förfarandet ska genomföras,
2. vilka krav som en anbudssökande eller anbudsgivare ska  uppfylla för att få delta i upphandlingen,
3. vilka minimikrav som ett anbud ska uppfylla,
4. vilka tilldelningskriterier som ska användas och deras  viktning eller prioritetsordning, och
5. vilka kommersiella villkor och andra särskilda villkor som  ska gälla vid fullgörande av kontraktet.
Upphandlingsdokumenten ska även innehålla de uppgifter i  övrigt som är relevanta.
Med upphandlingsdokument avses varje dokument som en  upphandlande myndighet eller enhet använder för att beskriva  eller fastställa innehållet i upphandlingen.
Lag (2021:1112)
.
Tillgång till upphandlingsdokumenten
9 §
En upphandlande myndighet eller enhet ska ge fri, direkt,  fullständig och kostnadsfri tillgång till  upphandlingsdokumenten från den dag då annonsen publicerades  eller, om dokumenten tillkommer i ett senare skede i  upphandlingsprocessen, så snart som möjligt.
Lag (2021:1112)
.
Tid för att komma in med anbud
10 §
Anbudssökande och anbudsgivare ska ges skälig tid att  komma in med anbudsansökningar eller anbud.
Lag (2021:1112)
.
Kommunikation vid en upphandling
11 §
Förfarandet vid en upphandling är skriftligt. Muntlig  kommunikation får användas som ett komplement om den  upphandlande myndigheten eller enheten bedömer att det är  lämpligt. Om muntlig kommunikation används ska myndigheten  eller enheten dokumentera alla muntligt lämnade uppgifter som  är av betydelse för upphandlingen.
Lag (2021:1112)
.
Kompletterande information om upphandlingsdokumenten
12 §
En upphandlande myndighet eller enhet ska på begäran av  en leverantör lämna kompletterande upplysningar om  upphandlingsdokumenten senast sex dagar före angiven sista dag  för anbud, förutsatt att upplysningarna har begärts i god tid.
Samma tidsfrist gäller om myndigheten eller enheten på eget  initiativ vill lämna kompletterande upplysningar om innehållet  i upphandlingsdokumenten.
Upplysningarna enligt första och andra styckena ska lämnas  skriftligen på ett sådant sätt att alla leverantörer som  deltar eller önskar delta i upphandlingen kan få del av dem.
Lag (2021:1112)
.
Förlängning av tiden för att komma in med anbud
13 §
Tiden för att komma in med anbud ska förlängas så att  alla leverantörer ska kunna få kännedom om all den information  som behövs för att utarbeta ett anbud, om
1. kompletterande upplysningar inte lämnas inom den tidsfrist  som anges i 12 §, eller
2. väsentliga ändringar görs i upphandlingsdokumenten.
Lag (2021:1112)
.
Dialog i en upphandling
14 §
En upphandlande myndighet eller enhet får ha en dialog  med en eller flera leverantörer i en pågående upphandling. Med  dialog avses ett informationsutbyte mellan en upphandlande  myndighet eller enhet och en leverantör.
En dialog får omfatta rättelser av fel samt förtydliganden och  kompletteringar av anbudet eller andra handlingar som  leverantören har lämnat in. Om myndigheten eller enheten  tillåter en leverantör att rätta, förtydliga eller komplettera  ska övriga leverantörer ges motsvarande möjlighet.
Lag (2021:1112)
.
Förhandling i en upphandling
15 §
En upphandlande myndighet eller enhet får förhandla med  en leverantör om
1. alla aspekter av upphandlingsdokumenten, förutom minimikrav  och tilldelningskriterier, och
2. alla aspekter av anbudet eller andra handlingar som har  lämnats in av leverantören.
Lag (2021:1112)
.
Uteslutning av leverantörer
16 §
En leverantör får uteslutas från att delta i en  upphandling i enlighet med det som föreskrivs i 11 kap. 1-3 §§. En leverantör får också uteslutas om den på andra  grunder som anges i upphandlingsdokumenten är olämplig att  delta i upphandlingen.
En upphandlande myndighet eller enhet ska, innan den beslutar  att utesluta en leverantör, ge leverantören tillfälle att inom  en bestämd tid yttra sig över de omständigheter som enligt  myndigheten eller enheten utgör skäl för uteslutning.
Lag (2021:1112)
.
Onormalt låga anbud
17 §
En upphandlande myndighet eller enhet får förkasta ett  anbud om den finner att anbudet är onormalt lågt. Anbudet får  dock förkastas först sedan myndigheten eller enheten begärt en  förklaring och inte fått tillfredsställande svar.
Lag (2021:1112)
.
Information om beslut
Skriftlig underrättelse om beslut
18 §
En upphandlande myndighet eller enhet ska snarast möjligt  underrätta anbudssökandena och anbudsgivarna om de beslut som  har fattats om att tilldela ett kontrakt eller att ingå ett  ramavtal. Underrättelsen ska vara skriftlig och innehålla  skälen för beslutet och en uppgift om den period under vilken  avtal enligt 16 kap. 1 § inte får ingås (avtalsspärr).
Om myndigheten eller enheten använder sig av ett ramavtal  eller någon annan metod för upphandling som innebär löpande  tilldelning av kontrakt, ska anbudsgivarna skriftligen  underrättas om ett beslut om tilldelning av kontrakt när  beslutet har föregåtts av en förnyad konkurrensutsättning  eller annan anbudsgivning i konkurrens. Underrättelsen ska  innehålla skälen för beslutet. Om myndigheten eller enheten  väljer att iaktta en avtalsspärr enligt 16 kap. 1 §, ska  underrättelsen innehålla uppgift om det och om avtalsspärrens  längd.
En underrättelse enligt första eller andra stycket innebär  inte att ett anbud förfaller.
Lag (2021:1112)
.
Upplysningar om skälen för beslut på begäran av leverantör
19 §
En upphandlande myndighet eller enhet ska till den  anbudssökande eller anbudsgivare som begär det lämna  upplysningar om skälen för att dennes ansökan har avslagits  eller anbud har förkastats. Myndigheten eller enheten ska  vidare på begäran av en anbudsgivare som har lämnat ett  godtagbart anbud lämna upplysningar om de relativa fördelarna  med det valda anbudet.
Upplysningarna ska lämnas snarast möjligt och senast inom 
15 dagar från det att en skriftlig begäran kom in till  myndigheten eller enheten.
Lag (2021:1112)
.
Underrättelse om att upphandlingen avbryts eller görs om
20 §
En upphandlande myndighet eller enhet ska snarast möjligt  underrätta anbudssökandena och anbudsgivarna om myndigheten  eller enheten beslutar att avbryta upphandlingen efter  anbudsinfordran samt vid beslut att göra om upphandlingen.  Underrättelsen ska vara skriftlig och innehålla skälen för  beslutet.
Lag (2021:1112)
.
Dokumentation
Dokumentation av genomförandet av en upphandling
21 §
En upphandlande myndighet eller enhet ska dokumentera  genomförandet av en upphandling. Dokumentationen ska vara  tillräcklig för att myndigheten eller enheten ska kunna  motivera sina beslut under upphandlingens samtliga skeden.
Lag (2021:1112)
.
Bevarande av handlingar
22 §
I arkivlagen (1990:782) finns bestämmelser om  myndigheters och vissa andra organs arkiv. För en upphandlande  myndighet eller enhet som inte omfattas av arkivlagen gäller  andra och tredje styckena.
När en upphandling har avslutats eller ett ramavtal har  ingåtts ska en upphandlande myndighet eller enhet på ett  betryggande sätt förvara anbudsansökningar och anbud med  tillhörande beskrivningar, modeller och ritningar samt  anbudsförteckningar, sammanställningar, sådana dokument som  avses i 21 § och liknande handlingar. Handlingarna ska bevaras  minst fyra år från den dag då kontraktet tilldelades.
En upphandlande myndighet eller enhet ska även bevara det  kontrakt eller det ramavtal som har ingåtts efter en  upphandling. Kontraktet eller ramavtalet ska bevaras  åtminstone under sin löptid.
Lag (2021:1112)
.
Särskilda bestämmelser för upphandling av tjänster enligt  bilaga 3
Tekniska specifikationer
23 §
Om en upphandling avser en tjänst av sådant slag som  anges i bilaga 3 (B-tjänst) ska 7 kap. 1-3, 5, 6 och 8 §§ om  tekniska specifikationer tillämpas, när värdet av kontraktet  uppgår till minst det tröskelvärde som avses i 3 kap. 1 §.
Lag (2021:1112)
.
Meddelande till kommissionen om resultatet av en upphandling  av B-tjänster
24 §
Om en upphandling avser en tjänst av sådant slag som  anges i bilaga 3 (B-tjänst), och värdet av kontraktet uppgår  till minst det tröskelvärde som avses i 3 kap. 1 §, ska den  upphandlande myndigheten eller enheten senast inom 48 dagar  efter det att kontraktet tilldelades meddela detta till  Europeiska kommissionen.
Lag (2021:1112)
.
Bemyndigande
25 §
Regeringen får meddela föreskrifter om innehållet i och  offentliggörandet av annonser enligt detta kapitel.
Lag (2021:1112)
.
15 a kap. Direktupphandling
Tillämpningsområdet
1 §
Detta kapitel gäller vid direktupphandling. Med  direktupphandling avses ett förfarande för tilldelning av  kontrakt eller ingående av ramavtal utan krav på att den  upphandlande myndigheten eller enheten först ska informera om  sin avsikt att upphandla genom en annons om anbudsinfordran.
Vid direktupphandling gäller även 1-3 kap. och 16-18 kap.
Lag (2021:1112)
.
Direktupphandling till låga värden
2 §
Direktupphandling får användas om värdet av upphandlingen  beräknas understiga 1 200 000 kronor.
Lag (2021:1112)
.
Direktupphandling i särskilda situationer
3 §
Direktupphandling får användas om
1. förhållandena motsvarar de förhållanden som enligt 4 kap. 
4-10 §§ gör det tillåtet att använda ett förhandlat förfarande  utan föregående annonsering, eller
2. det finns synnerliga skäl.
Direktupphandling enligt första stycket får endast användas om  värdet av upphandlingen beräknas understiga det tröskelvärde  som avses i 3 kap. 1 § eller om upphandlingen avser en tjänst  av sådant slag som anges i bilaga 3.
Lag (2021:1112)
.
Direktupphandling i samband med överprövning
4 §
Direktupphandling får användas vid en anskaffning som är  nödvändig för att tillgodose ett angeläget behov som har  uppstått till följd av att en allmän förvaltningsdomstol
1. handlägger eller har avgjort ett mål om överprövning av en  upphandling och avtal inte får ingås,
2. har beslutat att upphandlingen ska göras om eller rättas,  eller
3. handlägger ett mål om överprövning av ett avtals giltighet  och avtalet inte får fullgöras.
Lag (2021:1112)
.
5 §
Ett kontrakt som tilldelas genom direktupphandling enligt 
4 § får inte ha längre löptid eller vara mer omfattande än vad  som krävs med hänsyn till upphandlingens syfte.
Direktupphandling enligt 4 § får endast användas om  upphandlingens värde beräknas understiga det tröskelvärde som  avses i 3 kap. 1 § eller om upphandlingen avser ett sådant  delkontrakt som enligt 3 kap. 6 § får tilldelas enligt 15 kap.
Lag (2021:1112)
.
Principer för direktupphandling
6 §
Vid direktupphandling ska den upphandlande myndigheten  eller enheten behandla leverantörer på ett likvärdigt och  icke-diskriminerande sätt samt genomföra upphandlingen på ett  öppet sätt. Upphandlingen ska vidare genomföras i enlighet med  principerna om ömsesidigt erkännande och proportionalitet.
Lag (2021:1112)
.
Annons om avsikt att direktupphandla
7 §
En upphandlande myndighet eller enhet som avser att  tilldela ett kontrakt eller ingå ett ramavtal genom  direktupphandling får informera om sin avsikt genom att  publicera en annons om upphandlingen i en annonsdatabas som är  registrerad enligt lagen (2019:668) om upphandlingsstatistik.
I 16 kap. 3 § finns en bestämmelse om avtalsspärr vid  annonsering enligt första stycket.
Lag (2021:1112)
.
Skriftlig underrättelse om beslut
8 §
En upphandlande myndighet eller enhet som har begärt in  anbud från fler än en leverantör ska snarast möjligt  underrätta de leverantörer som har lämnat anbud i  upphandlingen om sitt beslut att tilldela ett kontrakt eller  ingå ett ramavtal. Underrättelsen ska vara skriftlig.
Underrättelsen utlöser inte någon avtalsspärr enligt 16 kap. 
1 §.
Lag (2021:1112)
.
Dokumentation
Dokumentation av en direktupphandling
9 §
En upphandlande myndighet eller enhet ska dokumentera  genomförandet av en direktupphandling om upphandlingens värde  uppgår till minst 100 000 kronor. Dokumentationen ska vara  tillräcklig för att myndigheten eller enheten ska kunna  motivera sina beslut under upphandlingens samtliga skeden.
Lag (2021:1112)
.
Bevarande av handlingar
10 §
I arkivlagen (1990:782) finns bestämmelser om  myndigheters och vissa andra organs arkiv. För en upphandlande  myndighet eller enhet som inte omfattas av arkivlagen gäller  andra och tredje styckena.
När en upphandling har avslutats eller ett ramavtal har  ingåtts ska en upphandlande myndighet eller enhet på ett  betryggande sätt förvara anbudsansökningar och anbud med  tillhörande beskrivningar, modeller och ritningar samt  anbudsförteckningar, sammanställningar, sådana dokument som  avses i 9 § och liknande handlingar. Handlingarna ska bevaras  minst fyra år från den dag då kontraktet tilldelades.
En upphandlande myndighet eller enhet ska även bevara det  kontrakt eller det ramavtal som har ingåtts genom en  direktupphandling. Kontraktet eller ramavtalet ska bevaras  åtminstone under sin löptid.
Lag (2021:1112)
.
Efterannonsering
Efterannonsering av upphandlingsresultatet
11 §
En upphandlande myndighet eller enhet som har tilldelat  ett kontrakt eller ingått ett ramavtal ska genom en annons  informera om upphandlingsresultatet senast 48 dagar efter det  att kontraktet tilldelats eller ramavtalet ingicks 
(efterannons).
Myndigheten eller enheten behöver inte efterannonsera vid  tilldelning av kontrakt som görs med stöd av ett ramavtal  eller om upphandlingens värde understiger 1 200 000 kronor.
Lag (2021:1112)
.
Annonsering i registrerade annonsdatabaser
12 §
En efterannons enligt 11 § ska publiceras i en  annonsdatabas som är registrerad enligt lagen (2019:668) om  upphandlingsstatistik.
Lag (2021:1112)
.
Riktlinjer för direktupphandling
13 §
En upphandlande myndighet eller enhet ska besluta om  riktlinjer för direktupphandling.
Lag (2021:1112)
.
Bemyndigande
14 §
Regeringen får meddela föreskrifter om innehållet i och  offentliggörandet av annonser enligt detta kapitel.
Lag (2021:1112)
.
16 kap. Avtalsspärr, överprövning och skadestånd
Avtalsspärr
Allmänna bestämmelser om avtalsspärr
1 §
Om en upphandlande myndighet eller enhet är skyldig att  skicka en underrättelse om tilldelningsbeslut enligt 10 kap. 
9 § första stycket eller 15 kap. 18 § första stycket och  underrättelsen har skickats med ett elektroniskt medel, får  den upphandlande myndigheten eller enheten inte ingå avtal 
(avtalsspärr) förrän tio dagar har gått från det att  underrättelsen skickades.
Om underrättelsen har skickats på annat sätt än med ett  elektroniskt medel till en eller flera anbudssökande eller  anbudsgivare, får avtal inte ingås förrän 15 dagar har gått  från utskickandet.
Om en upphandlande myndighet eller enhet i underrättelsen har  angett en längre avtalsspärr än den föreskrivna minimifristen,  får avtal inte ingås förrän efter utgången av den angivna  perioden.
Lag (2021:1112)
.
Undantag från avtalsspärr
2 §
Avtalsspärr gäller inte
1. vid tilldelning av kontrakt för vilka undantag beslutats  med stöd av 1 kap. 9 §,
2. vid tilldelning av kontrakt efter upphandling utan  föregående annonsering med stöd av 4 kap. 4-10 §§, eller
3. vid tilldelning av kontrakt på grund av ramavtal enligt 
5 kap. 7 §.
Lag (2021:1112)
.
Avtalsspärr vid förhandsinsyn
3 §
Vid annonsering enligt 8 kap. 4 § eller 15 a kap. 7 § får  den upphandlande myndigheten eller enheten inte ingå avtal  förrän tio dagar har gått från det att annonsen publicerats.
Lag (2021:1112)
.
Överprövning
Allmänna bestämmelser om överprövning
4 §
Efter ansökan av en leverantör som anser sig ha lidit eller kunna komma att lida skada får allmän förvaltningsdomstol överpröva
1. en upphandling, och
2. giltigheten av ett avtal som har slutits mellan en upphandlande myndighet eller enhet och en leverantör.
Behörig domstol
5 §
En ansökan om överprövning ska göras hos den förvaltningsrätt i vars domkrets den upphandlande myndigheten eller enheten har sin hemvist.
Prövningstillstånd krävs vid överklagande till kammarrätten.
Handläggningen i domstol
5 a §
Mål om överprövning av en upphandling eller av ett  avtals giltighet ska handläggas skyndsamt.
Lag (2022:781)
.
5 b §
En omständighet som den sökande leverantören åberopar  till grund för sin talan senare än tre veckor från den dag då  ansökan om överprövning kom in till förvaltningsrätten får  beaktas av rätten endast om leverantören gör sannolikt att den  inte har kunnat åberopa omständigheten tidigare eller annars  har haft giltig ursäkt att inte göra det.
Lag (2022:781)
.
5 c §
En omständighet som en part åberopar till grund för sin  talan först i kammarrätten får beaktas av rätten endast om  parten gör sannolikt att den inte har kunnat åberopa  omständigheten i förvaltningsrätten eller annars har haft  giltig ursäkt att inte göra det.
Rätten får dock alltid beakta sådana omständigheter som  åberopas till grund för att ett avtal ska få bestå vid en  prövning enligt 14 §.
Lag (2022:781)
.
5 d §
Bestämmelserna i 5 b och 5 c §§ gäller inte vid en  överprövning av ett avtals giltighet på yrkande av en  leverantör enligt 7 §.
Lag (2022:781)
.
Överprövning av en upphandling
6 §
Om den upphandlande myndigheten eller enheten har brutit  mot någon bestämmelse i denna lag och detta har medfört att  leverantören har lidit eller kan komma att lida skada, ska  rätten besluta att upphandlingen ska göras om eller att den  får avslutas först sedan rättelse har gjorts.
En upphandling får inte överprövas efter det att avtal har  slutits mellan den upphandlande myndigheten eller enheten och  en leverantör.
Lag (2021:1112)
.
7 §
Om den upphandlande myndigheten eller enheten under pågående överprövning av en upphandling ingår ett avtal i strid med 1, 3, 8, 9 eller 10 §, ska rätten, på yrkande av leverantören, överpröva avtalets giltighet i enlighet med 13-15 §§.
Förlängd avtalsspärr
8 §
Om en ansökan om överprövning av en upphandling har gjorts, fortsätter avtalsspärr enligt 1 eller 3 § att gälla under handläggningen i förvaltningsrätten (förlängd avtalsspärr).
Rätten får besluta att någon förlängd avtalsspärr inte ska gälla.
Interimistiskt beslut vid överprövning av en upphandling
9 §
I fall då avtalsspärr enligt 1, 3 eller 8 § inte gäller  får rätten besluta att den upphandlande myndigheten eller  enheten inte får ingå avtal innan något annat har bestämts.
Rätten får avstå från att fatta beslut enligt första stycket,  om den skada eller olägenhet som åtgärden skulle medföra kan  bedömas vara större än skadan för leverantören.
Rätten ska vid bedömningen ta hänsyn till användarnas  intresse, allmänintresset och övriga berörda intressen.
Lag (2016:391)
.
Tiodagarsfrist
10 §
När en förlängd avtalsspärr gäller enligt 8 §, får den upphandlande myndigheten eller enheten inte ingå avtal förrän tio dagar har gått från det att förvaltningsrätten har avgjort målet.
När en förvaltningsrätt eller en kammarrätt har fattat ett interimistiskt beslut enligt 9 §, får avtal inte ingås förrän tio dagar har gått från det att domstolen har avgjort målet eller upphävt beslutet.
När Högsta förvaltningsdomstolen har fattat ett interimistiskt beslut enligt 9 § och beslutat att återförvisa målet till lägre instans, får avtal inte ingås förrän tio dagar har gått från beslutet om återförvisning.
Rätten får besluta att någon tiodagarsfrist inte ska gälla.
Tidsfrister för ansökan om överprövning av en upphandling
11 §
En ansökan om överprövning av en upphandling ska ha kommit in till förvaltningsrätten före utgången av en sådan avtalsspärr som avses i 1 eller 3 §.
12 §
En ansökan om överprövning av ett beslut att avbryta en upphandling ska ha kommit in till förvaltningsrätten innan tio dagar har gått från det att den upphandlande myndigheten eller enheten med ett elektroniskt medel har skickat en underrättelse om beslutet och angett skälen för detta.
Om underrättelsen har skickats på annat sätt än med ett elektroniskt medel till en eller flera anbudssökande eller anbudsgivare, ska en ansökan om överprövning ha kommit in till förvaltningsrätten innan 15 dagar har gått från utskickandet.
Överprövning av ett avtals giltighet
13 §
Rätten ska besluta att ett avtal som har slutits mellan  en upphandlande myndighet eller enhet och en leverantör är  ogiltigt, om avtalet har slutits
1. utan föregående annonsering enligt 8 kap. 1 eller 2 § när  det inte har varit tillåtet att använda ett förhandlat  förfarande utan föregående annonsering enligt 4 kap. 4-10 §§,  eller
2. enligt ett förfarande i 5 kap. 7 § utan att de villkor har  följts som framgår av den paragrafen eller av det ramavtal som  ligger till grund för det nya anbudsförfarandet och detta har  medfört att leverantören har lidit eller kan komma att lida  skada.
Lag (2021:1112)
.
13 a §
Rätten ska besluta att ett avtal som har slutits mellan  en upphandlande myndighet eller enhet och en leverantör är  ogiltigt, om avtalet har slutits
1. utan föregående annonsering enligt 15 kap. 5 § när  direktupphandling enligt 15 a kap. inte har fått användas,  eller
2. efter att myndigheten eller enheten har tilldelat kontrakt  enligt 15 kap. med användning av ett ramavtal eller någon  annan metod för upphandling som innebär löpande tilldelning av  kontrakt, om
a) kontraktstilldelningen har föregåtts av en förnyad  konkurrensutsättning eller annan anbudsgivning i konkurrens,  och
b) föreskrivna villkor för metoden inte har följts och detta  har medfört att leverantören har lidit eller kan komma att  lida skada.
Lag (2021:1112)
.
13 b §
Rätten ska besluta att ett avtal som har slutits mellan  en upphandlande myndighet eller enhet och en leverantör är  ogiltigt, om det har slutits
1. i strid med bestämmelserna om avtalsspärr i 1, 3 eller 8 §,  ett interimistiskt beslut enligt 9 § eller tiodagarsfristen i 
10 §, eller
2. före en underrättelse om tilldelningsbeslut enligt 10 kap. 
9 § första stycket eller 15 kap. 18 § första stycket.
För ogiltighet i dessa fall krävs dessutom att någon annan  bestämmelse i denna lag har överträtts och att detta har  medfört att leverantören har lidit eller kan komma att lida  skada.
Lag (2021:1112)
.
14 §
Om det motiveras av tvingande hänsyn till ett  allmänintresse, ska rätten besluta att avtalet får bestå trots  att förutsättningarna för ogiltighet enligt 13, 13 a eller 
13 b § är uppfyllda.
Lag (2021:1112)
.
15 §
Bestämmelserna om ogiltighet i 13 och 13 a §§ ska inte  tillämpas
1. på avtal som har slutits av en upphandlande myndighet eller  enhet med stöd av ramavtal enligt 5 kap. 7 §, om den  upphandlande myndigheten eller enheten har
a) skickat en underrättelse om tilldelningsbeslutet enligt 
10 kap. 9 § första stycket, och
b) iakttagit en avtalsspärr enligt 1 §,
2. på avtal som har slutits av en upphandlande myndighet eller  enhet enligt 15 kap. efter användning av ett ramavtal eller  någon annan metod för upphandling som innebär löpande  tilldelning av kontrakt, om myndigheten eller enheten har
a) skickat ut en underrättelse om tilldelningsbeslutet enligt 
15 kap. 18 § andra stycket, och
b) iakttagit en avtalsspärr enligt 1 §, eller
3. om en upphandlande myndighet eller enhet genom annons  enligt 8 kap. 4 § eller 15 a kap. 7 § har meddelat sin avsikt  att upphandla och har iakttagit avtalsspärren enligt 3 §.
Lag (2021:1112)
.
Interimistiskt beslut vid överprövning av ett avtals giltighet
16 §
Rätten får besluta att ett avtal inte får fullgöras till  dess något annat har bestämts.
Rätten får avstå från att fatta beslut enligt första stycket,  om den skada eller olägenhet som åtgärden skulle medföra kan  bedömas vara större än skadan för leverantören.
Rätten ska vid bedömningen ta hänsyn till användarnas  intresse, allmänintresset och övriga berörda intressen.
Lag (2016:391)
.
Tidsfrister för ansökan om överprövning av ett avtals giltighet
17 §
En ansökan om överprövning av ett avtals giltighet ska,  om inte annat följer av andra stycket, ha kommit in till  förvaltningsrätten inom sex månader från den dag då avtalet  slöts.
Ansökan ska dock ha kommit in till förvaltningsrätten innan 
30 dagar har gått från det att
1. Europeiska kommissionen har publicerat en annons enligt 
8 kap. 3 § eller ett meddelande enligt 15 kap. 24 §,
2. en annons enligt 15 kap. 6 § eller 15 a kap. 11 § har  publicerats i en annonsdatabas som är registrerad enligt lagen 
(2019:668) om upphandlingsstatistik, eller
3. den upphandlande myndigheten eller enheten skriftligen har  underrättat anbudssökandena och anbudsgivarna om att avtalet  har slutits samt har lämnat en sammanfattning av sådana  upplysningar som avses i 10 kap. 10 §.
Lag (2022:781)
.
Beräkning av vissa tider
18 §
Vid beräkningen av längden av en avtalsspärr samt av  treveckorsfrister enligt 5 b §, tiodagarsfrister enligt 10 §  och tidsfrister för ansökan om överprövning ska 2 § lagen 
(1930:173) om beräkning av lagstadgad tid tillämpas.
Lag (2022:781)
.
Förbud mot överklagande
19 §
Ett beslut som denna lag är tillämplig på får inte  överklagas med stöd av 13 kap. kommunallagen (2017:725).
Lag (2017:764)
.
Skadestånd
20 §
En upphandlande myndighet eller enhet som inte har följt bestämmelserna i denna lag ska ersätta därigenom uppkommen skada för en leverantör.
Rätten till skadestånd inbegriper ersättning till en anbudssökande eller anbudsgivare som har deltagit i en upphandling och som har haft kostnader för att förbereda anbud och i övrigt delta i upphandlingen, om åsidosättandet av bestämmelserna i denna lag menligt har påverkat hans eller hennes möjligheter att tilldelas kontraktet.
21 §
En talan om skadestånd ska väckas vid allmän domstol inom  ett år från den dag då leverantören fick kännedom om eller  borde ha fått kännedom om att ett avtal har slutits mellan den  upphandlande myndigheten eller enheten och en leverantör.
Om en allmän förvaltningsdomstol har bedömt att  förutsättningarna för ogiltighet enligt 13-13 b §§ är  uppfyllda, får dock talan om skadestånd alltid väckas inom ett  år från den dag då avgörandet fick laga kraft.
Om talan inte väcks i tid, är rätten till skadestånd förlorad.
Lag (2022:781)
.
17 kap. Upphandlingsskadeavgift
Allmänna bestämmelser om upphandlingsskadeavgift
1 §
Allmän förvaltningsdomstol får besluta att en upphandlande myndighet eller enhet ska betala en särskild avgift
(upphandlingsskadeavgift) om
1. allmän förvaltningsdomstol i ett avgörande som har vunnit laga kraft fastställt att ett avtal får bestå, trots att det har slutits i strid med bestämmelserna om avtalsspärr i 16 kap. 1, 3 eller 8 §,
2. allmän förvaltningsdomstol i ett avgörande som har vunnit laga kraft fastställt att ett avtal får bestå av tvingande hänsyn till ett allmänintresse enligt 16 kap. 14 §, eller
3. myndigheten eller enheten har slutit avtal med en leverantör utan föregående annonsering enligt 8 kap. 1 eller 2
§ eller 15 kap. 5 §.
2 §
Tillsynsmyndigheten ska hos allmän förvaltningsdomstol ansöka om att en upphandlande myndighet eller enhet ska betala upphandlingsskadeavgift i de fall som anges i 1 § 1 och 2.
Tillsynsmyndigheten får hos allmän förvaltningsdomstol ansöka om att en upphandlande myndighet eller enhet ska betala upphandlingsskadeavgift i de fall som avses i 1 § 3.
Behörig domstol
3 §
En ansökan om att en upphandlande myndighet eller enhet ska betala upphandlingsskadeavgift ska göras hos den förvaltningsrätt i vars domkrets den upphandlande myndigheten eller enheten har sin hemvist.
Prövningstillstånd krävs vid överklagande till kammarrätten.
Avgiftens storlek
4 §
Upphandlingsskadeavgiften ska uppgå till lägst 
10 000 kronor och högst 10 000 000 kronor. Avgiften får inte  överstiga tio procent av kontraktsvärdet, beräknat enligt 
3 kap. 2 och 3 §§.
Lag (2021:1112)
.
5 §
Vid fastställande av upphandlingsskadeavgiftens storlek ska särskild hänsyn tas till hur allvarlig överträdelsen är.
I ringa fall ska någon avgift inte beslutas. Avgiften får efterges, om det finns synnerliga skäl.
Tidsfrister för ansökan om avgift
6 §
En ansökan om upphandlingsskadeavgift enligt 1 § 1 eller 2 ska ha kommit in till förvaltningsrätten inom sex månader från den tidpunkt då det avgörande som ansökan grundas på har vunnit laga kraft.
7 §
När ansökan om att påföra upphandlingsskadeavgift grundas på 1 § 3 och en eller flera leverantörer har ansökt om överprövning av avtalets giltighet inom de tidsfrister som anges i 16 kap. 17 §, får ansökan inte göras förrän fristen har löpt ut och samtliga beslut med anledning av överprövningen har vunnit laga kraft. Ansökan ska ha kommit in till förvaltningsrätten inom sex månader från den tidpunkt då samtliga beslut med anledning av överprövningen har vunnit laga kraft.
När ingen leverantör har ansökt om överprövning av avtalets giltighet inom de tidsfrister som anges i 16 kap. 17 §, ska ansökan ha kommit in till förvaltningsrätten inom ett år från det att avtalet slöts.
Betalning av avgift m.m.
8 §
Upphandlingsskadeavgiften tillfaller staten.
9 §
Upphandlingsskadeavgift ska betalas till tillsynsmyndigheten inom 30 dagar från det att avgörandet beträffande avgiften har vunnit laga kraft eller inom den längre tid som anges i avgörandet.
Om avgiften inte betalas i tid, ska tillsynsmyndigheten lämna den obetalda avgiften för indrivning. Bestämmelser om indrivning finns i lagen (1993:891) om indrivning av statliga fordringar m.m.
10 §
En beslutad upphandlingsskadeavgift faller bort, om avgörandet beträffande avgiften inte har kunnat verkställas inom fem år från det att avgörandet har vunnit laga kraft.
18 kap. Tillsyn
Allmänna bestämmelser om tillsyn
1 §
Regeringen meddelar föreskrifter om vilken myndighet som utövar tillsyn över upphandling enligt denna lag.
2 §
Vid sin tillsyn får myndigheten inhämta alla nödvändiga upplysningar för sin tillsynsverksamhet från upphandlande myndigheter eller enheter eller den som kan antas vara en upphandlande myndighet eller enhet. Upplysningarna ska i första hand inhämtas genom skriftligt förfarande. Om det på grund av materialets omfång, brådska eller något annat förhållande är lämpligare, får upplysningarna inhämtas genom besök hos den upphandlande myndigheten eller enheten.
3 §
En upphandlande myndighet eller enhet och den som kan antas vara en upphandlande myndighet eller enhet är skyldig att tillhandahålla de upplysningar som tillsynsmyndigheten begär för sin tillsyn.
Föreläggande
4 §
Om det behövs för att tillsynsmyndigheten ska kunna utöva sin tillsyn enligt denna lag, får myndigheten förelägga en upphandlande myndighet eller enhet eller den som kan antas vara en upphandlande myndighet eller enhet att lämna uppgift, att visa upp en handling eller att lämna över en kopia av handlingen.
Ett föreläggande enligt första stycket får överklagas hos allmän förvaltningsdomstol.
När ett föreläggande överklagas, är tillsynsmyndigheten motpart hos allmän förvaltningsdomstol.
Behörig domstol
5 §
Tillsynsmyndighetens föreläggande enligt 4 § får överklagas hos den förvaltningsrätt i vars domkrets den som föreläggandet riktar sig till har sin hemvist.
Prövningstillstånd krävs vid överklagande till kammarrätten.
Övergångsbestämmelser
2011:1029
1. Denna lag träder i kraft den 1 november 2011.
2. Lagen tillämpas inte på upphandlingar som har påbörjats före ikraftträdandet.
2014:476
1. Denna lag träder i kraft den 1 juli 2014.
2. Äldre bestämmelser gäller för upphandlingar som har påbörjats före ikraftträdandet.
2021:1112
1. Denna lag träder i kraft den 1 februari 2022.
2. Äldre bestämmelser gäller fortfarande för sådana  upphandlingar som har påbörjats före ikraftträdandet.
2022:781
1. Denna lag träder i kraft den 1 juli 2022.
2. De nya bestämmelserna i 16 kap. 5 b-5 d §§ tillämpas inte  på upphandlingar som har påbörjats före ikraftträdandet.
3. För upphandlingar som har påbörjats före ikraftträdandet  gäller 16 kap. 17 och 18 §§ i den äldre lydelsen.
4. Bestämmelserna i 16 kap. 21 § i den nya lydelsen tillämpas  även på fordringar som har uppkommit före ikraftträdandet, om  rätten till skadestånd inte dessförinnan har gått förlorad  enligt äldre föreskrifter.
2023:253
1. Denna lag träder i kraft den 1 juni 2023.
2. Äldre bestämmelser gäller fortfarande för upphandlingar som  har påbörjats före ikraftträdandet.
Bilaga 1
/Bilagan är inte med här/
Bilaga 2
Förteckning över tjänstekontrakt (A-tjänster)
Kategori        Ämne
nummer
1               Underhålls- och reparationstjänster
2               Tjänster för militärt bistånd till utlandet
3               Försvarstjänster, militära försvarstjänster och
civila försvarstjänster
4               Undersöknings- och säkerhetstjänster
5               Landtransport
6               Lufttransporttjänster: transporter av
passagerare och gods, med undantag av
posttransporter
7               Postbefordran på land och i luften
8               Järnvägstransporttjänster
9               Sjötransporttjänster
10              Hjälptjänster och tjänster i anslutning till
transporter
11              Telekommunikationstjänster
12              Finansiella tjänster: försäkringstjänster
13              Databehandlingstjänster och därmed
sammanhängande tjänster
14              Forsknings- och utvecklingstjänster och
utvärderingsprov, med undantag av forsknings-
och utvecklingstjänster som inte uteslutande är
till förmån för den upphandlande myndigheten
eller enheten i dess egen verksamhet, under
förutsättning att dessa tjänster helt
finansieras av den upphandlande myndigheten
eller enheten
15              Redovisnings-, revisions- och bokföringstjänster
16              Organisationskonsulttjänster, med undantag av
medlings- och förlikningstjänster, och därmed
sammanhängande tjänster
17              Arkitekttjänster, tekniska konsulttjänster och
integrerade tekniska tjänster, stadsplanering
och landskapsarkitektur, därmed sammanhängande
vetenskapliga och tekniska konsulttjänster,
teknisk provning och analys
18              Fastighetsstädning och fastighetsförvaltning
19              Avlopps- och renhållningstjänster:
saneringstjänster och liknande tjänster
20              Utbildnings- och simuleringstjänster på
försvars- och säkerhetsområdet
Bilaga 3
Förteckning över tjänstekontrakt (B-tjänster)
Kategori        Ämne
nummer
21              Hotell- och restaurangtjänster
22              Hjälptjänster och tjänster i anslutning till
transporter
23              Juridiska tjänster
24              Rekrytering och urval av personal, med undantag
av anställningskontrakt
25              Hälsovård och socialtjänster
26              Övriga tjänster
Bilaga 4
Definition av vissa tekniska specifikationer
I lagen används följande beteckningar med de betydelser som här anges:
1.a)    tekniska specifikationer: i fråga om
byggentreprenadkontrakt, samtliga tekniska föreskrifter,
vilka bland annat ska upptas i de allmänna
specifikationerna, med angivande av de egenskaper som
krävs av ett material, en produkt eller en vara för att
materialet, produkten eller varan ska kunna beskrivas
på ett sådant sätt att detta lämpar sig för den
upphandlande myndighetens eller enhetens planerade
användning. Dessa egenskaper ska omfatta nivå på
miljöprestanda, projektering för alla
användningsområden (inklusive tillgänglighet för
personer med funktionshinder) och bedömning av
överensstämmelse, prestanda, säkerhet och mått, samt
förfarandena vid bedömning av kvalitetssäkring,
terminologi, symboler, provning och provningsmetoder,
förpackning och märkning samt produktionsprocesser och
-metoder. De ska även innefatta bestämmelser om
projektering och kostnad, provnings- och kontrollregler,
villkoren för att entreprenaden ska antas, tekniken
eller metoderna för byggnadsverksamheten samt samtliga
övriga tekniska villkor som den upphandlande
myndigheten eller enheten enligt lag eller annan
författning kan ange i fråga om den fullbordade
entreprenaden samt om ingående material eller delar.
b)teknisk specifikation: i fråga om tjänste- eller
varukontrakt, en specifikation i ett dokument med
angivande av kraven på en produkts eller en tjänsts
egenskaper, som kvalitetsnivåer, nivå på miljöprestanda,
projektering för alla användningsområden (inklusive
tillgänglighet för personer med funktionshinder) och
bedömning av överensstämmelse, prestanda, produktens
användningsområde, säkerhet eller mått, samt krav på
produkten angående den beteckning under vilken den
saluförs, terminologi, symboler, provning och
provningsmetoder, förpackning, märkning,
bruksanvisningar, produktionsprocesser och -metoder
samt förfaranden vid bedömning av överensstämmelse.
2.      standard: en teknisk specifikation som har fastställts
av ett erkänt standardiseringsorgan för upprepad eller
fortlöpande tillämpning, med vilken överensstämmelse
inte är obligatorisk och som tillhör någon av följande
typer av standarder:
- Internationell standard: en standard som antagits av
ett internationellt standardiseringsorgan och gjorts
tillgänglig för allmänheten.
- Europeisk standard: en standard som antagits av ett
europeiskt standardiseringsorgan och gjorts tillgänglig
för allmänheten.
- Nationell standard: en standard som antagits av ett
nationellt standardiseringsorgan och gjorts tillgänglig
för allmänheten.
3.      försvarsstandard: En teknisk specifikation som inte är
tvingande och som godkänts av ett erkänt
standardiseringsorgan på internationell, regional eller
nationell nivå, specialiserad på utarbetandet av
tekniska specifikationer för upprepad eller kontinuerlig
tillämpning på försvarsområdet.
4.      europeiskt tekniskt godkännande: en positiv teknisk
bedömning av en produkts lämplighet för att användas
för ett bestämt ändamål, grundad på att de grundläggande
kraven på byggentreprenaden är uppfyllda genom
produktens konstitutiva egenskaper tillsammans med de
villkor som fastställts för användningen och
utnyttjandet. Ett europeiskt tekniskt godkännande ska
utfärdas av ett organ för godkännande som för detta
ändamål utsetts av medlemsstaten.
5.      gemensam teknisk specifikation: en teknisk
specifikation som har utarbetats i enlighet med ett
förfarande som erkänts av medlemsstaterna och som har
offentliggjorts i Europeiska unionens officiella
tidning.
6.      teknisk referens: en produkt, med undantag för
officiella standarder, som framställs av ett europeiskt
standardiseringsorgan i enlighet med förfaranden som
anpassats till utvecklingen av marknadens behov.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.