Title: Narkotikastrafflag (1968:64)
SFS Number: Svensk författningssamling 1968:64
URL: https://www.riksdagen.se/sv/dokument-och-lagar/dokument/svensk-forfattningssamling/narkotikastrafflag-196864_sfs-1968-64/
Source Link: http://rkrattsbaser.gov.se/sfst?bet=1968:64
Amendment Register Link: http://rkrattsbaser.gov.se/sfsr?bet=1968:64
Ministry/Authority: Justitiedepartementet L5
Issued: 1968-03-08
Metadata: {"Utfärdad": "1968-03-08", "Ändrad": "t.o.m. SFS 2024:797"}

==================================================

Narkotikastrafflag (1968:64)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1968:64
Departement/myndighet
:   
Justitiedepartementet L5
Utfärdad
:   
1968-03-08
Ändrad
:   
t.o.m. SFS 2024:797
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Den som olovligen
1. överlåter narkotika,
2. framställer narkotika som är avsedd för missbruk,
3. förvärvar narkotika i överlåtelsesyfte,
4. anskaffar, bearbetar, förpackar, transporterar, förvarar  eller tar annan sådan befattning med narkotika som inte är  avsedd för eget bruk, eller
5. innehar, brukar eller tar annan befattning med narkotika
döms för narkotikabrott till fängelse i högst tre år.
Om en gärning som avses i första stycket innebär att  gärningsmannen säljer narkotika eller annars befattar sig med  narkotika som är avsedd att säljas, döms i stället till  fängelse i lägst sex månader och högst tre år.
För narkotikabrott döms även den som olovligen bjuder ut  narkotika till försäljning, förvarar eller befordrar vederlag  för narkotika, förmedlar kontakter mellan säljare och köpare  eller företar någon annan sådan åtgärd, om förfarandet är  ägnat att främja narkotikahandel. Straffet är i ett sådant  fall fängelse i lägst sex månader och högst tre år.
Bestämmelser om straff för olovlig införsel och utförsel av  narkotika och olovlig befattning i vissa fall med narkotika  finns i lagen (2000:1225) om straff för smuggling.
Lag (2023:258)
.
2 §
Är brott som avses i 1 § första stycket med hänsyn till  arten och mängden narkotika samt övriga omständigheter att  anse som ringa, döms för ringa narkotikabrott till böter  eller fängelse i högst sex månader.
Lag (2016:488)
.
3 §
Är brott som avses i 1 § att anse som grovt, döms för  grovt narkotikabrott till fängelse i lägst två och högst sju  år. Vid bedömningen av om brottet är grovt ska det särskilt  beaktas om brottet har utgjort ett led i en verksamhet som  bedrivits i större omfattning eller yrkesmässigt, avsett en  särskilt stor mängd narkotika eller annars varit av särskilt  farlig eller hänsynslös art.
Är brottet att anse som synnerligen grovt, döms för  synnerligen grovt narkotikabrott till fängelse i lägst sex och  högst tio år. Vid bedömningen av om brottet är synnerligen  grovt ska det särskilt beaktas om brottet har utgjort ett led  i en verksamhet som utövats i organiserad form i syfte att i  stor omfattning bedriva handel med narkotika, avsett en  synnerligen stor mängd narkotika eller annars varit av  synnerligen farlig eller hänsynslös art.
Lag (2023:258)
.
3 a §
Den som av grov oaktsamhet begår gärning som avses i 1 §  första stycket 1-4, andra eller tredje stycket döms för  vårdslöshet med narkotika till böter eller fängelse i högst  ett år.
Om gärningen är att anse som ringa, utgör den inte brott.
Lag (2023:258)
.
3 b §
Den som
1. överlåter, framställer, förvärvar, anskaffar, bearbetar,  förpackar, transporterar eller tar annan liknande befattning  med narkotikaprekursorer som är avsedda för olovlig  framställning av narkotika, eller
2. förvarar, innehar eller tar annan befattning med sådana  narkotikaprekursorer
döms för olovlig befattning med narkotikaprekursorer till  fängelse i högst två år.
Om brottet med hänsyn till arten och mängden narkotika som  avses framställas samt övriga omständigheter är att anse som  ringa, döms till böter eller fängelse i högst sex månader.
Om brottet är att anse som grovt, döms till fängelse i lägst  sex månader och högst sex år. Vid bedömningen av om brottet är  grovt ska det särskilt beaktas om brottet har utgjort ett led  i en verksamhet som har bedrivits i större omfattning eller  yrkesmässigt, avsett framställning av särskilt stor mängd  narkotika eller annars varit av särskilt farlig eller  hänsynslös art.
Lag (2023:258)
.
4 §
För försök eller förberedelse till narkotikabrott, ringa  narkotikabrott, grovt narkotikabrott eller synnerligen grovt  narkotikabrott liksom för stämpling till narkotikabrott, grovt  narkotikabrott eller synnerligen grovt narkotikabrott döms  det, om gärningen avser annat än bruk av narkotika, till  ansvar enligt 23 kap. brottsbalken.
För försök till olovlig befattning med narkotikaprekursorer  döms det, om gärningen avser annan befattning än som avses i 
3 b § första stycket 2, till ansvar enligt 23 kap.  brottsbalken.
Lag (2023:258)
.
5 §
Har flera medverkat till brott som avses i 1-4 §§ och  innefattar gärningen inte endast befattning enligt 1 § första  stycket 5 eller 3 b § första stycket 2, gäller bestämmelserna  i 23 kap. brottsbalken.
Lag (2023:258)
.
5 a §
Har upphävts genom
lag (1992:861)
.
6 §
Om det hos den som har begått brott enligt denna lag  påträffas injektionssprutor eller kanyler som kan användas för  insprutning i människokroppen, eller andra föremål som är  särskilt ägnade att användas för missbruk av eller annan  befattning med narkotika, ska föremålen förverkas, oavsett vem  de tillhör, om det inte är uppenbart oskäligt. Detsamma gäller  om sådana föremål påträffas
1. i ett utrymme som disponeras av den som begått brott enligt  denna lag, eller
2. i förbindelse med narkotika som har varit föremål för brott  enligt denna lag.
Lag (2024:797)
.
7 §
Bestämmelserna om beslag i rättegångsbalken gäller med de  avvikelser som följer av andra stycket i fråga om beslag av  egendom
1. som avses i 6 § eller som har varit föremål för eller  använts som hjälpmedel vid brott enligt denna lag, och
2. som kan antas bli förverkad enligt 6 § eller enligt 36 kap.  brottsbalken.
Bestämmelserna i 2 § 1 och 3 § lagen (1958:205) om förverkande  av alkohol m.m. ska tillämpas på motsvarande sätt då beslag  har skett av narkotika, narkotikaprekursorer eller egendom som  avses i 6 § denna lag. Tiden för att begära rättens prövning  ska dock räknas från dagen för beslutet. Regeringen eller den  myndighet som regeringen bestämmer får meddela ytterligare  föreskrifter om förfarandet med narkotika och  narkotikaprekursorer som tagits i beslag.
Lag (2024:797)
.
8 §
Med narkotika förstås i denna lag läkemedel eller hälsofarliga varor med beroendeframkallande egenskaper eller euforiserande effekter eller varor som med lätthet kan omvandlas till varor med sådana egenskaper eller effekter och som
1. på sådan grund är föremål för kontroll enligt en internationell överenskommelse som Sverige har biträtt, eller
2. av regeringen har förklarats vara att anse som narkotika enligt lagen.
Lag (1999:43)
.
9 §
Med narkotikaprekursorer förstås i denna lag ämnen som kan användas vid framställning av narkotika och som är förtecknade enligt Europaparlamentets och rådets förordning (EG) nr 273/2004 av den 11 februari 2004 om narkotikaprekursorer eller rådets förordning (EG) nr 111/2005 av den 22 december 2004 om regler för övervakning av handeln med narkotikaprekursorer mellan gemenskapen och tredjeländer.
Lag (2006:46)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.