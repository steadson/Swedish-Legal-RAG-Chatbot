Title: Förordning (2022:524) om statliga myndigheters beredskap
SFS Number: Svensk författningssamling 2022:524
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022524-om-statliga-myndigheters_sfs-2022-524/
Source Link: http://rkrattsbaser.gov.se/sfst?bet=2022:524
Amendment Register Link: http://rkrattsbaser.gov.se/sfsr?bet=2022:524
Ministry/Authority: Försvarsdepartementet
Issued: 2022-05-19
Metadata: {"Utfärdad": "2022-05-19", "Ändrad": "t.o.m. SFS 2025:742"}

==================================================

Förordning (2022:524) om statliga myndigheters beredskap
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:524
Departement/myndighet
:   
Försvarsdepartementet
Utfärdad
:   
2022-05-19
Ändrad
:   
t.o.m. SFS 2025:742
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning innehåller bestämmelser om uppgifter som  statliga myndigheter under regeringen har inför och vid  fredstida krissituationer och höjd beredskap.
Syftet med förordningen är att statliga myndigheter under  regeringen genom sin verksamhet ska minska sårbarheten i  samhället och utveckla en god förmåga att hantera sina  uppgifter vid fredstida krissituationer och höjd beredskap.
Förordningen är meddelad med stöd av 8 kap. 7 §  regeringsformen.
2 §
Bestämmelserna i denna förordning ska tillämpas bara om  något annat inte följer av lag eller annan förordning.
Undantag från förordningens tillämpningsområde
3 §
För Regeringskansliet, kommittéväsendet och Försvarsmakten  gäller endast bestämmelsen i 13 § om  informationshanteringssystem.
För Bokföringsnämnden och Finanspolitiska rådet gäller inte  bestämmelsen i 7 § om risk- och sårbarhetsanalys.
För Klimatpolitiska rådet gäller inte bestämmelserna i 7 § om  risk- och sårbarhetsanalys och 8 § om utbildning och övning.
För Säkerhetspolisen gäller inte bestämmelserna i 12 § andra  stycket och 22 § andra, tredje och femte styckena om  informationsskyldighet, 14 § om it-incidentrapportering och 
19 § om risk- och sårbarhetsbedömning.
För Fortifikationsverket, Försvarets materielverk, Försvarets  radioanstalt, Försvarshögskolan,  Försvarsunderrättelsedomstolen, Statens inspektion för  försvarsunderrättelseverksamheten, Totalförsvarets  forskningsinstitut och Totalförsvarets plikt- och  prövningsverk gäller inte bestämmelserna i 12 § andra stycket  om informationsskyldighet, 14 § om it-incidentrapportering och 
17 § om risk- och sårbarhetsbedömning.
För utlandsmyndigheterna tillämpas denna förordning endast i  den utsträckning som bestäms i föreskrifter som meddelas av  Regeringskansliet (Utrikesdepartementet).
Bestämmelser om statliga myndigheters beredskap i andra  författningar
4 §
I lagen (1992:1403) om totalförsvar och höjd beredskap  samt förordningen (2015:1053) om totalförsvar och höjd  beredskap finns allmänna bestämmelser om totalförsvar och höjd  beredskap.
I lagen (2006:544) om kommuners och regioners åtgärder inför  och vid extraordinära händelser i fredstid och höjd beredskap  och förordningen (2006:637) om kommuners och regioners  åtgärder inför och vid extraordinära händelser i fredstid och  höjd beredskap finns bestämmelser om kommuners och regioners  uppgifter.
I förordningen (2017:870) om länsstyrelsernas krisberedskap  och uppgifter inför och vid höjd beredskap finns ytterligare  bestämmelser om länsstyrelsers uppgifter.
I förordningen (2022:525) om civilområdesansvariga  länsstyrelser finns bestämmelser om civilområdesansvariga  länsstyrelser och deras uppgifter.
Uttryck i förordningen
5 §
Med höjd beredskap och totalförsvar avses i denna  förordning detsamma som i lagen (1992:1403) om totalförsvar  och höjd beredskap.
6 §
I denna förordning avses med
1. fredstida krissituationer: situationer som
- avviker från det normala,
- drabbar många människor, stora delar av samhället eller  hotar grundläggande värden,
- innebär en allvarlig störning eller en överhängande risk för  en allvarlig störning av viktiga samhällsfunktioner, och
- kräver samordnade och skyndsamma åtgärder från flera  aktörer, och
2. samhällsviktig verksamhet: verksamhet, tjänst eller  infrastruktur som upprätthåller eller säkerställer  samhällsfunktioner som är nödvändiga för samhällets  grundläggande behov, värden eller säkerhet.
Statliga myndigheters uppgifter inför och vid fredstida  krissituationer och höjd beredskap
Risk- och sårbarhetsanalys
7 §
Varje myndighet ska
1. identifiera samhällsviktig verksamhet inom myndighetens  ansvarsområde,
2. kontinuerligt analysera om det inför eller vid fredstida  krissituationer och höjd beredskap finns sårbarhet och hot  eller risker som allvarligt kan hota, skada eller försämra  förmågan till den samhällsviktiga verksamheten inom  ansvarsområdet,
3. bedriva ett systematiskt arbete för att kunna upprätthålla  den egna samhällsviktiga verksamheten (kontinuitet) och verka  för att andra aktörer inom ansvarsområdet också bedriver ett  sådant arbete, och
4. minst vartannat år värdera och sammanställa resultatet av  analysarbetet enligt 1-3 i en risk- och sårbarhetsanalys.  Risk- och sårbarhetsanalysen ska även omfatta vilka åtgärder  som myndigheten vidtagit och planerar för att minska  sårbarheten mot sådana hot och risker som identifierats samt  en övergripande bedömning av vilka övriga åtgärder inom  myndighetens ansvarsområde som bör vidtas i samma syfte.
Bestämmelser om vissa myndigheters skyldighet att lämna en  sammanfattande redovisning av risk- och sårbarhetsanalysen 
(risk- och sårbarhetsbedömning) finns i 17 och 19 §§.
Uppgifter inför och vid fredstida krissituationer
8 §
Varje myndighet ska ansvara för att personalen vid  myndigheten får den utbildning och övning som behövs för att  den ska kunna utföra sina uppgifter vid fredstida  krissituationer.
9 §
Varje myndighet vars ansvarsområde berörs av en fredstida  krissituation ska vidta de åtgärder som behövs för att hantera  den uppkomna situationen och konsekvenserna av den.  Myndigheterna ska samverka och stödja varandra vid en sådan  krissituation.
Uppgifter inför och vid höjd beredskap
10 §
Varje myndighet ska i sin verksamhet beakta  totalförsvarets krav. I detta ingår att planera för att  myndigheten vid höjd beredskap ska fortsätta sin verksamhet så  långt det är möjligt med hänsyn till tillgången på personal  och förhållandena i övrigt.
Myndigheternas planering för totalförsvaret ska ske i  samverkan med de övriga statliga myndigheter, kommuner,  regioner, sammanslutningar och näringsidkare som är berörda.
11 §
Personal som är anställd hos en myndighet och som inte  tas i anspråk i totalförsvaret i övrigt får, med stöd av  anställningsavtalet, krigsplaceras vid myndigheten.
Personal som är krigsplacerad vid myndigheten med stöd av  anställningsavtalet och personal som kan komma att beordras  att tjänstgöra hos någon annan myndighet än den där den är  anställd, ska genom myndighetens försorg ges skriftligt besked  om sin krigsplacering eller avsedda tjänstgöring. Beskedet ska  innehålla uppgift om inställelseplats.
Varje myndighet ska ansvara för att personal som är  krigsplacerad vid myndigheten får den utbildning och övning  som behövs för att den ska kunna utföra sina uppgifter vid  höjd beredskap.
Informationsskyldighet
12 §
Varje myndighet ska på förfrågan från Regeringskansliet  lämna den information som behövs för samlade lägesbilder.
Varje myndighet ska även på förfrågan från Myndigheten för  samhällsskydd och beredskap lämna den information som behövs  för att Myndigheten för samhällsskydd och beredskap ska kunna  fullgöra sina uppgifter enligt 7 § förordningen (2008:1002)  med instruktion för Myndigheten för samhällsskydd och  beredskap. När det gäller det civila försvarets stöd till det  militära försvaret ska information endast lämnas i fråga om  den eventuella påverkan stödet har på möjligheterna att  tillgodose civila behov av samhällets resurser.
Informationssäkerhet
13 §
Varje myndighet ansvarar för att egna  informationshanteringssystem uppfyller sådana grundläggande  och särskilda säkerhetskrav att myndighetens verksamhet kan  utföras på ett tillfredsställande sätt. I ansvaret ingår att  myndigheten särskilt ska beakta behovet av säkra  ledningssystem.
14 §
Till stöd för arbetet med samhällets informationssäkerhet  ska en myndighet till Myndigheten för samhällsskydd och  beredskap skyndsamt rapportera it-incidenter som inträffat i  den rapporterande myndighetens informationssystem och som  allvarligt kan påverka säkerheten i den informationshantering  som myndigheten ansvarar för, eller som inträffat i tjänster  som myndigheten tillhandahåller åt en annan organisation.
En myndighet som tillhandahåller tjänster åt en annan  organisation ska i samband med rapporteringen informera och  vid behov samråda med den eller de uppdragsgivare som berörs  av incidenten.
Rapporteringsskyldigheten omfattar inte sådana incidenter som  ska anmälas enligt 2 kap. 4 § första stycket 2  säkerhetsskyddsförordningen (2021:955).
Om det kan antas att en incident som rapporterats till  Myndigheten för samhällsskydd och beredskap har sin grund i en  brottslig gärning, ska Myndigheten för samhällsskydd och  beredskap skyndsamt uppmana den rapporterande myndigheten att  anmäla incidenten till Polismyndigheten.
Tjänsteman i beredskap
15 §
Vissa myndigheter ska enligt ett särskilt regeringsbeslut  ha en tjänsteman i beredskap med uppgift att initiera och  samordna det inledande arbetet för att upptäcka, verifiera,  larma och informera vid fredstida krissituationer. Myndigheten  för samhällsskydd och beredskap ska vid behov lämna förslag  till Regeringskansliet på förändringar av vilka myndigheter  som ska ha en sådan tjänsteman.
Ledningsfunktion
16 §
Vissa myndigheter ska enligt ett särskilt regeringsbeslut  ha förmåga att, vid en fredstida krissituation som berör  myndighetens eget ansvarsområde eller medför behov av  samverkan med en annan myndighet, omgående kunna upprätta en  ledningsfunktion. Myndigheten för samhällsskydd och beredskap  ska vid behov lämna förslag till Regeringskansliet på  förändringar av vilka myndigheter som ska ha en sådan förmåga.
Risk- och sårbarhetsbedömning
17 §
Myndigheten för samhällsskydd och beredskap får i  enskilda fall besluta att statliga myndigheter som inte är  beredskapsmyndigheter senast vid utgången av september månad  varje jämnt årtal ska lämna en sammanfattande redovisning 
(risk- och sårbarhetsbedömning) baserad på den risk- och  sårbarhetsanalys som gjorts enligt 7 § till
1. Regeringskansliet, och
2. Myndigheten för samhällsskydd och beredskap.
Risk- och sårbarhetsbedömningen ska innehålla dels uppgifter  om de åtgärder som myndigheten vidtagit och planerar för att  minska sårbarheten mot sådana hot och risker som identifierats  i risk- och sårbarhetsanalysen, dels en övergripande bedömning  av vilka övriga åtgärder inom myndighetens ansvarsområde som  bör vidtas i samma syfte samt hur dessa åtgärder ska  prioriteras.
Beredskapsmyndigheters uppgifter inför och vid fredstida  krissituationer och höjd beredskap
Beredskapsmyndigheter
18 §
Statliga myndigheter med ansvar inom en eller flera  viktiga samhällsfunktioner och vars verksamhet har särskild  betydelse för samhällets krisberedskap och totalförsvaret ska  vara beredskapsmyndigheter.
Av bilaga 1 till denna förordning framgår vilka myndigheter  som är beredskapsmyndigheter.
Beredskapsmyndigheternas uppgifter, utöver de uppgifter som de  har enligt 7-16 §§, följer av 19-22 §§.
Risk- och sårbarhetsbedömning
19 §
Beredskapsmyndigheterna ska senast vid utgången av  september månad varje jämnt årtal lämna en sammanfattande  redovisning (risk- och sårbarhetsbedömning) baserad på den  risk- och sårbarhetsanalys som gjorts enligt 7 § till
1. Regeringskansliet, och
2. Myndigheten för samhällsskydd och beredskap.
De beredskapsmyndigheter som ingår i en beredskapssektor ska  även lämna en risk- och sårbarhetsbedömning till den  sektorsansvariga myndigheten.
Länsstyrelser ska även lämna en risk- och sårbarhetsbedömning  till den civilområdesansvariga länsstyrelsen.
Risk- och sårbarhetsbedömningen ska innehålla dels uppgifter  om de åtgärder som myndigheten vidtagit och planerar för att  minska sårbarheten mot sådana hot och risker som identifierats  i risk- och sårbarhetsanalysen, dels en övergripande bedömning  av vilka övriga åtgärder inom myndighetens ansvarsområde som  bör vidtas i samma syfte samt hur dessa åtgärder ska  prioriteras.
Beredskapsmyndigheters uppgifter inför och vid fredstida  krissituationer och höjd beredskap
20 §
Beredskapsmyndigheterna ska ha god förmåga att motstå hot  och risker, förebygga sårbarheter, hantera fredstida  krissituationer och genomföra sina uppgifter vid höjd  beredskap. De ska även verka för att de övriga statliga  myndigheter, kommuner, regioner, sammanslutningar och  näringsidkare som är berörda utvecklar sin förmåga i dessa  avseenden.
Beredskapsmyndigheterna ska särskilt
1. samverka med varandra,
2. samverka med berörda länsstyrelser och  civilområdesansvariga länsstyrelser i deras roll som  geografiskt områdesansvariga myndigheter,
3. samverka med de övriga statliga myndigheter, kommuner,  regioner, sammanslutningar och näringsidkare som är berörda,
4. samverka med Försvarsmakten avseende behovet av stöd till  det militära försvaret,
5. beakta det samarbete som sker inom Norden, Europeiska  unionen, internationella forum och organisationer i frågor som  rör samhällets krisberedskap och totalförsvar,
6. beakta behovet av forsknings- och utvecklingsinsatser och  annan kunskapsinhämtning såsom erfarenhetsåterföring av  inträffade händelser,
7. beakta behovet av säkerhet och kompatibilitet i de tekniska  system som är nödvändiga för att myndigheterna ska kunna  utföra sitt arbete,
8. beakta behovet av deltagande i det samhällsgemensamma  radiokommunikationssystemet för skydd och säkerhet som  förvaltas av Myndigheten för samhällsskydd och beredskap,
9. informera Myndigheten för samhällsskydd och beredskap om  sin övningsverksamhet för att den ska kunna samordnas med den  övningsverksamhet som Myndigheten för samhällsskydd och  beredskap eller Försvarsmakten planerar samt delta i den  övningsverksamhet som berör beredskapsmyndighetens  ansvarsområde,
10. genomföra den omvärldsbevakning, de utvecklingsinsatser  samt de övriga förberedelser, inklusive anskaffning av  förnödenheter och utrustning, som krävs för att myndigheten  ska klara sina uppgifter vid fredstida krissituationer och  höjd beredskap,
11. planera, öva och utbilda personal och därutöver ha de  planer som i övrigt behövs för att under höjd beredskap kunna  övergå till krigsorganisation, och
12. planera för att, efter beslut av regeringen, kunna  påskynda nödvändiga åtgärder inför höjd beredskap.
21 §
Beredskapsmyndigheterna ska vid höjd beredskap i första  hand inrikta sin verksamhet på uppgifter som har betydelse för  totalförsvaret.
Rapportering och annan informationsskyldighet
22 §
Beredskapsmyndigheterna ska vid fredstida krissituationer  och höjd beredskap hålla regeringen informerad om  händelseutvecklingen, tillståndet, den förväntade utvecklingen  och tillgängliga resurser inom sitt ansvarsområde samt om  vidtagna och planerade åtgärder.
Beredskapsmyndigheterna ska vid fredstida krissituationer och  höjd beredskap även lämna Myndigheten för samhällsskydd och  beredskap den information som behövs för att myndigheten ska  kunna fullgöra sina uppgifter enligt 7 § förordningen 
(2008:1002) med instruktion för Myndigheten för samhällsskydd  och beredskap. När det gäller det civila försvarets stöd till  det militära försvaret ska information endast lämnas i fråga  om den eventuella påverkan stödet har på möjligheterna att  tillgodose civila behov av samhällets resurser.
De beredskapsmyndigheter som ingår i en beredskapssektor ska  inför och vid fredstida krissituationer och höjd beredskap  även lämna den sektorsansvariga myndigheten den information  som behövs för att den sektorsansvariga myndigheten ska kunna  fullgöra sina uppgifter enligt 24 och 25 §§.
I 8 § förordningen (2015:1053) om totalförsvar och höjd  beredskap finns bestämmelser om att beredskapsmyndigheterna  inför och vid höjd beredskap ska lämna underlag till  Försvarsmakten.
Beredskapsmyndigheterna ska inför och vid höjd beredskap lämna  underlag till de civilområdesansvariga länsstyrelserna för att  de ska kunna fullgöra sina uppgifter enligt förordningen 
(2022:525) om civilområdesansvariga länsstyrelser.
Sektorsansvariga myndigheters uppgifter inför och vid  fredstida krissituationer och höjd beredskap
23 §
Vissa beredskapsmyndigheter ska ingå i  beredskapssektorer. I varje beredskapssektor ska en av  beredskapsmyndigheterna vara sektorsansvarig myndighet. Övriga  beredskapsmyndigheter i sektorn ska delta i arbetet.
Av bilaga 2 till denna förordning framgår  beredskapssektorernas indelning och vilka  beredskapsmyndigheter som är sektorsansvariga myndigheter.
De sektorsansvariga myndigheternas uppgifter, utöver de  uppgifter som beredskapsmyndigheterna har enligt 7-16 §§ och 
19-22 §§, följer av 24 och 25 §§.
24 §
En sektorsansvarig myndighet ska inom sin  beredskapssektor leda arbetet med att samordna åtgärder inför  och vid fredstida krissituationer och höjd beredskap. Den ska  också driva på arbetet inom beredskapssektorn, stödja  beredskapsmyndigheterna samt verka för att uppgifter och  roller inom beredskapssektorn tydliggörs.
En sektorsansvarig myndighet ska därutöver verka för att de  åtgärder som beredskapsmyndigheterna inom beredskapssektorn  vidtar är samordnade med de åtgärder som andra  beredskapsmyndigheter, inklusive länsstyrelser och  civilområdesansvariga länsstyrelser, samt Försvarsmakten  vidtar. Den ska vidare verka för att samverkan med  näringslivet sker i den utsträckning det behövs.
25 §
En sektorsansvarig myndighets skyldighet att lämna  information enligt 22 § och 8 § förordningen (2015:1053) om  totalförsvar och höjd beredskap ska även omfatta läget inom  beredskapssektorns ansvarsområde.
En sektorsansvarig myndighet ska vid en fredstida  krissituation eller höjd beredskap vid behov lämna underlag  till regeringen avseende prioritering och fördelning av  resurser inom beredskapssektorn.
Bemyndiganden
26 §
Myndigheten för samhällsskydd och beredskap får meddela  ytterligare föreskrifter om sådana säkerhetskrav för  informationshanteringssystem som avses i 13 § utom i fråga om  Regeringskansliet, kommittéväsendet och Försvarsmakten.  Myndigheten ska därvid beakta nationell och internationell  standard för informationssäkerhet.
27 §
Myndigheten för samhällsskydd och beredskap får meddela  närmare föreskrifter om
1. risk- och sårbarhetsanalyser enligt 7 § och risk- och  sårbarhetsbedömningar enligt 17 och 19 §§,
2. it-incidentrapportering enligt 14 § efter att ha gett  Polismyndigheten, Säkerhetspolisen och Försvarsmakten  tillfälle att yttra sig,
3. beredskapsmyndigheternas informationsskyldighet enligt 22 §  andra stycket,
4. uppgifter inför höjd beredskap enligt 10 och 11 §§ utom i  fråga om Kustbevakningen, Försvarets materielverk, Försvarets  radioanstalt, Totalförsvarets forskningsinstitut,  Fortifikationsverket och Försvarshögskolan, och
5. uppgifter inför och vid höjd beredskap enligt 20 § 10 och 
11 samt 21 § utom i fråga om Kustbevakningen.
Bilaga 1
Förteckning över beredskapsmyndigheter
Affärsverket svenska kraftnät
Arbetsförmedlingen
Bolagsverket
Boverket
Domstolsverket
E-hälsomyndigheten
Energimarknadsinspektionen
Finansinspektionen
Folkhälsomyndigheten
Försäkringskassan
Kommerskollegium
Kriminalvården
Kustbevakningen
Lantmäteriet
Livsmedelsverket
Luftfartsverket
Läkemedelsverket
Länsstyrelserna
Migrationsverket
Myndigheten för digital förvaltning
Myndigheten för psykologiskt försvar
Myndigheten för samhällsskydd och beredskap
Naturvårdsverket
Pensionsmyndigheten
Polismyndigheten
Post- och telestyrelsen
Riksantikvarieämbetet
Riksarkivet
Riksgäldskontoret
Sjöfartsverket
Skatteverket
Socialstyrelsen
Statens energimyndighet
Statens jordbruksverk
Statens servicecenter
Statens skolverk
Statens veterinärmedicinska anstalt
Strålsäkerhetsmyndigheten
Sveriges geologiska undersökning
Sveriges meteorologiska och hydrologiska institut
Säkerhetspolisen
Tillväxtverket
Trafikverket
Transportstyrelsen
Tullverket
Utbetalningsmyndigheten
Åklagarmyndigheten Förordning (2025:742).
Bilaga 2
Förteckning över beredskapssektorernas indelning
Beredskapssektor        Sektorsansvarig         Övriga
myndighet               myndigheter som
ingår i
beredskapssektorn
Ekonomisk säkerhet	Försäkringskassan	Arbetsförmedlingen
Pensionsmyndigheten
Riksgäldskontoret
Skatteverket
Statens
servicecenter
Utbetalningsmyndigheten
Elektroniska  kommunikationer och
post	                Post- och 	        Affärsverket
telestyrelsen           svenska kraftnät
Myndigheten för
samhällsskydd och
beredskap
Trafikverket
Energiförsörjning	Statens                 Affärsverket
energimyndighet	        svenska kraftnät
Energimarknads-
inspektionen
Strålsäkerhets-
myndigheten
Finansiella tjänster	Finansinspektionen	Riksgäldskontoret
Försörjning av
grunddata	        Skatteverket	        Bolagsverket
Lantmäteriet
Myndigheten för
digital
förvaltning
Riksarkivet
Hälsa, vård och omsorg	Socialstyrelsen	        E-hälsomyndigheten
Folkhälsomyndigheten
Läkemedelsverket
Industri, byggande
och handel              Tillväxtverket          Boverket
Sveriges geologiska
undersökning
Livsmedelsförsörjning
och dricksvatten	Livsmedelsverket        Länsstyrelserna
Naturvårdsverket
Statens
jordbruksverk
Statens
veterinärmedicinska
anstalt
Ordning och säkerhet    Polismyndigheten	Domstolsverket
Kriminalvården
Kustbevakningen
Säkerhetspolisen
Tullverket
Åklagarmyndigheten
Räddningstjänst och  skydd av
civilbefolkningen       Myndigheten för         Kustbevakningen
samhällsskydd och
beredskap               Länsstyrelserna
Polismyndigheten
Sjöfartsverket
Strålsäkerhets-
myndigheten
Sveriges
meteorologiska
och hydrologiska
institut
Transporter	        Trafikverket	        Luftfartsverket
Sjöfartsverket
Transportstyrelsen
Utrikeshandel	        Kommerskollegium	Tullverket
Förordning (2025:742).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.