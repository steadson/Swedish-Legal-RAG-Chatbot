Title: Förordning (2019:1235) om Säkerhetspolisens behandling av personuppgifter
SFS Number: Svensk författningssamling 2019:1235
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20191235-om-sakerhetspolisens_sfs-2019-1235/
Source Link: http://rkrattsbaser.gov.se/sfst?bet=2019:1235
Amendment Register Link: http://rkrattsbaser.gov.se/sfsr?bet=2019:1235
Ministry/Authority: Justitiedepartementet L4
Issued: 2019-12-05
Metadata: {"Utfärdad": "2019-12-05", "Ändrad": "t.o.m. SFS 2025:169"}

==================================================

Förordning (2019:1235) om Säkerhetspolisens behandling av personuppgifter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:1235
Departement/myndighet
:   
Justitiedepartementet L4
Utfärdad
:   
2019-12-05
Ändrad
:   
t.o.m. SFS 2025:169
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Behandling av personuppgifter
3 kap. Längsta tid som personuppgifter får behandlas
4 kap. Skyldigheter som personuppgiftsansvarig
5 kap. Enskildas rättigheter
6 kap. Tillsyn
7 kap. Överföring av personuppgifter till tredjeland och  internationella organisationer
Övergångsbestämmelser
1 kap. Allmänna bestämmelser
1 §
I denna förordning finns kompletterande föreskrifter om  sådan behandling av personuppgifter som omfattas av lagen 
(2019:1182) om Säkerhetspolisens behandling av  personuppgifter.
2 §
Uttryck som används i denna förordning har samma innebörd  och tillämpningsområde som i lagen (2019:1182) om  Säkerhetspolisens behandling av personuppgifter.
2 kap. Behandling av personuppgifter
1 §
Om det visar sig att sådana personuppgifter som anges i 
2 kap. 13 § eller 14 § första stycket lagen (2019:1182) om  Säkerhetspolisens behandling av personuppgifter har lämnats  ut, ska mottagaren omedelbart underrättas om det. Om sådana  personuppgifter har gjorts tillgängliga ska, så långt det är  möjligt, även den som har tagit del av personuppgifterna  omedelbart underrättas.
2 §
Av information enligt 3 kap. 7 § andra stycket lagen 
(2019:1182) om Säkerhetspolisens behandling av personuppgifter  ska omfattningen av direktåtkomsten framgå.
3 §
Säkerhetspolisen får ställa villkor i fråga om behörighet  och säkerhet för att myndigheten ska medge direktåtkomst  enligt 3 kap. 5-7 §§ lagen (2019:1182) om Säkerhetspolisens  behandling av personuppgifter.
Direktåtkomst får inte medges innan Säkerhetspolisen har  försäkrat sig om att den mottagande myndigheten uppfyller  kraven på behörighet och säkerhet.
3 kap. Längsta tid som personuppgifter får behandlas
Rutiner för att säkerställa tidsfristerna
1 §
Säkerhetspolisen ska se till att det finns rutiner för att  säkerställa att de som behandlar personuppgifter respekterar  tidsfristerna för när personuppgifter inte längre får  behandlas.
Digital arkivering
2 §
När uppgifter och handlingar arkiveras digitalt ska de  avskiljas så att de inte kan behandlas för att utföra en  uppgift som anges i 2 kap. 1 § lagen (2019:1182) om  Säkerhetspolisens behandling av personuppgifter. Åtkomsten  till arkiverade uppgifter och handlingar ska begränsas till  särskilt angivna tjänstemän.
Fortsatt behandling av vissa personuppgifter
3 §
I 4-6 §§ föreskrivs att vissa kategorier av  personuppgifter i brottsanmälningar och avslutade  förundersökningar får behandlas för ändamål som omfattas av  tillämpningsområdet för lagen (2019:1182) om Säkerhetspolisens  behandling av personuppgifter, trots att den tid som anges i 
4 kap. 3 och 4 §§ samma lag har löpt ut. Detsamma gäller  personuppgifter i andra utredningar som handläggs enligt 23  kap. rättegångsbalken.
När personuppgifter får behandlas enligt 4-6 §§ får dessutom  följande uppgifter behandlas:
1. ärendenummer eller liknande referensuppgifter,
2. brottskoder, och
3. uppgifter om omständigheterna kring brottet.
4 §
Uppgifter om den dömde i en förundersökning som har lett  till fällande dom får behandlas trots att den tid som anges i 
4 kap. 4 § första stycket lagen (2019:1182) om  Säkerhetspolisens behandling av personuppgifter har löpt ut,  om behandlingen av särskilda skäl är nödvändig för att finna  samband mellan olika brott eller mellan tänkbara gärningsmän.
Behandlingen ska dock upphöra senast i samband med att  uppgifterna om den dömde tas bort ur belastningsregistret  enligt lagen (1998:620) om belastningsregister.
5 §
Uppgifter om en person som har varit misstänkt i en  förundersökning som har lagts ner eller avslutats på annat  sätt än genom åtal, får i ett enskilt fall behandlas om det är  nödvändigt för att kunna lagföra personen trots att den tid  som anges i 4 kap. 4 § andra stycket lagen (2019:1182) om  Säkerhetspolisens behandling av personuppgifter har löpt ut.
Behandlingen ska dock upphöra senast då åtal inte längre får  väckas för brottet eller, i fall som avses i 35 kap. 10 §  första stycket brottsbalken, senast sjuttio år från den dag då  brottet begicks. Förordning (2025:169).
6 §
Uppgifter om personer som har dömts för, eller som har  varit misstänkta för, brott där det finns en betydande risk  för återfall i samma eller likartad brottslighet, får  behandlas trots att den tid som anges i 4 kap. 3 och 4 §§  lagen (2019:1182) om Säkerhetspolisens behandling av  personuppgifter har löpt ut, om behandlingen av särskilda skäl  är nödvändig för att förebygga, förhindra eller upptäcka brott  för vilket det är föreskrivet fängelse i fyra år eller mer.
I fråga om brott som har lett till fällande dom ska dock  behandlingen upphöra senast i samband med att uppgifterna tas  bort ur belastningsregistret enligt lagen (1998:620) om  belastningsregister och i övriga fall senast femton år efter  det att förundersökningen lades ner eller avslutades på annat  sätt.
Rätt att meddela föreskrifter
7 §
Riksarkivet får, efter att ha gett Säkerhetspolisen  tillfälle att yttra sig, meddela föreskrifter om att  personuppgifter som avses i 4 kap. 2 och 7-10 §§ lagen 
(2019:1182) om Säkerhetspolisens behandling av personuppgifter  får behandlas under längre tid för arkivändamål av allmänt  intresse och vetenskapliga, statistiska eller historiska  ändamål.
8 §
Säkerhetspolisen får, efter att ha gett Riksarkivet  tillfälle att yttra sig, meddela närmare föreskrifter om  digital arkivering.
4 kap. Skyldigheter som personuppgiftsansvarig
Tekniska och organisatoriska åtgärder
1 §
De tekniska och organisatoriska åtgärder som  Säkerhetspolisen ska vidta enligt 5 kap. 1 och 2 §§ lagen 
(2019:1182) om Säkerhetspolisens behandling av personuppgifter  ska vara rimliga med hänsyn till behandlingens art,  omfattning, sammanhang och ändamål och de särskilda riskerna  med behandlingen. När Säkerhetspolisen vidtar åtgärder enligt 
5 kap. 2 § samma lag ska även de tekniska möjligheterna och  kostnaderna för åtgärderna beaktas.
Dokumentationsskyldighet
Interna strategier
2 §
De tekniska och organisatoriska åtgärder som avses i 
5 kap. 1 § lagen (2019:1182) om Säkerhetspolisens behandling  av personuppgifter ska innefatta antagande och dokumentation  av interna strategier för dataskydd, om det inte är uppenbart  obehövligt med hänsyn till verksamhetens begränsade  omfattning.
Förteckning över behandlingar
3 §
Säkerhetspolisen ska föra en förteckning över de  kategorier av behandlingar av personuppgifter som myndigheten  ansvarar för. Förteckningen ska innehålla namnet på och  kontaktuppgifter till myndigheten och dataskyddsombud.  Förteckningen ska dessutom, för varje kategori av behandling,  innehålla följande uppgifter:
1. den rättsliga grunden för behandlingen,
2. ändamålen med behandlingen,
3. de kategorier av tjänstemän som har tillgång till de  personuppgifter som behandlas,
4. de kategorier av mottagare som uppgifterna kan komma att  lämnas ut till, även i tredjeland eller internationella  organisationer,
5. de kategorier av registrerade som berörs av behandlingen,
6. de kategorier av personuppgifter som kan komma att  behandlas,
7. samlingar av överföringar av personuppgifter till  tredjeland eller internationella organisationer,
8. användning av profilering,
9. om det är möjligt, tidsfrister för hur länge kategorierna  av personuppgifter får behandlas, och
10. om det är möjligt, en allmän beskrivning av vilka  säkerhetsåtgärder som har vidtagits.
Loggning
4 §
Skyldigheten att föra loggar i automatiserade  behandlingssystem enligt 5 kap. 4 § lagen (2019:1182) om  Säkerhetspolisens behandling av personuppgifter ska omfatta  behandlingar som innebär insamling, ändring, läsning,  utlämning, överföring till tredjeland eller internationella  organisationer, sammanföring och radering av personuppgifter.  Loggarna över läsning och utlämning ska visa datum och  tidpunkt för behandlingen och, så långt det är möjligt, vem  som har läst eller lämnat ut personuppgifterna och vem som har  fått ta del av personuppgifterna.
Tillgången till personuppgifter
5 §
Vid tilldelning av behörighet för åtkomst till  personuppgifter ska, utöver behovet av uppgifterna, utbildning  och erfarenhet särskilt beaktas.
6 §
Säkerhetspolisen ansvarar för att det inom myndigheten  finns rutiner för tilldelning, förändring, borttagning och  regelbunden uppföljning av behörigheter för åtkomst till  personuppgifter.
Konsekvensbedömning och förhandssamråd
7 §
Konsekvensbedömningar som avses i 5 kap. 6 § första  stycket lagen (2019:1182) om Säkerhetspolisens behandling av  personuppgifter ska dokumenteras och innehålla följande  uppgifter:
1. en allmän beskrivning av den planerade behandlingen,
2. en bedömning av riskerna för intrång i registrerades  personliga integritet,
3. vilka åtgärder som planeras för att hantera riskerna,
4. åtgärder och rutiner för att säkerställa skyddet av  personuppgifterna, och
5. rutiner för att visa att tillämpliga dataskyddsregler  följs.
8 §
Vid förhandssamråd enligt 5 kap. 6 § andra stycket lagen 
(2019:1182) om Säkerhetspolisens behandling av personuppgifter  ska Säkerhetspolisen lämna in konsekvensbedömningen till  tillsynsmyndigheten och tillhandahålla den övriga information  som begärs av myndigheten.
Vid bedömningen av om typen av behandling innebär en sådan  risk för intrång i registrerades personliga integritet att  förhandssamråd ska äga rum ska ny teknik, nya rutiner eller  nya förfaranden särskilt beaktas.
Anmälan av överträdelser
9 §
Säkerhetspolisen ska ha interna rutiner för anmälan av  överträdelser av bestämmelser om personuppgiftsbehandling som  garanterar att anmälarens identitet skyddas.
Säkerhetsåtgärder
10 §
Säkerhetsåtgärder enligt 5 kap. 7 § lagen (2019:1182) om  Säkerhetspolisens behandling av personuppgifter ska åstadkomma  en skyddsnivå som är lämplig med hänsyn till
1. de tekniska möjligheterna,
2. kostnaderna för åtgärderna,
3. behandlingens art, omfattning, sammanhang och ändamål,
4. de särskilda riskerna med behandlingen,
5. om känsliga personuppgifter behandlas, och
6. hur integritetskänsliga övriga personuppgifter som  behandlas är.
Dataskyddsombud
11 §
Säkerhetspolisen ska säkerställa att dataskyddsombud ges  möjlighet att delta i de frågor som rör skyddet av  personuppgifter.
Säkerhetspolisen ska se till att dataskyddsombud kan utföra de  uppgifter som anges i 5 kap. 10 § lagen (2019:1182) om  Säkerhetspolisens behandling av personuppgifter genom att  tillhandahålla nödvändiga resurser, ge tillgång till  dokumentation om behandling av personuppgifter och vid behov  medge åtkomst till personuppgifter som behandlas.  Säkerhetspolisen ska också se till att dataskyddsombud har den  sakkunskap som krävs och att de ges möjlighet att upprätthålla  denna.
Personuppgiftsbiträden
Avtalets eller överenskommelsens innehåll
12 §
Ett avtal eller en annan överenskommelse enligt 5 kap. 
11 § andra stycket lagen (2019:1182) om Säkerhetspolisens  behandling av personuppgifter ska ange vad behandlingen av  personuppgifter ska avse, hur länge behandlingen ska pågå,  dess art och ändamål, typen av personuppgifter, kategorier av  registrerade och Säkerhetspolisens skyldigheter och  rättigheter. I avtalet eller överenskommelsen ska det särskilt  föreskrivas att personuppgiftsbiträdet ska
1. behandla personuppgifter bara enligt instruktioner från  Säkerhetspolisen,
2. säkerställa att personer som har tillstånd att behandla  personuppgifter antingen har förbundit sig att iaktta regler  om tystnadsplikt eller omfattas av lagstadgad tystnadsplikt,
3. hjälpa Säkerhetspolisen att säkerställa att bestämmelserna  om registrerades rättigheter följs,
4. radera eller återlämna alla personuppgifter till  Säkerhetspolisen när uppdraget har slutförts och, om inte  annat följer av lag eller förordning, radera befintliga  kopior,
5. ge Säkerhetspolisen tillgång till den information som krävs  för att visa att det som sägs i denna paragraf, 13 § och 
5 kap. 11-13 §§ lagen om Säkerhetspolisens behandling av  personuppgifter följs, och
6. respektera de villkor som framgår av denna paragraf, 13 §  och 5 kap. 12 § lagen om Säkerhetspolisens behandling av  personuppgifter när ett annat personuppgiftsbiträde anlitas.
Underbiträden
13 §
Om Säkerhetspolisen har lämnat ett generellt tillstånd  enligt 5 kap. 12 § lagen (2019:1182) om Säkerhetspolisens  behandling av personuppgifter, ska personuppgiftsbiträdet  informera Säkerhetspolisen innan nya personuppgiftsbiträden  anlitas.
Förteckning över behandlingar
14 §
Varje personuppgiftsbiträde ska föra en förteckning över  kategorier av behandlingar av personuppgifter som utförs för  Säkerhetspolisens räkning. Förteckningen ska innehålla namnet  på och kontaktuppgifter till personuppgiftsbiträdet och  Säkerhetspolisen och dessutom, för varje kategori av  behandling, följande uppgifter:
1. namnet på och kontaktuppgifter till eventuella  underbiträden,
2. vilka uppgifter som har överförts och till vem, om  överföringar av personuppgifter har gjorts till ett tredjeland  eller en internationell organisation, och
3. om det är möjligt, en allmän beskrivning av de  säkerhetsåtgärder som har vidtagits.
Övriga skyldigheter
15 §
Det som sägs om Säkerhetspolisens skyldigheter i 4 och 
10 §§ gäller även för personuppgiftsbiträden.
Övriga bestämmelser
16 §
Innan Säkerhetspolisen meddelar föreskrifter med stöd av  denna förordning, ska tillsynsmyndigheten ges tillfälle att  yttra sig i frågor som berör särskilda risker för intrång i  den personliga integriteten.
Rätt att meddela föreskrifter
17 §
Tillsynsmyndigheten får meddela ytterligare föreskrifter  om
1. sådana åtgärder som avses i 5 kap. 1-3 och 7 §§ lagen 
(2019:1182) om Säkerhetspolisens behandling av  personuppgifter,
2. krav och rutiner för loggning enligt 5 kap. 4 § lagen om  Säkerhetspolisens behandling av personuppgifter, och
3. vilka typer av behandlingar som ska omfattas av  förhandssamråd enligt 5 kap. 6 § lagen om Säkerhetspolisens  behandling av personuppgifter.
5 kap. Enskildas rättigheter
Krav på utformningen av information
1 §
Information enligt 6 kap. 1 och 2 §§ lagen (2019:1182) om  Säkerhetspolisens behandling av personuppgifter ska vara  lättillgänglig och lättbegriplig och lämnas i lämplig form.  Detsamma gäller information enligt 3-6 §§ denna förordning.
Enskilds begäran
2 §
En begäran enligt 6 kap. 2, 6 eller 7 § lagen (2019:1182)  om Säkerhetspolisens behandling av personuppgifter ska göras  skriftligen hos Säkerhetspolisen.
Säkerhetspolisen ska säkerställa att begäran görs av en  behörig person.
Beslut
3 §
Beslut enligt 6 kap. 3 § första stycket, 5 § första  stycket, 6 och 7 §§ och 9 § andra stycket lagen (2019:1182) om  Säkerhetspolisens behandling av personuppgifter ska vara  skriftliga. Beslut som går den registrerade emot ska  motiveras.
Av 6 kap. 3 § andra stycket lagen om Säkerhetspolisens  behandling av personuppgifter framgår att skälen för vissa  beslut inte behöver lämnas ut.
Underrättelser
Underrättelser till enskilda
4 §
Sökanden ska utan onödigt dröjsmål underrättas om beslut  enligt 6 kap. 3 § första stycket lagen (2019:1182) om  Säkerhetspolisens behandling av personuppgifter. Någon  underrättelse behöver inte lämnas om det skulle skada det  intresse som föranleder att information inte lämnas.
5 §
Sökanden ska underrättas om beslut enligt 6 kap. 5 §  första stycket eller 9 § andra stycket lagen (2019:1182) om  Säkerhetspolisens behandling av personuppgifter.
6 §
Den registrerade ska underrättas om följande beslut enligt  lagen (2019:1182) om Säkerhetspolisens behandling av  personuppgifter:
1. beslut enligt 6 kap. 6 eller 7 §,
2. beslut om att en begränsning enligt 6 kap. 6 § andra  stycket upphör.
Underrättelser till andra
7 §
Den myndighet från vilken personuppgifter kommer ska  underrättas om beslut enligt 6 kap. 6 § första stycket lagen 
(2019:1182) om Säkerhetspolisens behandling av  personuppgifter.
Den som har tagit emot personuppgifter ska underrättas om  beslut enligt 6 kap. 6 eller 7 § lagen om Säkerhetspolisens  behandling av personuppgifter.
6 kap. Tillsyn
1 §
Om tillsynsmyndigheten anser att en sådan planerad  behandling som avses i 5 kap. 6 § andra stycket lagen 
(2019:1182) om Säkerhetspolisens behandling av personuppgifter  kan komma att stå i strid med lag eller annan författning, ska  myndigheten senast sex veckor efter det att begäran om  förhandssamråd togs emot skriftligen lämna råd enligt 7 kap. 
4 § första stycket samma lag. Om det finns skäl för det får  tiden förlängas.
2 §
Tillsynsmyndigheten ska informera Säkerhets- och  integritetsskyddsnämnden om att förhandssamråd enligt 5 kap. 
6 § andra stycket lagen (2019:1182) om Säkerhetspolisens  behandling av personuppgifter har begärts. Om det är lämpligt  ska nämnden ges tillfälle att yttra sig till  tillsynsmyndigheten inom ramen för förhandssamrådet.  Säkerhets- och integritetsskyddsnämnden har rätt att få  tillgång till underlaget för förhandssamrådet och  tillsynsmyndighetens yttrande.
7 kap. Överföring av personuppgifter till tredjeland och  internationella organisationer
1 §
Överföringar av personuppgifter enligt 9 kap. 3 § 2 och 
4 § lagen (2019:1182) om Säkerhetspolisens behandling av  personuppgifter ska dokumenteras. Av dokumentationen ska  framgå vilka personuppgifter som överförts, datum och tidpunkt  för överföringen, ändamålet med och grunden för överföringen  och till vem personuppgifterna överfördes.
2 §
Överföringar av personuppgifter enligt 9 kap. 5 §  lagen (2019:1182) om Säkerhetspolisens behandling av  personuppgifter ska dokumenteras.
Övergångsbestämmelser
2019:1235
1. Denna förordning träder i kraft den 1 januari 2020.
2. Bestämmelsen i 4 kap. 4 § om loggning tillämpas från och  med den 1 oktober 2024 i fråga om automatiserade  behandlingssystem som inrättats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.