Title: Lag (2022:459) om tillfälliga bestämmelser för förlängning av tillstånd att sända digital kommersiell radio
SFS Number: Svensk författningssamling 2022:459
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022459-om-tillfalliga-bestammelser-for_sfs-2022-459/
Source Link: http://rkrattsbaser.gov.se/sfst?bet=2022:459
Amendment Register Link: http://rkrattsbaser.gov.se/sfsr?bet=2022:459
Ministry/Authority: Kulturdepartementet
Issued: 2022-05-19
Metadata: {"Utfärdad": "2022-05-19"}

==================================================

Lag (2022:459) om tillfälliga bestämmelser för förlängning av tillstånd att sända digital kommersiell radio
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:459
Departement/myndighet
:   
Kulturdepartementet
Utfärdad
:   
2022-05-19
Tidsbestämd
: 
2026-08-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens tillämpningsområde
1 §
Denna lag innehåller tillfälliga bestämmelser om  förlängning av de tillstånd att sända digital kommersiell  radio som meddelats med stöd av radio- och tv-lagen (2010:696)  och som upphör den 30 september 2022.
2 §
I ärenden om förlängning av ett tillstånd enligt denna lag  tillämpas bestämmelserna i lagen i stället för följande  bestämmelser i radio- och tv-lagen (2010:696):
- 13 kap. 24 § om ansökan,
- 13 kap. 26 § om vad som ska beaktas vid tillståndsgivningen,  och
- 13 kap. 30 § första och andra styckena om  tillståndsperiodens längd.
För tillstånd att sända digital kommersiell radio gäller i  övrigt bestämmelserna i radio- och tv-lagen.
Förlängning av tillstånd
3 §
En tillståndshavare som vill få sitt tillstånd förlängt  ska ansöka om det hos Myndigheten för press, radio och tv  senast den 1 augusti 2022. Ett tillstånd som förlängs av  Myndigheten för press, radio och tv ska gälla till och med den 
31 juli 2026.
4 §
Myndigheten för press, radio och tv ska förlänga ett  tillstånd enligt 3 § om det inte finns skäl att återkalla  tillståndet enligt 18 kap. 5 § första stycket radio- och tv-
lagen (2010:696). Om det finns skäl att återkalla tillståndet  ska Myndigheten för press, radio och tv avslå ansökan om  förlängning.
5 §
Myndigheten för press, radio och tv får ta ut en avgift av  den som hos myndigheten ansöker om förlängning av tillstånd  att sända digital kommersiell radio. Avgiften ska motsvara  myndighetens kostnader för handläggningen av ärendena.
6 §
Myndigheten för press, radio och tv ska besluta i fråga om  förlängning av tillstånd senast den 31 augusti 2022.
Överklagande
7 §
Beslut av Myndigheten för press, radio och tv att inte  förlänga ett tillstånd enligt denna lag får överklagas till  allmän förvaltningsdomstol.
Mål om överklagande av beslut som avses i första stycket ska  handläggas skyndsamt.
Prövningstillstånd krävs vid överklagande till kammarrätten.
Rätt att meddela föreskrifter
8 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om ansökningsförfarandet och vad en ansökan ska  innehålla.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.