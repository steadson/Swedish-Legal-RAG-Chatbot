Title: Lag (2005:754) om transitering av tredjelandsmedborgare
SFS Number: Svensk författningssamling 2005:754
URL: https://www.riksdagen.se/sv/dokument-och-lagar/dokument/svensk-forfattningssamling/lag-2005754-om-transitering-av_sfs-2005-754/
Source Link: http://rkrattsbaser.gov.se/sfst?bet=2005:754
Amendment Register Link: http://rkrattsbaser.gov.se/sfsr?bet=2005:754
Ministry/Authority: Justitiedepartementet L7
Issued: 2005-11-03
Metadata: {"Utfärdad": "2005-11-03", "Ändrad": "t.o.m. SFS 2014:656"}

==================================================

Lag (2005:754) om transitering av tredjelandsmedborgare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2005:754
Departement/myndighet
:   
Justitiedepartementet L7
Utfärdad
:   
2005-11-03
Ändrad
:   
t.o.m. SFS 2014:656
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
I denna lag finns bestämmelser om transitering i samband med att en tredjelandsmedborgare, som har avvisats eller utvisats från en stat som är medlem i Europeiska unionen eller från Island, Norge, Schweiz eller Liechtenstein, återsänds med flyg via Sverige.
Med tredjelandsmedborgare avses i lagen en person som inte är medborgare i en stat som är medlem i Europeiska unionen eller medborgare i Island, Norge, Schweiz eller Liechtenstein.
Lag (2011:1210)
.
2 §
Polismyndigheten är centralmyndighet enligt rådets direktiv 2003/110/EG av den 25 november 2003 om bistånd vid transitering i samband med återsändande med flyg.
Lag (2014:656)
.
3 §
Polismyndigheten ska
1. utse en eller flera kontaktpunkter inom myndigheten för de flygplatser i Sverige som kan bli aktuella för transitering,
2. ta emot ansökningar om ledsagad eller icke-ledsagad transitering med flyg och om bistånd i samband med transiteringen, och
3. besluta i fråga om tillstånd till och bistånd vid transitering genom Sverige.
Lag (2014:656)
.
4 §
Ett beslut om transitering ska meddelas inom 48 timmar från det att ansökan kom in till Polismyndigheten.
Om det finns särskilda skäl får tiden i första stycket förlängas, dock med högst 48 timmar.
Om ett beslut inte har fattats inom de i första och andra styckena angivna tidsfristerna, får den ansökande medlemsstaten genomföra transiteringen av tredjelandsmedborgaren efter anmälan till Polismyndigheten.
Bistånd vid en sådan transitering behöver dock inte lämnas om sådana omständigheter som utgör skäl att återkalla ett tillstånd enligt 6 § har framkommit.
Regeringen eller den myndighet som regeringen bestämmer meddelar föreskrifter om ansökningsförfarandet.
Lag (2014:656)
.
5 §
En ansökan om transitering genom Sverige får avslås om
1. tredjelandsmedborgaren som skall transiteras är åtalad för brott eller är efterlyst för att avtjäna ett straff i Sverige,
2. transiteringen genom andra stater eller återsändande till destinationslandet inte går att genomföra,
3. transiteringen kräver att tredjelandsmedborgaren förflyttar sig mellan flygplatser i Sverige,
4. det av praktiska skäl inte är möjligt att lämna det begärda biståndet vid den begärda tidpunkten, eller
5. tredjelandsmedborgaren kan antas utgöra ett hot mot allmän ordning och säkerhet eller folkhälsan eller skada Sveriges internationella relationer.
6 §
Ett tillstånd till transitering får återkallas, om sådana omständigheter som enligt 5 § utgör skäl att avslå en ansökan om transitering har framkommit.
7 §
Har tillstånd till transitering meddelats får Polismyndigheten
1. hämta tredjelandsmedborgaren på flygplatsområdet och ledsaga honom eller henne till anslutande flyg, och
2. ta emot, förvara och vidarebefordra en tredjelandsmedborgares pass, biljett och andra resehandlingar under transiteringen.
Lag (2014:656)
.
8 §
En transitering skall genomföras inom kortast möjliga tid från det att transiteringen påbörjas och får inte överstiga 24 timmar.
Om det finns särskilda skäl får tiden för transiteringen förlängas, dock med högst 48 timmar.
9 §
En tredjelandsmedborgare som har avvisats eller utvisats från Sverige och som transiteras via en annan medlemsstat eller Island, Norge, Schweiz eller Liechtenstein, ska omedelbart återtas till Sverige på begäran av den staten om
1. tillståndet att bevilja transitering har återkallats,
2. tredjelandsmedborgaren under transiteringen har rest in i den staten utan tillstånd, eller
3. fortsatt transitering eller återsändande till destinationslandet inte går att genomföra.
Lag (2011:1210)
.
10 §
Beslut enligt denna lag får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.