Title: Förordning (2022:1263) om tobaksfria nikotinprodukter
SFS Number: Svensk författningssamling 2022:1263
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221263-om-tobaksfria_sfs-2022-1263/
Source Link: http://rkrattsbaser.gov.se/sfst?bet=2022:1263
Amendment Register Link: http://rkrattsbaser.gov.se/sfsr?bet=2022:1263
Ministry/Authority: Socialdepartementet
Issued: 2022-06-30
Metadata: {"Utfärdad": "2022-06-30", "Ändrad": "t.o.m. SFS 2023:673"}

==================================================

Förordning (2022:1263) om tobaksfria nikotinprodukter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1263
Departement/myndighet
:   
Socialdepartementet
Utfärdad
:   
2022-06-30
Ändrad
:   
t.o.m. SFS 2023:673
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns kompletterande bestämmelser till  lagen (2022:1257) om tobaksfria nikotinprodukter.
2 §
De uttryck som används i lagen (2022:1257) om tobaksfria  nikotinprodukter har samma betydelse i denna förordning.
3 §
Denna förordning är meddelad med stöd av
- 48 § lagen (2022:1257) om tobaksfria nikotinprodukter i  fråga om 4, 5, 7-9, 11, 12, 14, 15 a-15 c och 16 §§,
- 8 kap. 7 § regeringsformen i fråga om övriga bestämmelser.
Förordning (2023:673).
Produktanmälan
4 §
En produktanmälan enligt 5 § lagen (2022:1257) om  tobaksfria nikotinprodukter ska innehålla
1. tillverkarens, och i förekommande fall importörens, namn  och kontaktuppgifter,
2. en förteckning över alla ingredienser som ingår i  produkten, uppdelad på varumärke och sort, med uppgift om  kvantiteter,
3. toxikologiska uppgifter om produktens ingredienser,
4. information om nikotindoser och nikotinupptag vid  konsumtion under förhållanden som är normala eller som  rimligen kan förutses,
5. en beskrivning av tillverkningsprocessen och en försäkran  om att tillverkningsprocessen är förenlig med kraven som  ställs på tobaksfria nikotinprodukter, och
6. en försäkran om att tillverkaren, och i förekommande fall  importören, tar fullt ansvar för produktens kvalitet och  säkerhet när den tillhandahålls konsumenter på marknaden och  används under förhållanden som är normala eller som rimligen  kan förutses. Förordning (2022:1497).
5 §
Produktanmälan ska lämnas i elektronisk form genom en  teknisk lösning som tillhandahålls av Folkhälsomyndigheten.
Förordning (2022:1497).
6 §
De uppgifter som har lämnats i produktanmälan och som inte  utgör företagshemligheter ska offentliggöras av  Folkhälsomyndigheten på en webbplats. Förordning (2022:1497).
Produktkrav
7 §
Tobaksfria nikotinprodukter får inte innehålla
1. vitaminer eller andra tillsatser som ger intryck av att en  tobaksfri nikotinprodukt innebär en hälsofördel eller minskade  hälsorisker,
2. koffein, taurin eller andra tillsatser eller stimulerande  ämnen som är förknippade med energi och vitalitet.
Förordning (2022:1497).
8 §
Endast ingredienser med hög renhet får användas vid  framställningen av tobaksfria nikotinprodukter.
Spår av andra ämnen än de ingredienser som ingår i produkten  får förekomma upp till detektionsgränsen endast om det  tekniskt sett inte går att undvika dessa spår under  tillverkningen. Förordning (2022:1497).
9 §
Med undantag för nikotin får vid framställningen av  tobaksfria nikotinprodukter endast sådana ingredienser  användas som inte utgör en risk för människors hälsa.
Förordning (2022:1497).
10 §
I Europaparlamentets och rådets förordning (EG)  nr 1907/2006 av den 18 december 2006 om registrering,  utvärdering, godkännande och begränsning av kemikalier 
(Reach), inrättande av en europeisk kemikaliemyndighet,  ändring av direktiv 1999/45/EG och upphävande av rådets  förordning (EEG) nr 793/93 och kommissionens förordning (EG)  nr 1488/94 samt rådets direktiv 76/769/EEG och kommissionens  direktiv 91/155/EEG, 93/67/EEG, 93/105/EG och 2000/21/EG finns  bestämmelser om förbud mot användning av tillsatser som är  cancerframkallande, mutagena eller reproduktionstoxiska.
Förordning (2022:1497).
Märkning
11 §
En innehållsdeklaration enligt 7 § lagen (2022:1257) om  tobaksfria nikotinprodukter ska innehålla
1. en förteckning över alla ingredienser som ingår i produkten  i fallande viktordning,
2. uppgift om innehåll av nikotin i produkten och fördelning  per dos, och
3. en rekommendation om att förvara produkten utom räckhåll  för barn. Förordning (2022:1497).
12 §
En hälsovarning enligt 7 § lagen (2022:1257) om  tobaksfria nikotinprodukter ska ha följande lydelse: "Denna  produkt innehåller nikotin som är ett mycket  beroendeframkallande ämne." Förordning (2022:1497).
13 §
I Europaparlamentets och rådets förordning (EG)  nr 1272/2008 av den 16 december 2008 om klassificering,  märkning och förpackning av ämnen och blandningar, ändring och  upphävande av direktiven 67/548/EEG och 1999/45/EG samt  ändring av förordning (EG) nr 1907/2006 finns bestämmelser om  märkning av produkter som uppfyller kriterierna för att anses  farliga enligt den förordningen. Förordning (2022:1497).
Rapporteringsskyldighet
14 §
Tillverkare, och i förekommande fall importörer, ska  varje år senast den 31 mars för föregående år lämna de  uppgifter som anges i 14 § lagen (2022:1257) om tobaksfria  nikotinprodukter. Förordning (2022:1497).
15 §
Folkhälsomyndigheten ska offentliggöra när en tillverkare  eller importör har fullgjort sin rapporteringsskyldighet  enligt 14 § lagen (2022:1257) om tobaksfria nikotinprodukter.
Förordning (2022:1497).
Avgifter
15 a §
Den som enligt 5 § lagen (2022:1257) om tobaksfria  nikotinprodukter anmäler en produkt som är avsedd att  tillhandahållas konsumenter på den svenska marknaden ska till  Folkhälsomyndigheten betala en avgift med 4 200 kronor för  varje märke och typ. Förordning (2023:673).
15 b §
Den som enligt 14 § lagen (2022:1257) om tobaksfria  nikotinprodukter lämnar uppgifter till Folkhälsomyndigheten  ska betala en avgift till Folkhälsomyndigheten med 4 200  kronor för varje märke och typ. Förordning (2023:673).
15 c §
Den som bedriver anmälningspliktig försäljning enligt 
17 § lagen (2022:1257) om tobaksfria nikotinprodukter ska för  Folkhälsomyndighetens tillsyn betala en avgift med 1 140  kronor per timme. Avgift ska tas ut per påbörjad halvtimme.  Avgiften ska tas ut efter utförd tillsyn. Om tillsynen  understiger en halvtimme ska avgift inte tas ut.  Förordning (2023:673).
15 d §
Avgift enligt 15 a-15 c §§ ska betalas till  Folkhälsomyndigheten på det sätt som myndigheten anvisar.
Avgiften ska ha kommit myndigheten till handa inom 30 dagar  från det att myndigheten har anvisat hur betalningen ska ske.  Om avgiften inte har kommit myndigheten till handa inom denna  tid, får anmälan enligt 15 a § avvisas och skyldigheten att  lämna uppgifter enligt 15 b § anses inte vara fullgjord.
Handläggningen av anmälan eller rapportering påbörjas när  betalningen har kommit myndigheten till handa.  Förordning (2023:673).
15 e §
Om det finns särskilda skäl, får Folkhälsomyndigheten i  det enskilda fallet i fråga om en avgift enligt 15 a-15 c §§
1. besluta att avgiften ska sättas ned eller efterskänkas,  eller
2. betala tillbaka hela eller en del av avgiften.
Förordning (2023:673).
Bemyndiganden
16 §
Folkhälsomyndigheten får meddela ytterligare föreskrifter  om
1. produktanmälan enligt 5 § lagen (2022:1257) om tobaksfria  nikotinprodukter,
2. innehållet i och utformningen av en innehållsdeklaration  enligt 7 § lagen om tobaksfria nikotinprodukter,
3. hur en hälsovarning ska utformas och återges enligt 7 och 
10 §§ lagen om tobaksfria nikotinprodukter,
4. fullgörandet av rapporteringsskyldigheten enligt 14 § lagen  om tobaksfria nikotinprodukter,
5. systemet för informationssamling enligt 15 § lagen om  tobaksfria nikotinprodukter,
6. underrättelseskyldigheten enligt 16 § andra stycket lagen  om tobaksfria nikotinprodukter,
7. utformningen av egenkontrollprogram enligt 18 § lagen om  tobaksfria nikotinprodukter, och
8. genomförandet av kontrollköp enligt 37 § lagen om  tobaksfria nikotinprodukter. Förordning (2022:1497).
17 §
Folkhälsomyndigheten får meddela föreskrifter om  verkställigheten av lagen (2022:1257) om tobaksfria  nikotinprodukter och av denna förordning.  Förordning (2022:1497).
Övergångsbestämmelser
2022:1497
Denna förordning träder i kraft den 1 januari 2024 i fråga om 
4-6, 14 och 15 §§ och i övrigt den 1 januari 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.