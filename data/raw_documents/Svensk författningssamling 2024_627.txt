Title: Förordning (2024:627) om skrotningspremie till privatpersoner vid köp eller leasing av elbil
SFS Number: Svensk författningssamling 2024:627
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024627-om-skrotningspremie-till_sfs-2024-627/
Source Link: http://rkrattsbaser.gov.se/sfst?bet=2024:627
Amendment Register Link: http://rkrattsbaser.gov.se/sfsr?bet=2024:627
Ministry/Authority: Klimat- och näringslivsdepartementet
Issued: 2024-07-25
Metadata: {"Utfärdad": "2024-07-25", "Ändrad": "t.o.m.SFS 2025:296"}

==================================================

Förordning (2024:627) om skrotningspremie till privatpersoner vid köp eller leasing av elbil
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:627
Departement/myndighet
:   
Klimat- och näringslivsdepartementet
Utfärdad
:   
2024-07-25
Ändrad
:   
t.o.m.SFS 2025:296
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
För att bidra till att minska utsläppen av växthusgaser  får Boverket, i den utsträckning det finns medel, lämna en  skrotningspremie till privatpersoner som skrotar en äldre bil  med förbränningsmotor och som köper eller leasar en elbil.
2 §
Denna förordning är meddelad med stöd av 8 kap. 7 §  regeringsformen.
Ord och uttryck
3 §
I denna förordning betyder
1. auktoriserad bilskrotare: en bilskrotare som har  auktoriserats enligt kraven i  bilskrotningsförordningen (2007:186),
2. elbil: en personbil i klass I enligt lagen (2001:559) om  vägtrafikdefinitioner som är klassificerad i utsläppsklass El  enligt 32 § avgasreningslagen (2011:318),
3. leasing: hyra av en bil för en bestämd hyrestid på minst  ett år,
4. leasetagare: den som leasar en bil,
5. leasad elbil: en elbil som leasas av en leasetagare,
6. närstående:
a) en person som är make, sambo, barn, styvbarn, fosterbarn,  förälder, mor- eller farförälder eller syskon till sökanden,
b) en person som är make, sambo eller barn till någon som  anges i a, eller
c) ett dödsbo som sökanden eller någon som anges i a eller b  är delägare i,
7. vägtrafikregistret: det register som avses i 2 kap. 1 §  vägtrafikdatalagen (2019:369), och
8. äldre bil med förbränningsmotor: en personbil i klass I  enligt lagen om vägtrafikdefinitioner
a) som har förbränningsmotor,
b) vars totalvikt inte överstiger 3 500 kilogram, och
c) som är klassificerad i utsläppsklass Euro 5 eller  motsvarande äldre utsläppsklass. Förordning (2025:296).
Förutsättningar för skrotningspremien
4 §
Skrotningspremien får endast lämnas till den som har  överlämnat en äldre bil med förbränningsmotor för skrotning  till en auktoriserad bilskrotare om följande förutsättningar  är uppfyllda:
1. den skrotade bilen har avregistrerats ur vägtrafikregistret  på grund av skrotning tidigast den 20 augusti 2024,
2. den skrotade bilen har godkänts vid kontrollbesiktning  efter den 6 juli 2022,
3. sökanden har varit registrerad ägare i vägtrafikregistret  till den skrotade bilen sedan den 6 september 2023,
4. den auktoriserade bilskrotaren har utfärdat ett  mottagningsbevis enligt kraven i  bilskrotningsförordningen (2007:186) och detta har  registrerats för bilen i vägtrafikregistret enligt 4 kap. 2 §  och 5 kap. 4 § 4 förordningen (2019:383) om fordons  registrering och användning, och
5. sökanden tidigast den 20 augusti 2024 har registrerats i  vägtrafikregistret
a) som ägare till en elbil som personen köpt för eget bruk och  som vid ansökningstillfället är påställd och inte har  meddelats körförbud, eller
b) som leasetagare till en elbil som vid ansökningstillfället  är påställd och inte har meddelats körförbud.
5 §
Skrotningspremien får endast lämnas om sökanden åtar sig  att
1. äga elbilen i minst ett år från det registrerade  förvärvsdatumet, eller
2. leasa elbilen i minst ett år från det datum som sökanden  registrerades i vägtrafikregistret som leasetagare.
6 §
Skrotningspremien får endast lämnas en gång per sökande.
Premien får inte lämnas om
1. den skrotade bilen eller den köpta eller leasade elbilen  legat till grund för en tidigare premie enligt denna  förordning,
2. elbilen har ägts av en närstående till sökanden,
3. den skrotade bilen har använts av sökanden eller en  närstående till sökanden i enskild näringsverksamhet, eller
4. den köpta eller leasade elbilen är avsedd att användas av  sökanden eller en närstående till sökanden i enskild  näringsverksamhet.
7 §
Skrotningspremien får inte lämnas till den som vid  ansökningstillfället har skulder som avser förfallna skatter  eller avgifter enligt lagen (1976:206) om felparkeringsavgift,  lagen (2004:629) om trängselskatt,  vägtrafikskattelagen (2006:227), lagen (2006:228) med  särskilda bestämmelser om fordonsskatt, lagen (2024:172) om  infrastrukturavgifter på väg eller förordningen (2014:1564) om  infrastrukturavgifter på väg.
Skrotningspremiens storlek
8 §
Skrotningspremien uppgår till 25 000 kronor.
Förordning (2025:296).
Ansökan om skrotningspremie
9 §
En ansökan om skrotningspremie får göras när sökanden har  köpt eller leasat en elbil och den skrotade bilen har  avregistrerats på grund av skrotning.
10 §
En ansökan om skrotningspremie ska innehålla följande:
1. sökandens namn, personnummer och kontaktuppgifter,
2. uppgift om sökandens svenska bankkonto, bankgiro eller  plusgiro,
3. den skrotade bilens registreringsnummer,
4. den köpta eller leasade elbilens registreringsnummer,
5. uppgift om vilken auktoriserad bilskrotare som den skrotade  bilen har överlämnats till för skrotning,
6. en försäkran att den skrotade bilen inte har använts av  sökanden eller en närstående till sökanden i enskild  näringsverksamhet,
7. en försäkran att den köpta eller leasade elbilen inte är  avsedd att användas av sökanden eller en närstående till  sökanden i enskild näringsverksamhet, och
8. en försäkran att elbilen inte har ägts av en närstående  till sökanden.
Uppgifterna ska lämnas på heder och samvete.
11 §
I samband med ansökan ska sökanden skriftligen göra det  åtagande som avses i 5 §.
12 §
En ansökan om skrotningspremie ska vara skriftlig och  lämnas in elektroniskt till Boverket på det sätt som  myndigheten anvisar. Ansökan ska ha kommit in till Boverket  senast den 31 oktober 2025. Förordning (2025:296).
13 §
Sökanden ska på begäran av Boverket lämna de ytterligare  handlingar eller uppgifter som behövs för prövningen.
Prövning och beslut om skrotningspremie
14 §
Boverket prövar frågor om lämnande av skrotningspremie.
14 a §
Om det finns särskilda skäl får Boverket i enskilda  fall lämna en skrotningspremie trots att kravet på  mottagningsbevis i 4 § 4 eller kravet på registrering i 4 § 
5 b inte är uppfyllt. Förordning (2025:296).
15 §
Ett beslut om skrotningspremie får förenas med de villkor  som behövs för att tillgodose syftet med premien.
Utbetalning av skrotningspremien
16 §
Skrotningspremien ska betalas ut till det svenska  bankkonto, bankgiro eller plusgiro som sökanden har angett i  sin ansökan.
Återbetalningsskyldighet
17 §
Mottagaren av en skrotningspremie är  återbetalningsskyldig, om
1. mottagaren genom oriktiga uppgifter eller på något annat  sätt har orsakat att premien betalats ut felaktigt,
2. premien har betalats ut felaktigt på grund av att  uppgifterna i vägtrafikregistret är felaktiga,
3. premien av någon annan orsak har betalats ut felaktigt och  mottagaren borde ha insett detta,
4. mottagaren har överlåtit elbilen inom ett år från det  registrerade förvärvsdatumet,
5. mottagaren har avbrutit leasingen av elbilen inom ett år  från det datum mottagaren registrerades i vägtrafikregistret  som leasetagare, eller
6. ett villkor för premien inte har följts.
Återkrav
18 §
Om den som har fått en skrotningspremie är  återbetalningsskyldig enligt 17 §, ska Boverket besluta att  helt eller delvis kräva tillbaka premien.
På det belopp som en mottagare är skyldig att återbetala ska  ränta betalas från och med den dag som infaller en månad efter  det att beslutet om återkrav har fattats och efter en  räntesats som vid varje tidpunkt överstiger statens  utlåningsränta med två procentenheter.
Om det finns särskilda skäl får Boverket helt eller delvis  avstå från kravet på återbetalning eller kravet på ränta.
Tillsyn och uppföljning
19 §
Boverket utövar tillsyn över att villkoren för premien  följs.
Boverket ska följa upp att syftet med premien tillgodoses och  varje år, i samband med sin årsredovisning, rapportera till  Regeringskansliet hur medlen använts och vilka resultat som  uppnåtts.
20 §
Sökanden ska på Boverkets begäran lämna de uppgifter som  Boverket behöver för sin tillsyn och för uppföljning enligt 
19 §.
Anmälan om brott
21 §
Boverket ska göra en anmälan till Polismyndigheten om det  finns anledning att anta att sökanden har gjort sig skyldig  till
1. brott enligt 9 kap. 1, 2 eller 3 § brottsbalken,
2. ett straffbart försök eller en straffbar förberedelse eller  stämpling till brott enligt 9 kap. 1 eller 3 § brottsbalken,  eller
3. brott enligt 15 kap. 10 § brottsbalken.
Överklagande
22 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om återkrav enligt 18 § får dock inte överklagas.
Övergångsbestämmelser
2024:627
1. Denna förordning träder i kraft den 20 augusti 2024.
2. Förordningen upphör att gälla vid utgången av 2025.
3. Den upphävda förordningen gäller dock fortfarande för  premier som har lämnats före utgången av 2025.
2025:296
1. Denna förordning träder i kraft den 27 maj 2025.
2. För bilar som har skrotats före ikraftträdandet gäller 3 §  i den äldre lydelsen.
3. Den som beviljats en skrotningspremie om 10 000 kronor  enligt 8 § i den äldre lydelsen får beviljas en kompletterande  skrotningspremie om 15 000 kronor. För begäran om den  kompletterande skrotningspremien gäller 12 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.