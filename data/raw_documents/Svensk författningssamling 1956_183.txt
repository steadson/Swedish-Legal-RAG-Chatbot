Title: Förordning (1956:183) angående omreglering av vissa ersättningar på grund av statsunderstödd olycksfallsförsäkring för fiskare
SFS Number: Svensk författningssamling 1956:183
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1956183-angaende-omreglering-av_sfs-1956-183/
Source Link: http://rkrattsbaser.gov.se/sfst?bet=1956:183
Amendment Register Link: http://rkrattsbaser.gov.se/sfsr?bet=1956:183
Ministry/Authority: Landsbygds- och infrastrukturdepartementet RSL
Issued: 1956-05-11
Metadata: {"Utfärdad": "1956-05-11"}

==================================================

Förordning (1956:183) angående omreglering av vissa ersättningar på grund av statsunderstödd olycksfallsförsäkring för fiskare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1956:183
Departement/myndighet
:   
Landsbygds- och infrastrukturdepartementet RSL
Utfärdad
:   
1956-05-11
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Livränta, som i anledning av olycksfall i arbete utgår enligt  kungörelsen den 2 oktober 1908 (nr 100 s. 2) angående en särskild för  fiskare avsedd försäkring mot skada till följd av olycksfall eller  enligt förordningen den 11 juni 1918 (nr 375) angående en särskild för  fiskare avsedd försäkring mot skada till följd av olycksfall, skall  under tillämpning i övrigt av vad i nämnda författningar är stadgat  omregleras enligt vad nedan sägs.
2 §
Vid tillämpning av 3 och 4 §§ denna förordning skall den  skadades  årliga arbetsförtjänst anses utgöra
a) när livränta utgår enligt kungörelsen den 2 oktober 1908:  ettusenfemhundrasjuttiofem kronor och
b) när livränta utgår enligt förordningen den 11 juni 1918: det i  förordningen angivna beloppet för den skadades försäkringsklass, ökat  med tre fjärdedelar om olycksfallet inträffat före den 1 juli 1942, med  hälften om olycksfallet inträffat under tiden den 1 juli 1942 - den 31  december 1948 samt med en fjärdedel om olycksfallet inträffat senare,  dock i intet fall högre belopp än tretusen kronor.
3 §
Livränta till skadad för tid till och med den månad, under vilken  han fyller sextiosju år, skall motsvara
a) vid förlust av arbetsförmågan: elva tolftedelar av hans årliga  arbetsförtjänst och
b) vid nedsättning av arbetsförmågan med minst tre tiondelar: ett mot  graden av nedsättningen svarande belopp av den årliga arbetsförtjänsten,  minskat med en tolftedel av denna.
4 §
Livränta till efterlevande make skall för tid till och med den  månad, under vilken maken fyller sextiosju år, motsvara en tredjedel av  den skadades årliga arbetsförtjänst, och livränta till barn eller  adoptivbarn skall motsvara en sjättedel av den årliga arbetsförtjänsten.
Ingår maken före fyllda sextio år nytt äktenskap, utgives ett belopp för  en gång, motsvarande tre årsbelopp av livräntan.
5 §
Förorsakar olycksfall, som inträffat före den 1 juli 1942, förlust  av arbetsförmågan eller nedsättning av densamma med minst tre tiondelar,  skall livräntan till den skadade för tid efter utgången av den månad,  under vilken han fyllt sextiosju år, förhöjas med tjugu procent av  livräntans belopp.
Enahanda förhöjning skall ske av livränta, som i anledning av olycksfall  före den 1 juli 1942 utgives till efterlevande make för tid efter  utgången av den månad, under vilken maken fyllt sextiosju år, eller till  fader, moder eller adoptant.
6 §
Skulle samtliga livräntor till efterlevande överstiga fem  sjättedelar av den skadades årliga arbetsförtjänst, beräknad enligt 2 §,  skola livräntorna, så länge anledningen härtill fortfar, nedsättas  proportionellt så att de tillhopa uppgå till nyssnämnda andel av  arbetsförtjänsten; dock skola livräntor till make, barn och adoptivbarn  utgå före livräntor till andra efterlevande.
7 §
Livränteförhöjning enligt denna förordning skall utgå utan hinder av  att livräntan för viss tid utbytes mot sjukpenning.
8 §
Beträffande ersättning för särskilda hjälpmedel samt vårdbidrag till  livräntetagare skall tillämpas vad som sägs i 12 § andra stycket och 17 
§ lagen om yrkesskadeförsäkring; och skall vad härutinnan finnes stadgat  i förordningen den 11 juni 1918 ej längre gälla.
9 §
Bestämmelserna i denna förordning skola icke föranleda ändring av  livräntetillägg, som utgives i anledning därav, att olycksfallet  förorsakats av krigsåtgärd.
10 §
I fråga om ersättning, som enligt Konungens förordnande utgives  enligt grunderna i förordningen den 11 juni 1918, skall vad som stadgas  i denna förordning äga motsvarande tillämpning.
11 §
Över riksförsäkringsanstaltens beslut i ärende enligt denna  förordning må klagan föras hos försäkringsrådet genom besvär, som skola  hava inkommit till försäkringsrådet senast inom en månad efter det  klaganden erhållit kännedom om beslutet.
Försäkringsrådet äger, ändå att klagan ej förts, till prövning upptaga  ärende som avses i första stycket.
Över försäkringsrådets beslut må klagan ej föras.
I fråga om försäkringsrådets behandling av ärende enligt denna  förordning skall gälla vad som stadgas i 6 § lagen om försäkringsrådet.
12 §
De närmare föreskrifter, som finnas erforderliga för tillämpningen  av denna förordning, meddelas av Konungen eller av myndighet, som  Konungen bestämmer.
Övergångsbestämmelser
1956:183
Denna förordning träder i kraft den 1 juli 1956 men äger icke  tillämpning å ersättning, som belöper å tid dessförinnan.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.