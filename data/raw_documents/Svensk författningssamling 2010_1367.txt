Title: Vägsäkerhetsförordning (2010:1367)
SFS Number: Svensk författningssamling 2010:1367
URL: https://www.riksdagen.se/sv/dokument-och-lagar/dokument/svensk-forfattningssamling/vagsakerhetsforordning-20101367_sfs-2010-1367/
Source Link: http://rkrattsbaser.gov.se/sfst?bet=2010:1367
Amendment Register Link: http://rkrattsbaser.gov.se/sfsr?bet=2010:1367
Ministry/Authority: Landsbygds- och infrastrukturdepartementet RSIB TM
Issued: 2010-11-25
Metadata: {"Utfärdad": "2010-11-25", "Ändrad": "t.o.m. SFS 2021:1250"}

==================================================

Vägsäkerhetsförordning (2010:1367)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:1367
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2010-11-25
Ändrad
:   
t.o.m. SFS 2021:1250
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller föreskrifter om tillämpningen av vägsäkerhetslagen (2010:1362).
2 §
Begrepp som används i denna förordning har samma betydelse som i vägsäkerhetslagen (2010:1362).
Tillsynsmyndighet
3 §
Transportstyrelsen är tillsynsmyndighet enligt 11 §
vägsäkerhetslagen (2010:1362).
Trafiksäkerhetsanalys
4 §
En trafiksäkerhetsanalys ska innehålla en beskrivning av
1. den aktuella trafiksäkerhetssituationen,
2. de trafiksäkerhetsmässiga problemen, och
3. de mål som ska uppnås med vägprojektet.
I trafiksäkerhetsanalysen ska även ingå en konsekvensanalys av de alternativ som föreslås, en jämförelse av alternativen och en beskrivning av det bästa alternativet.
Trafiksäkerhetsgranskning
5 §
En trafiksäkerhetsgranskning ska omfatta hela vägprojektet från den inledande planeringen till dess att vägen öppnas för trafik. I granskningen ska en studie över vägprojektets genomförbarhet och detaljutformning ingå.
Trafiksäkerhetsgranskare
6 §
Utbildning till trafiksäkerhetsgranskare sker genom särskild grundutbildning. Den som genomgått sådan utbildning och i övrigt uppfyller de krav som följer av föreskrifter som avses i 9 § ska godkännas som trafiksäkerhetsgranskare. Transportstyrelsen ska utfärda ett behörighetsbevis till den som godkänts som trafiksäkerhetsgranskare.
7 §
En trafiksäkerhetsgranskare ska genomgå regelbunden fortbildning i enlighet med föreskrifter som avses i 9 §.
Uppföljning av nätverksövergripande vägsäkerhetsbedömningar
8 §
För att följa upp resultatet av en nätverksövergripande  vägsäkerhetsbedömning enligt 9 § vägsäkerhetslagen (2010:1362)  ska väghållaren, om avhjälpande åtgärder inte vidtas direkt,
1. genomföra riktade vägsäkerhetsinspektioner av de  vägsträckor där säkerheten behöver förbättras, och
2. upprätta en säkerhetsdokumentation som underlag för att  systematiskt och fortlöpande kunna vidta åtgärder.
Säkerhetsdokumentationen ska innehålla en beskrivning och en  analys av säkerhetsstandarden och en plan för de åtgärder som  bör prioriteras.
Till den del säkerhetsdokumentationen avser andra statliga  vägar än nationella stamvägar ska den överlämnas till berörd  region enligt förordningen (1997:263) om länsplaner för  regional transportinfrastruktur. Förordning (2021:1250).
Bemyndiganden
9 §
Transportstyrelsen får meddela föreskrifter om
1. upprättande av och innehållet i en trafiksäkerhetsanalys,
2. genomförande av trafiksäkerhetsgranskning och upprättande  av granskningsrapporter,
3. utbildning, godkännande och behörighetsbevis avseende  trafiksäkerhetsgranskare,
4. trafiksäkerhetsgranskarnas verksamhet och uppgifter,
5. förfarandet vid vägsäkerhetsinspektioner,
6. nätverksövergripande vägsäkerhetsbedömningar,
7. rapportering av säkerhetsklassning,
8. uppföljning av nätverksövergripande  vägsäkerhetsbedömningar,
9. rapportering av dödsolyckor i trafiken,
10. tillsyn, och
11. avgifter för tillsyn och ärendehandläggning enligt  vägsäkerhetslagen (2010:1362) och föreskrifter som har  meddelats med stöd av lagen.
Transportstyrelsen ska inhämta synpunkter från berörda  tunnelhållare enligt lagen (2006:418) om säkerhet i vägtunnlar  innan styrelsen meddelar föreskrifter om sådana  vägsäkerhetsinspektioner som anges i 8 § andra stycket  vägsäkerhetslagen.
Transportstyrelsen får även meddela de föreskrifter som behövs  för verkställigheten av vägsäkerhetslagen och denna  förordning. Förordning (2021:1250).
Rapportering
10 §
Väghållaren ska till Transportstyrelsen lämna uppgifter  om säkerhetsklassning enligt 8 a § andra stycket  vägsäkerhetslagen (2010:1362). Förordning (2021:1250).
11 §
Transportstyrelsen ska till Europeiska kommissionen  anmäla sådana förteckningar som anges i artikel 1.4 tredje  stycket i Europaparlamentets och rådets direktiv 2008/96/EG av  den 19 november 2008 om förvaltning av vägars säkerhet, i  lydelsen enligt Europaparlamentets och rådets direktiv (EU) 
2019/1936. Transportstyrelsen ska också fullgöra den  rapporteringsskyldighet som anges i artikel 11a.1 i  direktivet. Förordning (2021:1250).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.