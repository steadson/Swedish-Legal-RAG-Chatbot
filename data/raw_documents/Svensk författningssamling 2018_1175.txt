Title: Förordning (2018:1175) om informationssäkerhet för samhällsviktiga och digitala tjänster
SFS Number: Svensk författningssamling 2018:1175
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181175-om-informationssakerhet-for_sfs-2018-1175/
Source Link: http://rkrattsbaser.gov.se/sfst?bet=2018:1175
Amendment Register Link: http://rkrattsbaser.gov.se/sfsr?bet=2018:1175
Ministry/Authority: Försvarsdepartementet
Issued: 2018-06-20
Metadata: {"Utfärdad": "2018-06-20", "Ändrad": "t.o.m. SFS 2022:521"}

==================================================

Förordning (2018:1175) om informationssäkerhet för samhällsviktiga och digitala tjänster
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1175
Departement/myndighet
:   
Försvarsdepartementet
Utfärdad
:   
2018-06-20
Ändrad
:   
t.o.m. SFS 2022:521
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelse
1 §
Denna förordning kompletterar lagen (2018:1174) om  informationssäkerhet för samhällsviktiga och digitala  tjänster och kommissionens genomförandeförordning (EU) 
2018/151 av den 30 januari 2018 om tillämpningsföreskrifter  för Europaparlamentets och rådets direktiv (EU) 2016/1148 om  åtgärder för en hög gemensam nivå på säkerhet i nätverks- och  informationssystem i hela unionen vad gäller närmare  specificering av de aspekter som ska beaktas av leverantörer  av digitala tjänster när de hanterar risker som hotar  säkerheten i deras nät- och informationssystem samt  parametrarna för fastställande av om en incident har avsevärd  inverkan, här kallad kommissionens genomförandeförordning om  leverantörer av digitala tjänster.
Uttryck i förordningen
2 §
Uttryck som används i förordningen har samma innebörd  som i lagen (2018:1174) om informationssäkerhet för  samhällsviktiga och digitala tjänster.
I denna förordning avses med
1. standard: en standard i den mening som avses i artikel 2.1  i Europaparlamentets och rådets förordning (EU) nr 1025/2012  av den 25 oktober 2012 om europeisk standardisering och om  ändring av rådets direktiv 89/686/EEG och 93/15/EEG samt av  Europaparlamentets och rådets direktiv 94/9/EG, 94/25/EG, 
95/16/EG, 97/23/EG, 98/34/EG, 2004/22/EG, 2007/23/EG, 
2009/23/EG och 2009/105/EG samt om upphävande av rådets  beslut 87/95/EEG och Europaparlamentets och rådets beslut 
1673/2006/EG,
2. specifikation: en teknisk specifikation i den mening som  avses i artikel 2.4 i Europaparlamentets och rådets  förordning (EU) nr 1025/2012, och
3. CSIRT-enhet: Sveriges enhet för hantering av incidenter  som rapporteras enligt Europaparlamentets och rådets direktiv 
(EU) 2016/1148 av den 6 juli 2016 om åtgärder för en hög  gemensam nivå på säkerhet i nätverks- och informationssystem  i hela unionen (NIS-direktivet).
Tjänster som är samhällsviktiga
3 §
Myndigheten för samhällsskydd och beredskap får, efter  att ha gett tillsynsmyndigheterna och Socialstyrelsen  tillfälle att yttra sig, meddela föreskrifter om vilka  tjänster som är samhällsviktiga tjänster enligt lagen 
(2018:1174) om informationssäkerhet för samhällsviktiga och  digitala tjänster. Föreskrifterna ska uppdateras minst  vartannat år.
Betydande störning i kontinuiteten i en samhällsviktig tjänst
4 §
Vid bedömningen av vad som avses med en betydande  störning enligt 3 § första stycket 1 lagen (2018:1174) om  informationssäkerhet för samhällsviktiga och digitala  tjänster ska följande sektorsöverskridande faktorer  beaktas:
1. antalet användare som är beroende av den tjänst  som den berörda leverantören tillhandahåller,
2. hur beroende andra sektorer som omfattas av NIS-direktivet  är av den tjänst som leverantören tillhandahåller,
3. vilken inverkan incidenter skulle kunna ha på ekonomisk  och samhällelig verksamhet eller allmän säkerhet, uttryckt i  grad och varaktighet,
4. leverantörens marknadsandel,
5. hur stort geografiskt område som skulle kunna påverkas av  en incident, och
6. leverantörens betydelse för upprätthållandet av en  tillräcklig tjänstenivå, med hänsyn tagen till alternativa  sätt för att tillhandahålla tjänsten.
När det är lämpligt ska även sektorsspecifika faktorer  beaktas.
Myndigheten för samhällsskydd och beredskap får, efter att ha  gett tillsynsmyndigheterna och Socialstyrelsen tillfälle att  yttra sig, meddela ytterligare föreskrifter om vad som avses  med en betydande störning.
Säkerhetsåtgärder
Standarder och specifikationer
5 §
Vid utformningen av säkerhetsåtgärder ska leverantörer  av samhällsviktiga tjänster och leverantörer av digitala  tjänster beakta europeiska och internationellt accepterade  standarder och specifikationer.
Tekniska och organisatoriska åtgärder
6 §
Vid bedömningen av om säkerhetsåtgärder enligt 15 §  lagen (2018:1174) om informationssäkerhet för samhällsviktiga  och digitala tjänster säkerställer en nivå på säkerheten i  nätverk och informationssystem som är lämplig i förhållande  till risken, ska följande beaktas:
1. säkerheten i system och anläggningar,
2. incidenthantering,
3. hantering av driftskontinuitet,
4. övervakning, revision och testning, och
5. efterlevnad av internationella standarder.
I artikel 2 i kommissionens genomförandeförordning om  leverantörer av digitala tjänster finns bestämmelser som  närmare anger vad som avses med första stycket punkt 1-5.
Ytterligare föreskrifter om säkerhetsåtgärder
7 §
Myndigheten för samhällsskydd och beredskap får, efter  att ha gett tillsynsmyndigheterna och Socialstyrelsen  tillfälle att yttra sig, meddela föreskrifter om systematiskt  och riskbaserat informationssäkerhetsarbete enligt 11 § lagen 
(2018:1174) om informationssäkerhet för samhällsviktiga och  digitala tjänster.
8 §
Statens energimyndighet, Transportstyrelsen,  Finansinspektionen, Livsmedelsverket och Post- och  telestyrelsen får meddela föreskrifter om säkerhetsåtgärder  enligt 12-14 §§ lagen (2018:1174) om informationssäkerhet för  samhällsviktiga och digitala tjänster för sina respektive  tillsynsområden. Socialstyrelsen får meddela sådana  föreskrifter för Inspektionen för vård och omsorgs  tillsynsområde. Innan föreskrifterna meddelas ska Myndigheten  för samhällsskydd och beredskap ges tillfälle att yttra  sig.
Myndigheten för samhällsskydd och beredskap ska lämna  råd och stöd till tillsynsmyndigheterna och Socialstyrelsen  när de tar fram föreskrifterna.
Incidentrapportering
Betydande inverkan på kontinuiteten i en samhällsviktig  tjänst
9 §
Vid bedömningen av om en incident har en betydande  inverkan på kontinuiteten i en samhällsviktig tjänst enligt 
18 § lagen (2018:1174) om informationssäkerhet för  samhällsviktiga och digitala tjänster ska följande särskilt  beaktas:
1. det antal användare som påverkas av störningen i den  samhällsviktiga tjänsten,
2. hur länge incidenten varar, och
3. hur stort geografiskt område som påverkas av incidenten.
Myndigheten för samhällsskydd och beredskap får, efter att ha  gett tillsynsmyndigheterna och Socialstyrelsen tillfälle att  yttra sig, meddela ytterligare föreskrifter om vad som avses  med en betydande inverkan.
Avsevärd inverkan på tillhandahållandet av en digital  tjänst
10 §
Vid bedömningen av om en incident har en  avsevärd inverkan på tillhandahållandet av en digital tjänst  enligt 19 § lagen (2018:1174) om informationssäkerhet för  samhällsviktiga och digitala tjänster ska följande särskilt  beaktas:
1. det antal användare som påverkas av incidenten, framför  allt användare som är beroende av tjänsten för att kunna  tillhandahålla sina egna tjänster,
2. hur länge incidenten varar,
3. hur stort geografiskt område som påverkas av incidenten,
4. i vilken utsträckning incidenten stör tjänstens funktion,  och
5. i vilken utsträckning incidenten påverkar den ekonomiska  och samhälleliga verksamheten.
I artiklarna 3 och 4 i kommissionens genomförandeförordning  om leverantörer av digitala tjänster finns ytterligare  bestämmelser om vad som anses utgöra en avsevärd inverkan.
Leverantörer av digitala tjänster är endast skyldiga att  rapportera incidenter om de har tillgång till sådan  information som behövs för att bedöma om en incident har en  avsevärd inverkan.
Till vilken myndighet incidentrapportering ska göras
11 §
Incidentrapportering enligt lagen (2018:1174) om  informationssäkerhet för samhällsviktiga och digitala  tjänster ska göras till CSIRT-enheten.
CSIRT-enhet
12 §
Myndigheten för samhällsskydd och beredskap är CSIRT-
enhet.
CSIRT-enheten ska
1. ta emot incidentrapporter som lämnas enligt lagen 
(2018:1174) om informationssäkerhet för samhällsviktiga och  digitala tjänster eller enligt föreskrifter som har meddelats  i anslutning till den lagen,
2. utan dröjsmål tillgängliggöra informationen i  incidentrapporter för tillsynsmyndigheterna och  Socialstyrelsen, och
3. skyndsamt uppmana leverantörer att till Polismyndigheten  anmäla incidenter som kan antas ha sin grund i en brottslig  gärning.
CSIRT-enheten ska även
1. uppfylla de krav och fullgöra de uppgifter som framgår av  bilaga 1 till NIS-direktivet,
2. i vissa fall informera rapporterande leverantörer, andra  medlemsstater och allmänheten om incidenter enligt artiklarna 
14.5, 14.6, 16.6 och 16.7 i NIS-direktivet, och
3. på begäran av Post- och telestyrelsen bistå myndigheten i  frågor om hantering av säkerhetsincidenter enligt lagen 
(2022:482) om elektronisk kommunikation när det gäller frågor  som ingår i CSIRT-enhetens uppgifter enligt punkt 2 i bilaga 1  till NIS-direktivet. Förordning (2022:521).
Innehållet i en incidentrapport
13 §
En incidentrapport ska innehålla information som gör  det möjligt för CSIRT-enheten att fastställa omfattningen av  incidentens gränsöverskridande verkningar.
Myndigheten för samhällsskydd och beredskap får, efter att ha  gett tillsynsmyndigheterna och Socialstyrelsen tillfälle att  yttra sig, meddela ytterligare föreskrifter om vilken  information en incidentrapport ska innehålla.
Verkställighetsföreskrifter om incidentrapportering
14 §
Myndigheten för samhällsskydd och beredskap får  meddela närmare föreskrifter om inom vilken tid  incidentrapportering ska göras och de närmare formerna för  rapporteringen enligt 18 och 19 §§ lagen (2018:1174) om  informationssäkerhet för samhällsviktiga och digitala  tjänster.
Frivillig rapportering av incidenter
15 §
Myndigheten för samhällsskydd och beredskap får,  efter att ha gett tillsynsmyndigheterna och Socialstyrelsen  tillfälle att yttra sig, meddela föreskrifter om frivillig  rapportering av incidenter enligt artikel 20 i NIS-direktivet  för leverantörer som inte är leverantörer av samhällsviktiga  tjänster eller leverantörer av digitala tjänster.
Anmälningsskyldighet för leverantörer av samhällsviktiga  tjänster
16 §
Myndigheten för samhällsskydd och beredskap får,  efter att ha gett tillsynsmyndigheterna tillfälle att yttra  sig, meddela närmare föreskrifter om anmälningsskyldigheten  enligt 23 § lagen (2018:1174) om informationssäkerhet för  samhällsviktiga och digitala tjänster. Föreskrifterna får  avse när i tiden en anmälan ska ske, vilken information en  anmälan ska innehålla och de närmare formerna för  fullgörandet av anmälningsskyldigheten.
Tillsyn
Tillsynsmyndigheter
17 §
Följande myndigheter är, för angivna sektorer,  tillsynsmyndigheter för leverantörer av samhällsviktiga  tjänster enligt lagen (2018:1174) om informationssäkerhet för  samhällsviktiga och digitala tjänster:
Tillsynsmyndighet 		Sektor
Statens energimyndighet 	Energi
Transportstyrelsen 		Transport
Finansinspektionen 		Bankverksamhet
Finansinspektionen		Finansmarknadsinfrastruktur
Inspektionen för vård och  omsorg 				Hälso- och sjukvård
Livsmedelsverket 		Leverans och distribution av
				dricksvatten
Post- och telestyrelsen 	Digital infrastruktur
18 §
Post- och telestyrelsen är tillsynsmyndighet för  leverantörer av digitala tjänster enligt lagen (2018:1174) om  informationssäkerhet för samhällsviktiga och digitala  tjänster.
Tillsynsmyndigheternas uppgifter
19 §
Tillsynsmyndigheterna ska, för sina respektive  tillsynsområden,
1. utan dröjsmål lämna uppgifter till Myndigheten för  samhällsskydd och beredskap om innehållet i anmälningar som  har gjorts enligt 23 § lagen (2018:1174) om  informationssäkerhet för samhällsviktiga och digitala  tjänster,
2. senast den 20 september vartannat år med start 2020 ge  Myndigheten för samhällsskydd och beredskap uppgifter om de  leverantörer av samhällsviktiga tjänster som myndigheten har  tillsyn över, fördelat på de sektorer och delsektorer som  anges i bilaga 2 till NIS-direktivet, samt uppgifter om  leverantörernas betydelse för dessa sektorer,
3. inom ramen för sin tillsyn ge allmän vägledning vid  tillämpningen av lagen (2018:1174) om informationssäkerhet för  samhällsviktiga och digitala tjänster och av föreskrifter som  har meddelats i anslutning till den lagen,
4. samarbeta med Integritetsskyddsmyndigheten vid hantering av  incidenter som även utgör personuppgiftsincidenter,
5. lämna stöd till Sveriges representant i den samarbetsgrupp  som har inrättats genom artikel 11 i NIS-direktivet, och
6. samarbeta med och bistå tillsynsmyndigheter i andra  medlemsstater inom Europeiska unionen när det gäller juridiska  personer som tillhandahåller digitala tjänster och som har  sitt huvudsakliga etableringsställe eller har utsett  företrädare i andra medlemsstater. Förordning (2020:1142).
Begäran om information
20 §
När en tillsynsmyndighet begär information enligt 
24 § lagen (2018:1174) om informationssäkerhet för  samhällsviktiga och digitala tjänster ska tillsynsmyndigheten  ange syftet med begäran och precisera vilken information som  krävs.
Samarbetsforum för en effektiv och likvärdig tillsyn
21 §
Myndigheten för samhällsskydd och beredskap ska leda  ett samarbetsforum där tillsynsmyndigheterna och  Socialstyrelsen ingår. Syftet med forumet ska vara att  underlätta samordning och åstadkomma en effektiv och  likvärdig tillsyn.
Nationell kontaktpunkt
22 §
Myndigheten för samhällsskydd och beredskap är  gemensam nationell kontaktpunkt enligt NIS-direktivet.
Den nationella kontaktpunkten ska fullgöra de uppgifter som  framgår av artiklarna 8.4, 10.3 andra stycket och 14.5 tredje  stycket i NIS-direktivet.
Den nationella kontaktpunkten ska även fullgöra Sveriges  skyldighet enligt artikel 5.4 i NIS-direktivet att samråda  med andra medlemsstater samt rapportera resultatet av  samrådet till berörd tillsynsmyndighet.
Grupp för samarbete mellan medlemsstaterna
23 §
Myndigheten för samhällsskydd och beredskap är  Sveriges representant i den samarbetsgrupp som har inrättats  genom artikel 11 i NIS-direktivet.
Information till kommissionen
24 §
Myndigheten för samhällsskydd och beredskap ska fullgöra  Sveriges skyldighet enligt artikel 5.7 i NIS-direktivet att  tillhandahålla information om genomförandet av NIS-direktivet  till kommissionen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.