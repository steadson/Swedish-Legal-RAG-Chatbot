Title: Lag (1986:163) om rätt till ledighet för utbildning i svenska för invandrare
SFS Number: Svensk författningssamling 1986:163
URL: https://www.riksdagen.se/sv/dokument-och-lagar/dokument/svensk-forfattningssamling/lag-1986163-om-ratt-till-ledighet-for_sfs-1986-163/
Source Link: http://rkrattsbaser.gov.se/sfst?bet=1986:163
Amendment Register Link: http://rkrattsbaser.gov.se/sfsr?bet=1986:163
Ministry/Authority: Arbetsmarknadsdepartementet ARM
Issued: 1986-04-03
Metadata: {"Utfärdad": "1986-04-03", "Ändrad": "t.o.m. SFS 2022:841"}

==================================================

Lag (1986:163) om rätt till ledighet för utbildning i svenska för invandrare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1986:163
Departement/myndighet
:   
Arbetsmarknadsdepartementet ARM
Utfärdad
:   
1986-04-03
Ändrad
:   
t.o.m. SFS 2022:841
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
En arbetstagare som har antagits till kommunal  vuxenutbildning i svenska för invandrare eller motsvarande  utbildning vid folkhögskola enligt 20 eller 24 kap. skollagen 
(2010:800) har rätt att vara ledig från sin anställning för  att delta i undervisningen enligt bestämmelserna i denna  lag.
Tid under vilken en arbetstagare är ledig enligt denna lag  räknas som arbetad tid vid tillämpning av andra  författningar.
Lag (2015:483)
.
2 §
Avtal är ogiltiga i den mån de upphäver eller inskränker en arbetstagares rättigheter enligt denna lag. Genom kollektivavtal som har slutits eller godkänts av en central arbetstagarorganisation får dock göras avvikelser från 4 § och 5 § andra stycket. Den närmare tillämpningen av 7 § får också bestämmas på det sättet.
En arbetsgivare som är bunden av ett sådant kollektivavtal får tillämpa avtalet även på arbetstagare som inte är medlemmar av den avtalsslutande arbetstagarorganisationen men sysselsätts i arbete som avses med avtalet.
3 §
Om en överenskommelse har träffats om kommunal  vuxenutbildning i svenska för invandrare eller motsvarande  utbildning vid folkhögskola enligt 20 eller 24 kap. skollagen 
(2010:800) på arbetstid vid ett samråd som avses i 20 kap. 
27 § skollagen, har en arbetstagare som vill delta i  utbildningen rätt till den ledighet som behövs för att göra  detta.
Om det inte träffas en överenskommelse enligt första stycket,  har en arbetstagare rätt till ledighet för att delta i  kommunal vuxenutbildning i svenska för invandrare eller  motsvarande utbildning vid folkhögskola enligt 20 eller 24  kap. skollagen dels i form av hel ledighet i samband med  heltidsstudier, dels i form av förkortning av arbetstiden  till hälften av den för arbetsplatsen normala arbetstiden i  samband med deltidsstudier. En arbetstagare vars arbetstid är  mindre än hälften av den för arbetsplatsen normala  arbetstiden har dock rätt till hel ledighet i samband med  deltidsstudier.
Rätt till ledighet i den omfattning som följer av andra  stycket har även en arbetstagare som deltar i utbildningen på  tid som inte är arbetstagarens arbetstid. I ett sådant fall  ska vid förkortning av arbetstiden hela ledigheten förläggas  antingen till arbetsdagens början eller slut i enlighet med  arbetstagarens önskemål.
Lag (2015:483)
.
4 §
Arbetsgivaren skall underrättas om att arbetstagaren vill utnyttja sin rätt till ledighet minst en månad före ledighetens början.
5 §
Arbetstagaren får avbryta en påbörjad ledighet och återuppta arbetet i samma omfattning som före ledigheten.
Vill arbetstagaren utnyttja sin rätt enligt första stycket skall arbetsgivaren underrättas om detta snarast möjligt. Arbetsgivaren är inte skyldig att låta arbetstagaren återgå i arbete tidigare än två veckor efter det att underrättelse har lämnats.
6 §
En arbetstagare får inte sägas upp eller avskedas enbart av det skälet att arbetstagaren begär eller tar i anspråk sin rätt till ledighet enligt denna lag. Sker det ändå, skall uppsägningen eller avskedandet ogiltigförklaras, om arbetstagaren begär det.
7 §
En arbetstagare är inte skyldig att enbart av det skälet att arbetstagaren begär eller tar i anspråk sin rätt till ledighet enligt denna lag vidkännas minskning av de förmåner som är förenade med anställningen eller försämring av anställningsförhållanden i annan mån än som följer av uppehållet i arbetet. Arbetstagaren är ej heller skyldig att av skäl som nu har sagts vidkännas annan omplacering än sådan som kan ske inom ramen för anställningsavtalet och som är en nödvändig följd av ledigheten.
8 §
En arbetsgivare som bryter mot denna lag skall betala arbetstagaren skadestånd för den förlust som uppkommer och för den kränkning som har skett. Om det är skäligt, kan skadeståndet sättas ner eller helt falla bort.
9 §
Mål om tillämpning av denna lag handläggs enligt lagen 
(1974:371) om rättegången i arbetstvister.
Om talan förs med anledning av uppsägning eller avskedande ska 
34 och 35 §§, 37 §, 38 § andra stycket andra meningen, 39-42 §§ och 43 § första stycket andra meningen lagen (1982:80)  om anställningsskydd gälla i tillämpliga delar. I fråga om  annan talan tillämpas 64-66 och 68 §§ lagen (1976:580) om  medbestämmande i arbetslivet på motsvarande sätt.
Lag (2022:841)
.
Övergångsbestämmelser
1986:163
Denna lag träder i kraft den 1 juli 1986, då lagen (1972:650) om rätt till ledighet och lön vid deltagande i svenskundervisning för invandrare upphöra att gälla. Den äldre lagen skall dock tillämpas om ledighet enligt den lagen har påbörjats före ikraftträdandet.
2015:483
1. Denna lag träder i kraft den 1 januari 2016.
2. Lagen tillämpas från och med den 1 juli 2016.
3. Äldre bestämmelser ska fortsätta att gälla till utgången  av juni 2016.
2022:841
1. Denna lag träder i kraft den 30 juni 2022.
2. Lagen tillämpas första gången den 1 oktober 2022.
3. Äldre föreskrifter gäller fram till den 1 oktober 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.