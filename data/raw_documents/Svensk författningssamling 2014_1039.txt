Title: Förordning (2014:1039) om marknadskontroll av varor och annan närliggande tillsyn
SFS Number: Svensk författningssamling 2014:1039
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20141039-om-marknadskontroll-av_sfs-2014-1039/
Source Link: http://rkrattsbaser.gov.se/sfst?bet=2014:1039
Amendment Register Link: http://rkrattsbaser.gov.se/sfsr?bet=2014:1039
Ministry/Authority: Utrikesdepartementet
Issued: 2014-07-17
Metadata: {"Utfärdad": "2014-07-17", "Ändrad": "t.o.m. SFS 2024:132"}

==================================================

Förordning (2014:1039) om marknadskontroll av varor och annan närliggande tillsyn
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:1039
Departement/myndighet
:   
Utrikesdepartementet
Utfärdad
:   
2014-07-17
Ändrad
:   
t.o.m. SFS 2024:132
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning kompletterar följande EU-förordningar:
1. Europaparlamentets och rådets förordning (EU) 2019/1020 av  den 20 juni 2019 om marknadskontroll och överensstämmelse för  produkter och om ändring av direktiv 2004/42/EG och  förordningarna (EG) nr 765/2008 och (EU) nr 305/2011,
2. Europaparlamentets och rådets förordning (EU) 2019/515 av  den 19 mars 2019 om ömsesidigt erkännande av varor som är  lagligen saluförda i en annan medlemsstat och om upphävande av  förordning (EG) nr 764/2008, och
3. rådets förordning (EG) nr 2679/98 av den 7 december 1998 om  den inre marknadens sätt att fungera i samband med den fria  rörligheten för varor mellan medlemsstaterna.
Förordningen innehåller även andra bestämmelser om  marknadskontroll och om underrättelse- och  rådgivningsskyldighet i vissa fall. Förordning (2021:694).
Uttryck i förordningen
2 §
I denna förordning betyder
- marknadskontroll: den verksamhet som en statlig myndighet  bedriver och de åtgärder som den vidtar för att se till att en  vara som tillhandahålls på marknaden uppfyller gällande krav,
- marknadskontrollmyndighet: en statlig myndighet som ansvarar  för att utföra marknadskontroll, och
- samordnande myndighet: en statlig marknadskontrollmyndighet  som enligt andra författningar har det centrala ansvaret för  vägledning eller samordning inom ett visst sakområde.
Förordning (2022:1189).
Program för marknadskontroll och information till allmänheten
3 §
Marknadskontrollmyndigheter ska årligen utarbeta och  genomföra program för marknadskontroll och följa upp tidigare  års program. Myndigheterna ska ge in dessa till Styrelsen för  ackreditering och teknisk kontroll.
Kommuner som bedriver verksamhet för att kontrollera varor ska  bistå samordnande myndigheter med underlag för program enligt  första stycket. Förordning (2022:1189).
4 §
Marknadskontrollmyndigheter ska informera allmänheten om  sin verksamhet och lämna motsvarande information till  Styrelsen för ackreditering och teknisk kontroll.
Förordning (2024:132).
Centralt samordningskontor
4 a §
Styrelsen för ackreditering och teknisk kontroll är  centralt samordningskontor enligt artikel 10.3 i förordning 
(EU) 2019/1020. Förordning (2021:694).
4 b §
Styrelsen för ackreditering och teknisk kontroll ska i  egenskap av centralt samordningskontor
1. ta fram förslag till en samordnad ståndpunkt enligt  artikel 10.4 i förordning (EU) 2019/1020 och lämna förslaget  till Regeringskansliet,
2. åtminstone vart fjärde år ta fram och lämna ett förslag  till en nationell strategi för marknadskontroll enligt  artikel 13 i förordning (EU) 2019/1020 till regeringen, och
3. årligen följa upp den nationella strategin för  marknadskontroll. Förordning (2021:694).
4 c §
Marknadskontrollmyndigheter ska på begäran av Styrelsen  för ackreditering och teknisk kontroll lämna det underlag som  styrelsen behöver för att kunna utföra uppgifterna i 4 b §.
Förordning (2024:132).
4 d §
Styrelsen för ackreditering och teknisk kontroll ska i  egenskap av centralt samordningskontor administrera det  informations- och kommunikationssystem som avses i artikel 34  i förordning (EU) 2019/1020. Förordning (2021:694).
Marknadskontrollrådet
5 §
Vid Styrelsen för ackreditering och teknisk kontroll finns  ett råd för marknadskontroll (marknadskontrollrådet).
Styrelsen för ackreditering och teknisk kontroll ansvarar för  ordförandeskapet och sekretariatsfunktionen i  marknadskontrollrådet.
Marknadskontrollrådet ska besluta en arbetsordning.
Förordning (2021:694).
6 §
Marknadskontrollrådet består av de statliga myndigheter  som anges i bilagan till denna förordning. Även andra än de  statliga myndigheterna får på inbjudan av  marknadskontrollrådet delta vid möten i rådet.
Förordning (2021:694).
7 §
Marknadskontrollrådet ska
1. fungera som ett nationellt samordningsorgan i frågor om  marknads-kontroll,
2. främja samverkan och effektivitet i kontrollen,
3. organisera kontinuerligt erfarenhetsutbyte,
4. ansvara för spridning av allmän information om  marknadskontroll,
5. underlätta allmänhetens och näringslivets kontakter med  marknadskontrollmyndigheterna, och
6. årligen utarbeta en handlingsplan för 1-5.
Förordning (2021:694).
8 §
Marknadskontrollrådet ska samråda med och inhämta synpunkter av betydelse för marknadskontroll från myndigheter, företrädare för näringsliv, konsumenter och andra intressenter.
Informationsutbyte mellan myndigheter och Europeiska kommissionen
9 §
Konsumentverket ska ansvara för att skyndsamt lämna  information till Europeiska kommissionen i systemet för snabbt  informationsutbyte enligt artikel 19.1 och artikel 20 i  förordning (EU) 2019/1020. Förordning (2024:132).
10 §
Marknadskontrollmyndigheter ska skyndsamt lämna den  information till Konsumentverket som verket behöver för att  kunna fullgöra sina skyldigheter enligt 9 §.  Förordning (2024:132).
11 §
Förvaltningsmyndigheter under regeringen och kommuner som  har fattat beslut enligt artikel 5.9 i förordning 
(EU) 2019/515 ska omgående anmäla beslutet till  Kommerskollegium, med undantag för beslut som avses i artikel 
7 i förordningen.
Kommerskollegium ska inom 20 arbetsdagar från att det anmälda  beslutet fattades anmäla beslutet till Europeiska kommissionen  och övriga medlemsstater genom det system som anges i 10 §  tredje stycket. Förordning (2020:146).
12 §
Förvaltningsmyndigheter under regeringen och kommuner som  har fattat beslut om tillfälligt upphävande av  marknadstillträde enligt artikel 6.1 i förordning 
(EU) 2019/515 ska omgående anmäla beslutet till  Kommerskollegium, med undantag för beslut som avses i  artikel 7 i förordningen.
Kommerskollegium ska omgående anmäla det anmälda beslutet till  Europeiska kommissionen och övriga medlemsstater genom det  system som anges i 10 § tredje stycket. Förordning (2020:146).
13 §
Om Kommerskollegium bedömer att ett anmält beslut enligt 
11 eller 12 § riskerar att störa Sveriges handelspolitiska  förbindelser, ska kollegiet omgående anmäla beslutet till  Regeringskansliet. Förordning (2020:146).
Uppgiftsskyldighet
13 a §
Marknadskontrollmyndigheter ska lämna de uppgifter till  varandra som behövs för att de ska kunna utföra sin  marknadskontroll enligt förordning (EU) 2019/1020.
Förordning (2022:1189).
Kommerskollegiums ansvar som kontaktpunkt
14 §
Kommerskollegium ska vara kontaktpunkt för produkter  enligt artikel 9 i förordning (EU) 2019/515.  Förordning (2020:146).
15 §
Förvaltningsmyndigheter under regeringen och kommuner ska  utan dröjsmål lämna den information som Kommerskollegium  behöver för att i egenskap av kontaktpunkt kunna  tillhandahålla information enligt artikel 9 i förordning (EU) 
2019/515. Förordning (2020:146).
15 a §
Kommerskollegium ska i egenskap av kontaktpunkt ge  ekonomiska aktörer information i enlighet med artikel 8.2 i  förordning (EU) 2019/1020.
Förvaltningsmyndigheter under regeringen ska skyndsamt lämna  den information som Kommerskollegium behöver för att kunna ge  aktörerna informationen. Förordning (2021:694).
Förfaranden vid åtgärder med anledning av faktiska hinder för den fria rörligheten av varor
16 §
Kommerskollegium ska för Sveriges räkning
1. fullgöra den informationsskyldighet för medlemsstaterna som anges i artiklarna 3-5 i förordning (EG) nr 2679/98, och 2. ta emot sådan information som avses i artiklarna 4.2 och 5.1 i samma förordning.
17 §
Polismyndigheten, Tullverket och Kustbevakningen ska utan dröjsmål underrätta Kommerskollegium om
1. hinder som avses i artikel 1 i förordning (EG) nr 2679/98 och som de får kännedom om i sin verksamhet, och
2. de åtgärder som har vidtagits eller planeras för att undanröja hindren.
De myndigheter som anges i första stycket ska på begäran lämna sådan information till Kommerskollegium som är nödvändig för att myndigheten ska kunna fullgöra sina uppgifter enligt 16 §. Förordning (2014:1304).
Underrättelse- och rådgivningsskyldighet
Underrättelse till regeringen och andra myndigheter
18 §
Kommerskollegium, Styrelsen för ackreditering och teknisk kontroll och Konsumentverket ska hålla regeringen och berörda myndigheter underrättade om information av särskild betydelse för tillämpningen av denna förordning.
Underrättelse om formell invändning mot standard
19 §
En marknadskontrollmyndighet ska informera  Kommerskollegium om det finns anledning att invända mot en  harmoniserad standard enligt artikel 11 i Europaparlamentets  och rådets förordning (EU) nr 1025/2012 av den 25 oktober 2012  om europeisk standardisering och om ändring av rådets direktiv 
89/686/EEG och 93/15/EEG samt av Europaparlamentets och rådets  direktiv 94/9/EG, 94/25/EG, 95/16/EG, 97/23/EG, 98/34/EG, 
2004/22/EG, 2007/23/EG, 2009/23/EG och 2009/105/EG samt om  upphävande av rådets beslut 87/95/EEG och Europaparlamentets  och rådets beslut 1673/2006/EG, eller ett förslag till en  sådan standard på den grunden att standarden inte uppfyller de  krav som den syftar till att uppfylla. Förordning (2024:132).
Rådgivningsskyldighet
20 §
Kommerskollegium, Styrelsen för ackreditering och teknisk kontroll och Konsumentverket ska, inom ramen för sina respektive ansvarsområden, ge råd till andra myndigheter om tillämpningen av denna förordning.
Varningsinformation
20 a §
Tillämpligt språk för varningsinformation enligt  artikel 16.3 e och 16.3 g i förordning (EU) 2019/1020 är  svenska eller engelska. Förordning (2021:694).
Bemyndigande
21 §
Kommerskollegium får meddela föreskrifter om verkställighet av 11-12, 15 §§ och 17 § andra stycket.
Övergångsbestämmelser
2021:694
1. Denna förordning träder i kraft den 16 juli 2021.
2. Det första förslaget till en nationell strategi för  marknadskontroll enligt 4 b § 2 ska lämnas till regeringen  senast den 16 mars 2022.
Bilaga
Förteckning över statliga myndigheter som ingår i  marknadskontrollrådet
- Arbetsmiljöverket
- Boverket
- Elsäkerhetsverket
- Folkhälsomyndigheten
- Inspektionen för vård och omsorg
- Kemikalieinspektionen
- Kommerskollegium
- Konsumentverket
- Läkemedelsverket
- Myndigheten för samhällsskydd och beredskap
- Naturvårdsverket
- Post- och telestyrelsen
- Statens energimyndighet
- Strålsäkerhetsmyndigheten
- Styrelsen för ackreditering och teknisk kontroll
- Transportstyrelsen
- Tullverket.
Förordning (2022:1189).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.