Title: Riksdagsordning (2014:801)
SFS Number: Svensk författningssamling 2014:801
URL: https://www.riksdagen.se/sv/dokument-och-lagar/dokument/svensk-forfattningssamling/riksdagsordning-2014801_sfs-2014-801/
Source Link: http://rkrattsbaser.gov.se/sfst?bet=2014:801
Amendment Register Link: http://rkrattsbaser.gov.se/sfsr?bet=2014:801
Ministry/Authority: Justitiedepartementet L6
Issued: 2014-06-19
Metadata: {"Utfärdad": "2014-06-19", "Ändrad": "t.o.m. SFS 2023:507"}

==================================================

Riksdagsordning (2014:801)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:801
Departement/myndighet
:   
Justitiedepartementet L6
Utfärdad
:   
2014-06-19
Ändrad
:   
t.o.m. SFS 2023:507
Övrig text
:   
Rättelsesida 2021:1118 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 KAP. INLEDANDE BESTÄMMELSER
2 KAP. VAL TILL RIKSDAGEN
3 KAP. RIKSMÖTEN
4 KAP. LEDNING OCH PLANERING AV RIKSDAGSARBETET
5 KAP. RIKSDAGENS LEDAMÖTER
6 KAP. KAMMAREN
7 KAP. UTSKOTTEN OCH EU-NÄMNDEN
8 KAP. INTERPELLATIONER OCH FRÅGOR TILL STATSRÅD
9 KAP. ÄRENDENAS VÄCKANDE
10 KAP. ÄRENDENAS BEREDNING
11 KAP. ÄRENDENAS AVGÖRANDE
12 KAP. VAL INOM RIKSDAGEN
13 KAP. RIKSDAGSORGAN OCH NÄMNDER
14 KAP. RIKSDAGSFÖRVALTNINGEN
Övergångsbestämmelser
1 KAP. INLEDANDE BESTÄMMELSER
Riksdagsordningens innehåll
1 §
Denna lag innehåller bestämmelser om riksdagen.
Bestämmelser om val till riksdagen, riksdagsarbetet och riksdagens uppgifter finns i regeringsformen.
Lagen är indelad i huvudbestämmelser och tilläggsbestämmelser. Regler om stiftande och ändring av riksdagsordningens bestämmelser finns i 8 kap. 17 §
regeringsformen.
Riksdagsordningens indelning
2 §
Riksdagsordningen innehåller 14 kapitel. Dessa är
- inledande bestämmelser (1 kap.),
- val till riksdagen (2 kap.),
- riksmöten (3 kap.),
- ledning och planering av riksdagsarbetet (4 kap.),
- riksdagens ledamöter (5 kap.),
- kammaren (6 kap.),
- utskotten och EU-nämnden (7 kap.),
- interpellationer och frågor till statsråd (8 kap.),
- ärendenas väckande (9 kap.),
- ärendenas beredning (10 kap.),
- ärendenas avgörande (11 kap.),
- val inom riksdagen (12 kap.),
- riksdagsorgan och nämnder (13 kap.), och
- Riksdagsförvaltningen (14 kap.).
Definitioner
3 §
I denna lag avses med
- valperiod: Den period som motsvarar tiden från det att en nyvald riksdag har samlats till dess den närmast därefter valda riksdagen samlas.
- riksmöte: Den period som riksdagen sammanträder.
- ålderspresident: Den närvarande ledamot som har varit ledamot av riksdagen längst tid. Om två eller flera ledamöter har tillhört riksdagen lika länge har den äldste av dem företräde.
- gruppledare: Den särskilda företrädare som en partigrupp, som vid valet till riksdagen har fått minst 4 procent av rösterna i hela riket ska utse för att samråda med talmannen enligt denna lag.
- arbetsplenum: Ett sammanträde med kammaren under vilket överläggning om och avgörande av betänkanden och utlåtanden från utskott kan ske.
2 KAP. VAL TILL RIKSDAGEN
Kapitlets innehåll
1 §
I detta kapitel finns bestämmelser om val till riksdagen.
Tidpunkt för ordinarie val
2 §
Ordinarie val till riksdagen hålls i september.
Extra val
Tilläggsbestämmelse
2.2.1
Bestämmelser om extra val till riksdagen finns i 3 kap. 11 §
och 6 kap. 5 § regeringsformen.
Ytterligare bestämmelser om val
3 §
Ytterligare bestämmelser om val till riksdagen finns i regeringsformen och i lag.
3 KAP. RIKSMÖTEN
Kapitlets innehåll
1 §
I detta kapitel finns bestämmelser om
- riksmötet som följer efter ett val till riksdagen (2-5 §§),
- riksmötets öppnande (6 §), och
- övrigt om riksmöten (7-9 §§).
Riksmötet som följer efter ett val till riksdagen
Riksmötets inledning
2 §
Riksmötet inleds genom att en nyvald riksdag sammanträder i enlighet med bestämmelserna i 3 kap. 10 §
regeringsformen.
Tidpunkt för det första sammanträdet efter ett val
Tilläggsbestämmelse
3.2.1
Kammarens första sammanträde under ett riksmöte efter ett val inleds kl. 11.00. Ledamöterna ska underrättas om tidpunkten för det sammanträdet.
Första sammanträdet
3 §
Vid det första sammanträdet med kammaren efter ett val till riksdagen ska i nedan nämnd ordning
1. Valprövningsnämndens berättelse om granskning av bevis om val av ledamöter och ersättare föredras,
2. ledamöterna ropas upp,
3. talman samt en förste, en andre och en tredje vice talman väljas för valperioden, och
4. en valberedning utses för valperioden.
Ordförande vid det första sammanträdet efter ett val
Tilläggsbestämmelse
3.3.1
Ålderspresidenten leder sammanträdet med kammaren fram till dess att talmannen och de vice talmännen har valts.
Förfarande vid val av talman
4 §
Riksdagen ska, enligt 4 kap. 2 § regeringsformen,  välja en talman samt en förste, en andre och en tredje vice  talman. De väljs var för sig i nu nämnd ordning. Valen gäller  till valperiodens slut.
Om det bara finns en nominerad kandidat ska valet genomföras  med acklamation.
Om det finns fler än en nominerad kandidat, och valet av  talman sker med slutna sedlar enligt bestämmelserna i 12  kap., är den vald som får mer än hälften av rösterna. Om en  sådan röstövervikt inte uppnås ska ett nytt val genomföras.  Om inte heller då någon får mer än hälften av rösterna ska  ett tredje val genomföras mellan de två som vid den andra  omröstningen fick flest röster. Vid den tredje omröstningen  är den vald som får de flesta rösterna.
Lag (2018:605)
.
Förfarande för att utse valberedning
5 §
Varje partigrupp, som motsvarar ett parti som vid valet till riksdagen fick minst 4 procent av rösterna i hela riket, ska besätta en plats i valberedningen. Därutöver fördelas tio platser proportionellt mellan dessa partigrupper.
Ledamöterna tillsätts med tillämpning av det förfarande som anges i 12 kap. 14 §.
Antal ledamöter i valberedningen
Tilläggsbestämmelse
3.5.1
Talmannen fastställer det antal ledamöter som respektive partigrupp ska tillsätta i valberedningen. Vid den proportionella fördelningen tillämpas den beräkningsgrund som anges i 12 kap. 8 § tredje stycket.
Riksmötets öppnande
Särskilt sammanträde för riksmötets öppnande
6 §
Riksdagen ska senast på riksmötets tredje dag hålla ett särskilt sammanträde för riksmötets öppnande. Statschefen förklarar på talmannens begäran riksmötet öppnat. Vid förhinder för statschefen förklarar talmannen riksmötet öppnat.
Vid sammanträdet avger statsministern en regeringsförklaring, om det inte finns särskilda skäl för honom eller henne att avstå från detta.
Tidpunkt för sammanträde för riksmötets öppnande
Tilläggsbestämmelse
3.6.1
Efter ett val till riksdagen äger sammanträdet för riksmötets öppnande rum kl. 14.00 den andra dagen under riksmötet.
Har det inte varit något val till riksdagen äger sammanträdet rum den första dagen vid samma tidpunkt.
Talmannen får bestämma en annan tidpunkt för sammanträdet.
Övrigt om riksmöten
Riksmötets längd
7 §
Ett riksmöte pågår till dess nästa riksmöte inleds.
Övriga riksmöten under valperioden
8 §
Under år då det inte hålls ordinarie val till riksdagen, ska ett nytt riksmöte inledas den dag i september som kammaren har fastställt under det föregående riksmötet.
Förslag om tidpunkt för inledande sammanträde
Tilläggsbestämmelse
3.8.1
Talmannen lämnar efter samråd med gruppledarna förslag till  kammaren inför beslut enligt 8 §.
Lag (2021:1118)
.
Namnupprop vid övriga riksmöten
Tilläggsbestämmelse
3.8.2
Talmannen får besluta att ledamöterna ska ropas upp vid det första sammanträdet med kammaren även under övriga riksmöten under valperioden. Om namnupprop inte har hållits ska en förteckning över vilka som är ledamöter vid riksmötets början bifogas kammarens protokoll.
Nytt riksmöte efter extra val
9 §
Har beslut om extra val fattats före den fastställda dagen för att inleda ett riksmöte, ska ett nytt riksmöte enligt 8 § inledas bara om den riksdag som valts genom det extra valet samlats före den 1 juli samma år.
4 KAP. LEDNING OCH PLANERING AV RIKSDAGSARBETET
Kapitlets innehåll
1 §
I detta kapitel finns bestämmelser om ledning och planering av riksdagsarbetet.
Talmannen och de vice talmännen
2 §
Talmannen eller, i hans eller hennes ställe, någon av de vice talmännen leder riksdagsarbetet.
Gruppledare
3 §
Varje partigrupp som avses i 3 kap. 5 § ska utse en  särskild företrädare (gruppledare) som ska samråda med  talmannen om arbetet i kammaren i enlighet med bestämmelser i  denna lag.
Partigrupperna ska utse en eller flera personliga ersättare  för gruppledaren (vice gruppledare).
Lag (2021:1118)
.
Information om beslut som har fattats efter samråd
Tilläggsbestämmelse
4.3.1
Beslut som har fattats efter samråd ska göras tillgängliga för ledamöterna. Det ska ske enligt den ordning som talmannen bestämmer.
Riksdagsförvaltningen
4 §
Riksdagsförvaltningen leds av en styrelse.
Bestämmelser om Riksdagsförvaltningens uppgifter finns i 14 kap.
Riksdagsstyrelsen
Tilläggsbestämmelse
4.4.1
Riksdagsstyrelsen leder Riksdagsförvaltningen och överlägger om planeringen av riksdagsarbetet.
Riksdagsstyrelsen består av talmannen som ordförande och tio andra ledamöter som riksdagen väljer inom sig för en valperiod. Riksdagen väljer även tio ersättare för de valda ledamöterna av riksdagsstyrelsen.
Riksdagsstyrelsens sammanträden
Tilläggsbestämmelse
4.4.2
Riksdagsstyrelsen sammanträder på kallelse av talmannen. Om talmannen är förhindrad att närvara vid ett sammanträde, inträder någon av de vice talmännen som ordförande. En frånvarande ledamots plats intas av en ersättare som tillhör samma partigrupp.
Riksdagsstyrelsen sammanträder inom stängda dörrar. Om styrelsen vill inhämta upplysningar av någon som inte tillhör styrelsen, får den kalla honom eller henne till ett sammanträde.
De vice talmännen, de av gruppledarna som inte är ledamöter av styrelsen och riksdagsdirektören får delta i styrelsens överläggningar.
Ordförandekonferensen
5 §
Ordförandekonferensen överlägger i frågor av gemensamt  intresse för verksamheten i kammaren, utskotten och EU-
nämnden.
Ordförandekonferensen får sammanfatta resultatet av sina  överläggningar i slutsatser.
Lag (2021:1118)
.
Ordförandekonferensens sammansättning
Tilläggsbestämmelse
4.5.1
Ordförandekonferensen består av talmannen som ordförande, de  vice talmännen samt utskottens och EU-nämndens ordförande.
Om talmannen är förhindrad att närvara vid ett sammanträde,  inträder någon av de vice talmännen som ordförande.
Lag (2021:1118)
.
Information om slutsatserna
Tilläggsbestämmelse
4.5.2
Slutsatserna av överläggningarna i ordförandekonferensen ska  göras tillgängliga för utskotten och EU-nämnden.
Lag (2021:1118)
.
5 KAP. RIKSDAGENS LEDAMÖTER
Kapitlets innehåll
1 §
I detta kapitel finns bestämmelser om uppdraget som riksdagsledamot.
Bestämmelser om uppdraget finns även i 4 kap. 10-13 §§
regeringsformen.
Arvode
2 §
En ledamot har rätt till arvode för sitt uppdrag av  allmänna medel. Ytterligare bestämmelser om arvode och  ekonomiska villkor samt om återkrav och jämkning av arvode och  andra ersättningar för ledamöter och ersättare finns i lag.
Lag (2021:1118)
.
Registrering av åtaganden och ekonomiska intressen
Tilläggsbestämmelse
5.2.1
Bestämmelser om registrering av ledamöters åtaganden och ekonomiska intressen finns i lagen (1996:810) om registrering av riksdagsledamöters åtaganden och ekonomiska intressen.
Registrering och hantering av gåvor
Tilläggsbestämmelse
5.2.2
Bestämmelser om registrering och hantering av gåvor mottagna  av ledamöter finns i lagen (2016:1117) om registrering och  hantering av gåvor mottagna av riksdagsledamöter.
Lag (2016:1119)
.
Ledighet från uppdraget
3 §
En ledamot kan efter ansökan få ledigt från sitt uppdrag.
Om en ledamot får ledigt för en tid av minst en månad, ska ledamotens uppdrag utövas av en ersättare under den tid ledamoten är ledig.
Prövning av ledighetsansökan
4 §
Talmannen beslutar om ledighet från uppdraget som ledamot med den begränsning som framgår av andra stycket.
Kammaren beslutar om ledighet för andra skäl än sjukdom eller föräldraledighet om ledigheten avser en period om en månad eller längre.
Om en ansökan om ledighet ges in under en period då kammaren inte sammanträder och om denna period är längre än en månad, får dock talmannen besluta om ledigheten ska beviljas.
Innehåll i ansökan om ledighet
Tilläggsbestämmelse
5.4.1
En ansökan om ledighet ska vara skriftlig, innehålla de skäl som ansökan grundas på och avse en bestämd tid. Ansökan ska ges in till Riksdagsförvaltningen.
Ersättare
5 §
När en ersättare ska inträda i stället för talmannen, en ledamot som tillhör regeringen eller en ledig ledamot, ska talmannen kalla ersättaren till tjänstgöring. Talmannen ska då följa den ordning mellan ersättarna som har fastställts enligt lag. Om det finns särskilda skäl, får talmannen frångå denna ordning.
Meddelande till ersättare
Tilläggsbestämmelse
5.5.1
En ersättare som ska utöva uppdrag som ledamot ska få ett meddelande om vilken ledamot som han eller hon ersätter och om tiden för förordnandet. En ersättare kan få ett särskilt meddelande med besked om när uppdraget upphör.
Ersättares ställning vid ledamots avgång
6 §
Om en ledig ledamot lämnar sitt uppdrag, fortsätter den tjänstgörande ersättaren att utöva sitt uppdrag till dess att en ny ledamot har utsetts.
Åtal eller frihetsberövande
7 §
För att talan ska få väckas mot en ledamot eller ett ingripande ska få göras i en ledamots personliga frihet krävs i vissa fall enligt 4 kap. 12 § första stycket regeringsformen riksdagens medgivande. Detta gäller även i fråga om tidigare ledamöter.
En ansökan om riksdagens medgivande ska av åklagare, eller annan som vill väcka talan, ges in till talmannen.
Om ansökan är så ofullständig att den inte kan läggas till grund för riksdagens prövning eller om sökanden inte har gjort troligt att han eller hon är behörig att väcka talan eller begära denna åtgärd hos en myndighet, ska talmannen avvisa ansökan. I annat fall ska talmannen anmäla den vid ett sammanträde med kammaren.
Ansökan om medgivande
Tilläggsbestämmelse
5.7.1
En ansökan som avses i 7 § ska vara skriftlig och innehålla de omständigheter som ansökan grundas på.
6 KAP. KAMMAREN
Kapitlets innehåll
1 §
I detta kapitel finns bestämmelser om
- planering och ledning av sammanträden (2-6 §§),
- sammanträden (7-14 §§),
- rätten att yttra sig vid sammanträden (15-19 §§),
- ärendedebatter (20-22 §§),
- särskilda debatter (23 §), och
- vissa gemensamma frågor (24-27 §§).
Planering och ledning av sammanträden
Planering
2 §
Talmannen beslutar om planeringen av arbetet i kammaren och om när kammaren ska sammanträda.
Samråd inför planering
Tilläggsbestämmelse
6.2.1
Talmannen ska inför ett beslut enligt 2 § samråda med  gruppledarna.
Lag (2021:1118)
.
Talmannen
3 §
Talmannen leder kammarens sammanträden.
Biträde till talmannen
Tilläggsbestämmelse
6.3.1
Vid ledningen av kammarens sammanträden biträds talmannen av en kammarsekreterare.
Vice talman
4 §
Talmannen får överlåta åt en vice talman att leda ett sammanträde.
Ålderspresident
5 §
Ålderspresidenten leder ett sammanträde om talmannen och samtliga vice talmän har förhinder.
Talmannens opartiskhet
6 §
Vid överläggning i ett ämne som är upptaget på föredragningslistan får talmannen inte yttra sig i sakfrågan.
Detsamma gäller den vice talman eller ålderspresident som leder ett sammanträde.
Sammanträden
Offentlighet vid sammanträden
7 §
Ett sammanträde i kammaren ska vara offentligt enligt bestämmelserna i 4 kap. 9 § regeringsformen.
Kammaren får besluta att ett sammanträde ska hållas inom stängda dörrar, om det krävs med hänsyn till rikets säkerhet eller i övrigt till förhållandet till en annan stat eller en mellanfolklig organisation.
Om regeringen vid ett sammanträde ska lämna information till riksdagen, får även regeringen besluta om stängda dörrar på de grunder som anges i andra stycket.
Tystnadsplikt
8 §
En ledamot får inte obehörigen röja vad som har  framkommit vid ett sammanträde i kammaren som hållits inom  stängda dörrar. Kammaren får besluta att i ett särskilt fall  helt eller delvis upphäva tystnadsplikten.
Lag (2018:94)
.
Kallelse
9 §
Kammaren sammanträder på kallelse av talmannen om inte annat föreskrivs i regeringsformen eller i denna lag.
En kallelse ska anslås senast kl. 18.00 dagen före sammanträdet och minst 14 timmar i förväg. Om det finns synnerliga skäl, får kallelsen anslås senare. I så fall får sammanträdet hållas endast om mer än hälften av riksdagens ledamöter medger det.
Innehållet i en kallelse
10 §
Det ska framgå av en kallelse om sammanträdet är ett arbetsplenum.
Övriga uppgifter i kallelsen
Tilläggsbestämmelse
6.10.1
Om ett val ska genomföras vid ett sammanträde, ska det anges i kallelsen.
Avbrott i kammarens arbete efter ett beslut om extra val
11 §
Om regeringen har beslutat om extra val, får talmannen på begäran av regeringen besluta att kammaren inte ska sammanträda under återstoden av valperioden.
Extra sammanträde
12 §
Talmannen får besluta att kalla kammaren till sammanträde under en period då arbete i kammaren inte pågår.
Ett sådant beslut ska fattas om regeringen eller minst 115 av ledamöterna begär det.
Ett sammanträde ska hållas inom tio dagar från det att en begäran om det har framställts. Ett sammanträde får hållas först sedan ledamöterna har erhållit skälig tid att inställa sig från det att de underrättats om kallelsen.
Ett sammanträde för arbetsplenum under en period då arbetsplenum inte ingår i kammarens planering får hållas inom kortare tid än 48 timmar från det att ledamöterna underrättades om kallelsen endast om minst tre fjärdedelar av de röstande och mer än hälften av riksdagens ledamöter röstar för att ärendet får avgöras.
Meddelande om tid för extra sammanträde
Tilläggsbestämmelse
6.12.1
Tidpunkten för det första sammanträdet som avses i 12 § ska offentliggöras.
Föredragningslista
13 §
Talmannen ska till varje sammanträde upprätta en föredragningslista över vad som ska behandlas under sammanträdet. Undantag får göras för sådant som antas bli behandlat inom stängda dörrar. Föredragningslistan ska göras tillgänglig för ledamöterna.
Det ska framgå av föredragningslistan om sammanträdet är ett arbetsplenum.
Vid sammanträdet ska ärenden och val behandlas i den ordning som de har tagits upp på föredragningslistan.
Yrkanden m.m. som ska tas upp först på föredragningslistan
Tilläggsbestämmelse
6.13.1
Prövning av ett yrkande om folkomröstning i en grundlagsfråga,  en fråga enligt 6 kap. 3 § regeringsformen om statsministern  har tillräckligt stöd i riksdagen, ett förslag till ny  statsminister eller ett yrkande om misstroendeförklaring ska  tas upp som första punkt på föredragningslistan. Om mer än en  sådan prövning ska äga rum vid ett sammanträde, ska de tas upp  i den ordning de nu har angetts. Talmannen får bestämma en  annan ordning mellan prövning av en fråga enligt 6 kap. 3 §  regeringsformen och prövning av ett yrkande om  misstroendeförklaring.
Lag (2021:1118)
.
Vad som ska tas upp på föredragningslistan
Tilläggsbestämmelse
6.13.2
Utöver vad som framgår av 6.13.1 ska följande tas upp på  föredragningslistan:
1. val,
2. propositioner, skrivelser från regeringen, framställningar  och redogörelser från riksdagsorgan, motioner och EU-dokument  som ska hänvisas till utskott,
3. betänkanden och utlåtanden från utskott som ska  bordläggas, debatteras eller avgöras och om ett utskott eller  talmannen har föreslagit att ett ärende ska avgöras efter  kortare tid än som avses i 11 kap. 2 § första stycket,
4. beslut och information om att sammansättningen av  ledamöter ändras,
5. andra beslut som ska fattas av kammaren,
6. meddelande om att en särskilt anordnad debatt ska äga  rum,
7. protokollsutdrag från utskott enligt 10 kap. 3 § tredje  stycket, och
8. övriga frågor i den omfattning som talmannen bestämmer.
Vidare bör ett meddelande om att ett statsråd kommer att  lämna muntlig information tas upp på föredragningslistan. Om  det är möjligt ska även ett yrkande om att ett lagförslag ska  vila i tolv månader tas upp på föredragningslistan.
Lag (2018:1932)
.
Beslut om avslutning och ajournering av ett sammanträde
14 §
Beslut att ett sammanträde ska avslutas eller att ett uppehåll ska göras i ett pågående sammanträde fattas av kammaren utan föregående överläggning.
Rätten att yttra sig vid sammanträden
Yttranderätten
15 §
Varje ledamot och statsråd får, med de undantag som föreskrivs i denna lag, fritt yttra sig i alla frågor som är under behandling och om lagligheten av allt som sker vid sammanträdet.
Begränsningar i yttranderätten
16 §
Den som har ordet ska begränsa sitt anförande till det ämne som behandlas. Om någon bryter mot bestämmelsen och inte rättar sig efter talmannens påpekande, får talmannen ta ordet från honom eller henne under den pågående överläggningen.
Ingen får vid ett sammanträde uttala sig nedlåtande om någon annan eller använda personligen förolämpande uttryck eller i övrigt i ord eller handling uppträda på ett sätt som strider mot god ordning. Om någon bryter mot bestämmelsen, får talmannen ta ordet från honom eller henne under den pågående överläggningen.
Ordningsregler
Tilläggsbestämmelse
6.16.1
Talmannen får efter samråd med gruppledarna besluta om ordningsregler för kammaren.
Statschefens ämbetsförklaring
17 §
Statschefen får avge ämbetsförklaring inför kammaren.
Muntlig information från regeringen
18 §
Regeringen får lämna information till riksdagen muntligen genom ett statsråd vid ett sammanträde med kammaren.
Jäv
19 §
Ingen får delta i behandlingen av ett ärende vid ett sammanträde i kammaren, om ärendet rör honom eller henne eller någon närstående personligen.
Ett statsråd får delta i överläggningen i kammaren i ett ärende som rör statsrådets tjänsteutövning.
Ärendedebatter
Uppläggningen av debatterna
20 §
Talmannen ska samråda med gruppledarna om uppläggningen av kammarens överläggningar.
Debattrestriktioner
21 §
Riksdagen får i en tilläggsbestämmelse begränsa antalet anföranden som en talare får hålla under överläggningen i en fråga och tiden för varje anförande. I begränsningen får det göras skillnad mellan olika kategorier av talare.
I samband med överläggningen i en viss fråga får kammaren på förslag av talmannen besluta om en begränsning av det slag som avses i första stycket. Beslutet fattas utan föregående överläggning.
Var och en som vill yttra sig i en fråga ska dock få tala i minst fyra minuter.
Anmälan till debatt
Tilläggsbestämmelse
6.21.1
Ett anförande av en ledamot som inte har föranmält sig får inte överstiga fyra minuter, om inte talmannen medger längre tid. Ett nytt anförande från någon som tidigare haft ordet för anförande vid överläggningen i en viss fråga får inte överstiga två minuter.
En föranmälan ska göras till Riksdagsförvaltningen senast kl.
16.30 vardagen före det sammanträde då överläggningen ska inledas. Anmälan ska innehålla den beräknade tiden för anförandet.
Första och andra styckena gäller inte när en interpellation eller en fråga besvaras.
Talarordningen
22 §
Talmannen bestämmer ordningen mellan dem som föranmält att de vill yttra sig under överläggningen i en viss fråga.
De som begär ordet under överläggningen yttrar sig i anmälningsordning.
Oberoende av talarordningen och utan föranmälan får talmannen medge att
1. ett statsråd som inte tidigare har hållit ett anförande ska få ordet för ett anförande, och
2. ett statsråd eller en ledamot som redan har hållit ett anförande ska få ordet för en replik med anledning av en föregående talares anförande.
Talmannen får, efter samråd med gruppledarna, inför en viss överläggning besluta att ett statsråd eller en ledamot kan få ordet för replik innan han eller hon har hållit sitt anförande. I ett sådant beslut får det göras skillnad mellan olika kategorier av talare.
Statsråds möjlighet till anförande
Tilläggsbestämmelse
6.22.1
Oberoende av talarordningen och utan föranmälan kan ett statsråd som inte tidigare har hållit ett anförande vid överläggningen i en viss fråga få ordet för ett anförande om högst tio minuter.
Replik
Tilläggsbestämmelse
6.22.2
En replik ska begäras under pågående anförande.
Tiden för en replik får inte överstiga två minuter, om inte talmannen av särskilda skäl medger en utsträckning av tiden till fyra minuter. Varje talare kan få avge två repliker på samma anförande. Har talmannen redan beviljat en talare rätt till replik, får talaren yttra sig innan ett statsråd håller ett anförande som bryter talarordningen.
Instämmande
Tilläggsbestämmelse
6.22.3
Under överläggningen i en fråga får en ledamot, oberoende av talarordningen, instämma med föregående talare utan att ange skäl för detta.
Särskilda debatter
Särskilt anordnad debatt
23 §
Talmannen får efter samråd med gruppledarna besluta att  en debatt utan samband med annan handläggning ska äga rum vid  ett sammanträde med kammaren. En sådan debatt får begränsas  till ett särskilt ämne eller delas in i avsnitt efter ämne och  begränsas till olika kategorier av talare.
Lag (2021:1118)
.
Tid för anföranden i en särskilt anordnad debatt
Tilläggsbestämmelse
6.23.1
Talmannen bestämmer efter samråd med gruppledarna om tider för anföranden i en särskilt anordnad debatt.
Vissa gemensamma frågor
Protokoll
24 §
Vid sammanträdena ska fullständiga protokoll föras.
Ingen får tala utanför protokollet. Vid justering av ett protokoll får beslut inte ändras.
Kammarens protokoll och de handlingar som hör till protokollet ska göras tillgängliga i den omfattning uppgifterna inte omfattas av sekretess.
Snabbprotokoll
Tilläggsbestämmelse
6.24.1
Ett yttrande vid ett sammanträde ska utan dröjsmål göras tillgängligt i läsbar form (snabbprotokoll). Om talaren inte har gjort någon anmärkning mot snabbprotokollet senast kl.
12.00 den tredje vardagen efter sammanträdet, anses han eller hon ha godkänt det.
Om talaren justerar snabbprotokollet, bör han eller hon signera det.
Justering av protokoll
Tilläggsbestämmelse
6.24.2
Ett protokoll justeras av kammaren inom tre veckor efter sammanträdet. Ett protokoll som inte kan justeras inom den tiden, justeras inom en månad eller vid den tidpunkt som talmannen bestämmer.
Vid justeringen får en ledamot begära ändring av protokollet i fråga om ett yttrande som en annan ledamot har godkänt enligt 6.24.1.
Plats i plenisalen
25 §
För varje ledamot ska det finnas en särskild plats i plenisalen. Det ska också finnas särskilda platser för talmannen, de vice talmännen och statsråd.
Placering i plenisalen
Tilläggsbestämmelse
6.25.1
I plenisalen placeras ledamöterna valkretsvis.
Plats för yttrande i plenisalen
Tilläggsbestämmelse
6.25.2
Den som yttrar sig i plenisalen ska tala från någon av talarstolarna eller från en ledamotsplats.
Åhörare
26 §
I plenisalen ska det finnas särskilda platser för åhörare.
Ordningsregler för åhörare
Tilläggsbestämmelse
6.26.1
Åhörare ska på uppmaning lämna in ytterkläder och väskor samt föremål som kan användas för att störa ordningen i plenisalen. Den som inte följer en sådan uppmaning får vägras tillträde till åhörarplatserna. Under besöket i plenisalen förvaras de inlämnade tillhörigheterna i särskilda utrymmen.
Bestämmelser om säkerhetskontroll finns i lagen
(1988:144) om säkerhetskontroll i riksdagens lokaler.
Åhörare som stör ordningen
27 §
Åhörare som uppträder störande får genast utvisas. Om oordning uppstår bland åhörarna, får talmannen utvisa samtliga åhörare.
7 KAP. UTSKOTTEN OCH EU-NÄMNDEN
Kapitlets innehåll
1 §
I detta kapitel finns bestämmelser om
- val (2-4 §§),
- utskottens uppgifter och fördelningen av ärenden (5-11 §§),
- EU-frågor (12-14 a §§), och
- sammanträden (15-21 §§).
Lag (2018:1932)
.
Val
Utskott
2 §
För varje valperiod ska riksdagen inom sig välja ett konstitutionsutskott, ett finansutskott och ett skatteutskott samt så många övriga utskott som behövs för riksdagsarbetet.
Valet gäller till valperiodens slut.
Riksdagen kan även under valperioden välja utskott för längst den tid som återstår av valperioden.
Vilka utskott som ska väljas
Tilläggsbestämmelse
7.2.1
Riksdagen ska senast på åttonde dagen efter det första sammanträdet med kammaren under en valperiod välja följande 15 utskott i nedan nämnd ordning:
1. konstitutionsutskott (KU),
2. finansutskott (FiU),
3. skatteutskott (SkU),
4. justitieutskott (JuU),
5. civilutskott (CU),
6. utrikesutskott (UU),
7. försvarsutskott (FöU),
8. socialförsäkringsutskott (SfU),
9. socialutskott (SoU),
10. kulturutskott (KrU),
11. utbildningsutskott (UbU),
12. trafikutskott (TU),
13. miljö- och jordbruksutskott (MJU),
14. näringsutskott (NU), och
15. arbetsmarknadsutskott (AU).
Val av ytterligare utskott
Tilläggsbestämmelse
7.2.2
Om riksdagen väljer ytterligare utskott, ska det utskottets huvudsakliga arbetsuppgifter anges.
EU-nämnd
3 §
För varje valperiod ska riksdagen inom sig välja en nämnd för Europeiska unionen (EU-nämnden) för samråd enligt 10 kap.
10 § regeringsformen.
Ledamöter i utskott och EU-nämnd
4 §
Utskotten och EU-nämnden ska bestå av ett udda antal ledamöter, lägst 15.
Vid EU-nämndens sammanträden har varje partigrupp rätt att ersätta en ledamot med en ledamot av berört utskott. Denna rätt har dock inte en partigrupp som redan har en ledamot eller suppleant i nämnden som samtidigt är ledamot av det berörda utskottet.
Beslut om antal ledamöter
Tilläggsbestämmelse
7.4.1
Antalet ledamöter i utskotten och i EU-nämnden fastställs av riksdagen på förslag av valberedningen.
Utskottens uppgifter och fördelningen av ärenden
Ärendefördelningen mellan utskotten
5 §
Riksdagen föreskriver i tilläggsbestämmelse enligt vilka grunder som ärenden ska fördelas mellan utskotten, utöver vad som framgår av 8, 9 och 10 §§. Ärenden som hör till ett och samma ämnesområde ska hänvisas till samma utskott.
Riksdagen får bestämma att det ska finnas ett utskott för beredning av ärenden om sådana lagar som avses i 8 kap. 2 §
första stycket 1 regeringsformen, oberoende av ämnesområde.
Utskottens ämnesområden
Tilläggsbestämmelse
7.5.1
I bilagan till denna lag anges utskottens ämnesområden, utöver vad som framgår av 8, 9 och 10 §§.
Delning av ärenden mellan utskott
6 §
Budgetpropositionen får delas mellan två eller flera utskott. Andra ärenden får delas endast om det finns särskilda skäl.
Sammansatta utskott
7 §
Två eller flera utskott får besluta att gemensamt bereda ett ärende i ett sammansatt utskott genom deputerade.
Konstitutionsutskottets uppgifter och ämnesområden
8 §
Konstitutionsutskottet ska bereda ärenden som rör grundlagarna och riksdagsordningen.
Utskottet ska följa tillämpningen i riksdagen av subsidiaritetsprincipen enligt 9 kap. 20 § andra stycket och en gång om året meddela kammaren sina iakttagelser.
Ytterligare bestämmelser om utskottets uppgifter finns i regeringsformen och denna lag.
Finansutskottets uppgifter och ämnesområden
9 §
Finansutskottet ska bereda ärenden om
1. allmänna riktlinjer för den ekonomiska politiken och för  beslut om statens budget, och
2. Riksbankens verksamhet.
Utskottet ska dessutom
1. bereda förslag till beslut om statens budget enligt 11 kap. 
18 § tredje och femte styckena,
2. granska beräkningen av statens inkomster och  årsredovisningen för staten,
3. sammanställa riksdagens beslut om statens budget, och
4. följa upp och utvärdera Riksbankens verksamhet.
Ytterligare bestämmelser om utskottets uppgifter finns i  regeringsformen och denna lag.
Lag (2022:1567)
.
Skatteutskottets ämnesområden
10 §
Skatteutskottet ska bereda ärenden om statliga och kommunala skatter.
Avvikelser från ärendefördelningen
11 §
Riksdagen får avvika från de grunder som har fastställts för fördelningen av ärenden mellan utskott, med undantag för 8 § första stycket, om det i ett särskilt fall är påkallat av hänsyn till sambandet mellan olika ärenden, ett ärendes särskilda beskaffenhet eller arbetsförhållandena.
Under samma förutsättningar som anges i första stycket får ett utskott överlämna ett ärende till ett annat utskott, om det mottagande utskottet samtycker till det. I samband med överlämnandet får det överlämnande utskottet yttra sig över ärendet till det mottagande utskottet.
EU-frågor
Regeringens överläggningar med utskotten om EU-frågor
12 §
Regeringen ska överlägga med utskotten i de frågor om arbetet i Europeiska unionen som utskotten bestämmer.
Om minst fem av ledamöterna i ett utskott begär det, ska utskottet besluta att överlägga med regeringen enligt första stycket. Utskottet får avslå en sådan begäran om en överläggning skulle fördröja frågans behandling så att avsevärt men skulle uppkomma. Utskottet ska i så fall i sitt protokoll redovisa skälen till att begäran har avslagits.
Utskottens skyldighet att följa arbetet inom EU
13 §
Utskotten ska följa arbetet i Europeiska unionen inom sina ämnesområden.
Regeringens samråd med EU-nämnden
14 §
Regeringen ska underrätta EU-nämnden om frågor som  ska beslutas i Europeiska unionens råd. Regeringen ska också  rådgöra med nämnden om hur förhandlingarna i rådet ska föras  inför besluten i rådet.
Regeringen ska rådgöra med nämnden inför möten och beslut i  Europeiska rådet.
Lag (2018:1932)
.
Interparlamentariskt samarbete i EU
14 a §
Riksdagen deltar genom utskottens och EU-nämndens  ledamöter i det interparlamentariska samarbetet mellan de  nationella parlamenten i Europeiska unionens medlemsstater  och med Europaparlamentet.
Lag (2018:1932)
.
Sammanträden
När utskott och EU-nämnden ska sammanträda
15 §
Utskotten och EU-nämnden sammanträder när riksdagsarbetet kräver det.
Kallelse
Tilläggsbestämmelse
7.15.1
Utskotten och EU-nämnden sammanträder första gången på kallelse av talmannen inom två dagar efter valet av utskottet eller nämnden. Därefter sammanträder utskotten och EU-nämnden på kallelse av ordföranden. Ordföranden ska kalla till sammanträde om minst fem ledamöter av utskottet eller nämnden begär det.
En kallelse ska skickas till samtliga ledamöter och suppleanter. Kallelsen bör anslås senast kl. 18.00 dagen före sammanträdet.
För ändamål som avses i 9 kap. 5 § regeringsformen ska talmannen sammankalla finansutskottet också på begäran av regeringen.
Ledning av sammanträde innan ordförande har valts
Tilläggsbestämmelse
7.15.2
Ålderspresidenten i utskottet eller i EU-nämnden leder sammanträdet innan en ordförande har valts.
Utskottssammanträden samtidigt som kammarsammanträden
Tilläggsbestämmelse
7.15.3
Endast om utskottet har fattat ett enhälligt beslut i förväg, får utskottet sammanträda under arbetsplenum eller val i kammaren. Dock får ett sådant sammanträde inte vara offentligt enligt 17 §. I övrigt får ett utskottssammanträde äga rum samtidigt med att kammaren sammanträder.
Protokoll
Tilläggsbestämmelse
7.15.4
Protokoll ska föras vid sammanträden i utskott och i EU-nämnden.
Yttranden i EU-nämnden
Tilläggsbestämmelse
7.15.5
Vad som yttras vid regeringens samråd med EU-nämnden ska  nedtecknas i läsbar form.
Lag (2018:1932)
.
Sammanträden inom stängda dörrar
16 §
Utskotten och EU-nämnden ska sammanträda inom stängda dörrar.
Utskotten och EU-nämnden får medge att även någon annan än en ledamot, en suppleant eller en tjänsteman i utskottet eller EU-nämnden får närvara vid ett sammanträde inom stängda dörrar. För EU-nämnden och för överläggningar i utskott i EU-frågor enligt 12 § krävs inget beslut för att ett statsråd, eller en tjänsteman som åtföljer statsrådet, ska få närvara.
Deltagande på distans
Tilläggsbestämmelse
7.16.1
Om det finns synnerliga skäl får riksdagen eller talmannen  besluta att deltagande på distans vid utskottssammanträden får  medges. Om ett sådant beslut har fattats får ett utskott medge  att en ledamot eller en suppleant deltar på distans vid ett  sammanträde.
Om det finns särskilda skäl får EU-nämnden medge att en  ledamot eller en suppleant deltar på distans vid ett  sammanträde.
En ledamot eller en suppleant som deltar på distans ska anses  närvarande vid sammanträdet.
Den som leder sammanträdet får inte delta på distans.
Lag (2020:487)
.
Offentligt sammanträde
17 §
Ett utskott får besluta att ett sammanträde i den del det avser inhämtande av upplysningar eller överläggning i EU-frågor enligt 12 § ska vara offentligt.
EU-nämnden får besluta att ett sammanträde, eller del av ett sammanträde, ska vara offentligt.
Vid en offentlig del av ett sammanträde i ett utskott eller i EU-nämnden är en företrädare för en statlig myndighet inte skyldig att lämna uppgifter för vilka sekretess gäller hos myndigheten.
Upptagning av ljud eller bild vid offentliga sammanträden
Tilläggsbestämmelse
7.17.1
Ljud- eller bildupptagning vid en offentlig del av ett sammanträde i ett utskott eller i EU-nämnden får göras om inte utskottet eller nämnden beslutar annat.
Åhörare
18 §
Vid en offentlig del av ett sammanträde i ett utskott eller i EU-nämnden ska det finnas särskilda platser för åhörare.
Ordningsregler för åhörare
Tilläggsbestämmelse
7.18.1
Åhörare ska på uppmaning lämna in ytterkläder och väskor samt sådana föremål som kan användas för att störa ordningen vid sammanträdet. Den som inte följer en sådan uppmaning får vägras tillträde till sammanträdet. De inlämnade tillhörigheterna förvaras under besöket i särskilda utrymmen.
Bestämmelser om säkerhetskontroll finns i lagen (1988:144) om säkerhetskontroll i riksdagens lokaler.
Åhörare som stör ordningen
19 §
Åhörare som uppträder störande får genast utvisas. Om oordning uppstår bland åhörarna, får ordföranden utvisa samtliga åhörare.
Tystnadsplikt
20 §
En ledamot eller en suppleant i ett utskott eller  EU-nämnden får inte obehörigen röja vad som enligt beslut av  regeringen, utskottet eller EU-nämnden ska omfattas av  sekretess till skydd för rikets säkerhet eller av annat  synnerligen viktigt skäl som rör förhållandet till en  främmande stat eller en mellanfolklig organisation.
Lag (2018:94)
.
Jäv
21 §
Ingen får närvara vid behandlingen av ett ärende i ett utskott, om ärendet rör honom eller henne eller någon närstående personligen.
8 KAP. INTERPELLATIONER OCH FRÅGOR TILL STATSRÅD
Kapitlets innehåll
1 §
I detta kapitel finns bestämmelser om
- interpellationer (2-4 §§),
- skriftliga frågor (5-7 §§), och
- frågestund (8 §).
Interpellationer
Interpellationers innehåll
2 §
En interpellation ska vara skriftlig och ställas till ett visst statsråd. Den ska ha ett bestämt innehåll och vara försedd med en motivering.
Beslut om interpellationer
3 §
Talmannen beslutar om en interpellation får ställas. Om talmannen finner att en interpellation strider mot grundlag eller denna lag, ska han eller hon besluta att interpellationen inte får ställas och ange skäl för detta beslut.
Om kammaren begär att interpellationen ska få ställas, ska saken hänvisas till konstitutionsutskottet för avgörande.
Talmannen ska tillåta att interpellationen ställs om utskottet har förklarat att den inte strider mot grundlag eller denna lag.
Den praktiska hanteringen av interpellationer
Tilläggsbestämmelse
8.3.1
En interpellation ska ges in till Riksdagsförvaltningen.
Talmannen ska utan dröjsmål vid ett sammanträde med kammaren anmäla sitt beslut att interpellationen ska eller inte ska få ställas. Om talmannen har beslutat att interpellationen får ställas, ska talmannen överlämna interpellationen till statsrådet utan dröjsmål.
Interpellationen ska redovisas i riksdagens protokoll.
Återkallelse av interpellationer
Tilläggsbestämmelse
8.3.2
En interpellation får återkallas till dess att statsrådet har besvarat den.
Svar på interpellationer
4 §
En interpellation ska besvaras i ett anförande av ett statsråd inom två veckor från det att den har överlämnats till statsrådet. Om planeringen av kammarens arbete medför att interpellationer inte kan besvaras en viss vecka, förlängs svarstiden till dess att planeringen medger att svar lämnas.
Om ett svar inte lämnas inom den tid som har angetts i första stycket eller om ett svar inte kommer att lämnas, ska statsrådet meddela kammaren skälen för detta. Meddelandet får inte följas av överläggning.
En interpellation faller om den inte har besvarats under den valperiod då den väcktes.
När svar ska lämnas
Tilläggsbestämmelse
8.4.1
Talmannen bestämmer efter samråd med statsrådet vid vilket  sammanträde svaret ska lämnas. Om svaret inte kan lämnas inom  den tid som anges i 4 § första stycket ska talmannen även  samråda med interpellanten innan talmannen bestämmer vid  vilket sammanträde svaret ska lämnas.
Utkastet till svar på en interpellation får göras  tillgängligt för ledamöterna i förväg.
Lag (2018:605)
.
Interpellationsdebatt
Tilläggsbestämmelse
8.4.2
Ett anförande för besvarande av en interpellation får vara  högst sex minuter. Statsrådet kan därutöver få ordet för  ytterligare tre anföranden, varav de två första får vara  högst fyra minuter vartdera och det tredje högst två  minuter.
Interpellanten kan få ordet för högst tre anföranden, varav  de två första får vara högst fyra minuter vartdera och det  tredje högst två minuter.
Andra talare kan få ordet för högst två anföranden, varav det  första får vara högst fyra minuter och det andra högst två  minuter.
En talare ska anmäla sig senast under första omgången.
Lag (2018:605)
.
Skriftliga frågor
Innehållet i skriftliga frågor
5 §
En skriftlig fråga till ett statsråd får innehålla en kort inledande förklaring. Frågan ska ha ett bestämt innehåll.
Beslut om skriftliga frågor
6 §
Talmannen beslutar om en skriftlig fråga får ställas. Om talmannen finner att en skriftlig fråga strider mot grundlag eller denna lag, ska han eller hon besluta att frågan inte får ställas och ange skäl för detta beslut.
Om kammaren begär att frågan ska få ställas, ska saken hänvisas till konstitutionsutskottet för avgörande. Talmannen ska tillåta att frågan ställs om utskottet har förklarat att den inte strider mot grundlag eller denna lag.
Den praktiska hanteringen av skriftliga frågor
Tilläggsbestämmelse
8.6.1
En skriftlig fråga ska ges in till Riksdagsförvaltningen.
Talmannen ska utan dröjsmål vid ett sammanträde med kammaren anmäla sitt beslut att frågan ska eller inte ska få ställas.
Om talmannen har beslutat att frågan får ställas, ska talmannen överlämna frågan till statsrådet utan dröjsmål.
Återkallelse av skriftliga frågor
Tilläggsbestämmelse
8.6.2
En skriftlig fråga får återkallas till dess att statsrådet har besvarat den.
Svar på skriftliga frågor
7 §
En skriftlig fråga besvaras skriftligen av ett statsråd.
Om ett svar inte lämnas inom den tid som anges i tilläggsbestämmelse, ska statsrådet meddela Riksdagsförvaltningen när frågan kommer att besvaras eller att den inte kommer att besvaras.
Tidsfrister för svar på skriftliga frågor
Tilläggsbestämmelse
8.7.1
En skriftlig fråga som ges in senast en torsdag kl. 10.00 besvaras senast kl. 12.00 följande onsdag. Om riksdagsarbetet kräver det, får talmannen efter samråd med gruppledarna besluta att svar i stället ska lämnas inom 14 dagar efter att frågan framställdes.
Det skriftliga svaret lämnas till Riksdagsförvaltningen, som överlämnar svaret till den ledamot som har ställt frågan.
Återgivande av skriftliga frågor och svar
Tilläggsbestämmelse
8.7.2
Skriftliga frågor och statsrådens svar på frågorna ska redovisas i riksdagens protokoll.
Frågestund
Muntliga frågor
8 §
En muntlig fråga till ett statsråd ställs vid en frågestund som anordnas i kammaren. Frågan ska ha ett bestämt innehåll.
Frågan besvaras omedelbart av ett statsråd.
Talmannen beslutar om vem som ska få ordet vid en frågestund och får besluta om en begränsning av anförandena till högst en minut.
Planering av frågestunder
Tilläggsbestämmelse
8.8.1
En frågestund anordnas varje torsdag under de veckor som kammaren sammanträder.
Om riksdagsarbetet kräver det, får talmannen besluta att frågestunden ska anordnas någon annan dag än en torsdag eller ställas in.
Regeringskansliet ska i god tid i förväg anmäla till Riksdagsförvaltningen vilka statsråd som kommer att vara närvarande vid en frågestund. Meddelande om detta lämnas till ledamöterna på det sätt som talmannen bestämmer.
9 KAP. ÄRENDENAS VÄCKANDE
Kapitlets innehåll
1 §
I detta kapitel finns bestämmelser om
- ärenden som väcks av regeringen (2-9 §§),
- ärenden som väcks av ledamöter (10-15 §§),
- ärenden som väcks av riksdagsorgan (16-19 §§),
- ärenden som väcks genom dokument från EU och dokument inom  ramen för det interparlamentariska samarbetet i EU (20 §),
- information om EU (21-23 §§),
- andra frågor som riksdagen har att hantera (24 och 25 §§),  och
- vissa gemensamma frågor (26 och 27 §§).
Lag (2018:1932)
.
Ärenden som väcks av regeringen
Propositioner
2 §
Regeringen lämnar förslag till riksdagen genom propositioner.
En proposition ska innehålla regeringens protokoll i ärendet, en redovisning av ärendets beredning och skälen för regeringens förslag. Propositioner med lagförslag ska i förekommande fall innehålla Lagrådets yttrande.
Avlämnande av proposition
Tilläggsbestämmelse
9.2.1
En proposition ska ges in till Riksdagsförvaltningen. Den anmäls vid ett sammanträde med kammaren efter det att den har gjorts tillgänglig för ledamöterna.
När propositioner ska lämnas
3 §
Riksdagen beslutar på förslag av talmannen när propositioner som enligt regeringen bör behandlas under det pågående riksmötet senast ska lämnas. Om en särskild tidpunkt föreskrivs i denna lag, gäller den tidpunkten.
En tidpunkt som beslutats enligt första stycket gäller inte
1. om regeringen genom en proposition underställer riksdagen en utfärdad förordning för prövning enligt lag, eller
2. om regeringen anser att det finns synnerliga skäl att lämna en proposition senare.
Samråd för att undvika anhopning av arbete
4 §
Regeringen bör lämna propositioner på sådana tider att en anhopning av arbete hos riksdagen undviks. Regeringen ska samråda med talmannen om detta.
Propositioner om statens budget
5 §
Regeringen ska lämna en proposition med förslag till statens inkomster och utgifter för det kommande budgetåret
(budgetproposition). Budgetåret sammanfaller med kalenderåret.
Budgetpropositionen ska innehålla en finansplan och ett förslag till beslut om statens budget. I förslaget till statens budget ska utgifterna hänföras till utgiftsområden som anslagen ska fördelas på, om inte riksdagen med stöd av 11 kap. 18 § genom lag har beslutat något annat.
Endast om regeringen anser att det finns synnerliga ekonomisk-politiska skäl, får en proposition om statens inkomster eller utgifter för det närmast följande budgetåret lämnas efter budgetpropositionen.
En proposition med förslag om ett nytt eller väsentligen höjt anslag eller om riktlinjer enligt 9 kap. 6 § regeringsformen för statens verksamhet för längre tid än anslaget till verksamheten avser bör innehålla en uppskattning av de framtida kostnaderna för det ändamål som förslaget avser. Om ett förslag till anslag grundar sig på en plan för en längre tid än den för vilken anslaget har beräknats i propositionen, bör planen redovisas.
Avlämnande av budgetproposition
Tilläggsbestämmelse
9.5.1
Budgetpropositionen ska lämnas senast den 20 september.
De år då val till riksdagen hålls i augusti eller september  ska budgetpropositionen i stället lämnas senast
- tre veckor efter det att riksdagen vid omröstning enligt 
6 kap. 3 § regeringsformen har funnit att statsministern har  tillräckligt stöd i riksdagen, eller
- tre veckor efter det att en ny regering har tillträtt, om  ett regeringsskifte har ägt rum.
Trots bestämmelserna i andra stycket får budgetpropositionen  inte lämnas senare än den 15 november under år då den dagen  infaller måndag-torsdag och i andra fall inte senare än den  torsdag som infaller närmast före den 15 november.  Budgetpropositionen behöver aldrig lämnas tidigare än den 
20 september.
Lag (2021:1118)
.
Ekonomisk vårproposition
Tilläggsbestämmelse
9.5.2
Regeringen ska årligen senast den 15 april lämna en proposition med förslag till riktlinjer för den ekonomiska politiken och budgetpolitiken (ekonomisk vårproposition).
Utgiftsområden
Tilläggsbestämmelse
9.5.3
Statens utgifter ska hänföras till följande utgiftsområden: 1  Rikets styrelse, 2 Samhällsekonomi och finansförvaltning, 3  Skatt, tull och exekution, 4 Rättsväsendet, 5 Internationell  samverkan, 6 Försvar och samhällets krisberedskap, 7  Internationellt bistånd, 8 Migration, 9 Hälsovård, sjukvård  och social omsorg, 10 Ekonomisk trygghet vid sjukdom och  funktionsnedsättning, 11 Ekonomisk trygghet vid ålderdom, 12  Ekonomisk trygghet för familjer och barn, 13 Integration och  jämställdhet, 14 Arbetsmarknad och arbetsliv, 15 Studiestöd, 
16 Utbildning och universitetsforskning, 17 Kultur, medier,  trossamfund och fritid, 18 Samhällsplanering,  bostadsförsörjning och byggande samt konsumentpolitik, 19  Regional utveckling, 20 Klimat, miljö och natur, 21 Energi, 22  Kommunikationer, 23 Areella näringar, landsbygd och livsmedel, 
24 Näringsliv, 25 Allmänna bidrag till kommuner, 
26 Statsskuldsräntor m.m. och 27 Avgiften till Europeiska  unionen.
Beslut i fråga om vilka ändamål och verksamheter som ska  innefattas i ett utgiftsområde fattas i samband med beslut med  anledning av den ekonomiska vårpropositionen.
Lag (2023:507)
.
Ytterligare bestämmelser om budgetprocessen
Tilläggsbestämmelse
9.5.4
Ytterligare bestämmelser om budgetprocessen finns i budgetlagen (2011:203).
Propositioner med förslag till ändringar i statens budget
6 §
Regeringen får, med det undantag som anges i andra stycket, vid högst två tillfällen lämna en proposition med förslag till ändringar i statens budget för det löpande budgetåret.
Endast om regeringen anser att det finns särskilda skäl får propositioner med förslag till ändringar i statens budget lämnas vid andra tillfällen.
Avlämnande av proposition med förslag till ändringar i statens budget
Tilläggsbestämmelse
9.6.1
En sådan proposition som avses i 6 § första stycket lämnas i anslutning till budgetpropositionen eller den ekonomiska vårpropositionen.
Skrivelser
7 §
Regeringen får lämna information till riksdagen genom skrivelser.
Avlämnande av skrivelse
Tilläggsbestämmelse
9.7.1
En skrivelse från regeringen ska ges in till Riksdagsförvaltningen. Den anmäls vid ett sammanträde med kammaren efter det att den har gjorts tillgänglig för ledamöterna.
Skrivelse om åtgärder med anledning av riksdagens beslut
8 §
Regeringen ska varje år i en skrivelse till riksdagen redovisa vilka åtgärder regeringen har vidtagit med anledning av de riksdagsskrivelser som överlämnats till regeringen.
Kommittéberättelse
9 §
Regeringen ska varje år i en skrivelse till riksdagen redovisa verksamheten inom de kommittéer som har tillsatts på grund av regeringens beslut.
Ärenden som väcks av ledamöter
Motioner
10 §
Ledamöter lämnar förslag till riksdagen genom motioner.
I en motion får inte förslag i skilda ämnen sammanföras.
Avlämnande av motion
Tilläggsbestämmelse
9.10.1
En motion ska ges in till Riksdagsförvaltningen senast kl.
16.30 den sista dagen som motionen får lämnas. Den bör innehålla uppgift om vilken partigrupp som motionären tillhör.
Motionen anmäls vid ett sammanträde med kammaren.
Allmän motionstid
11 §
Motioner i fråga om allt som kan komma under riksdagens prövning får väckas en gång per år (allmän motionstid).
Den allmänna motionstiden pågår, om inte riksdagen på förslag av talmannen bestämmer annat, från början av ett riksmöte som inleds under augusti, september eller oktober och så länge som motioner får lämnas med anledning av budgetpropositionen.
Följdmotioner
12 §
En motion med anledning av en proposition, skrivelse, framställning eller redogörelse (följdmotion) får väckas inom ramen för ärendet senast den femtonde dagen efter den dag då ärendet anmäldes i kammaren.
Ändrad motionstid
13 §
Om en proposition eller en framställning måste behandlas skyndsamt får riksdagen, på förslag av regeringen eller det riksdagsorgan som lämnat framställningen, besluta om kortare motionstid om det finns synnerliga skäl.
Riksdagen får på förslag av talmannen besluta att förlänga motionstiden om det finns särskilda skäl.
Förslag om förlängd motionstid
Tilläggsbestämmelse
9.13.1
Ett förslag om förlängning av motionstiden lämnas senast vid tidpunkten för det andra sammanträdet efter det att propositionen, skrivelsen, framställningen eller redogörelsen anmäldes i kammaren. Ett beslut om förlängning fattas senast vid nästa sammanträde.
Följdmotioner efter att behandlingen av ett ärende har skjutits upp
14 §
Följdmotioner får, med anledning av att behandlingen av en proposition, skrivelse, framställning eller redogörelse har skjutits upp från en valperiod till nästa, väckas inom sju dagar från början av den nya valperioden.
Motion med anledning av en händelse av större vikt
15 §
Motioner med anledning av en händelse av större vikt får väckas gemensamt av minst tio ledamöter, om händelsen inte kunde förutses eller beaktas under den allmänna motionstiden eller någon annan motionstid som anges i detta kapitel.
Ärenden som väcks av riksdagsorgan
Utskottsinitiativ
16 §
Ett utskott får väcka förslag hos riksdagen i ett ämne som hör till dess beredningsområde (utskottsinitiativ). Ett utskottsinitiativ tas genom ett utskottsbetänkande enligt de bestämmelser som gäller för betänkanden i allmänhet.
Finansutskottet får i ekonomisk-politiskt syfte väcka förslag även i ett ämne som hör till ett annat utskotts beredningsområde.
Riksdagsorgans framställningsrätt
17 §
Riksdagsorganen riksdagsstyrelsen, Riksbankens  fullmäktige och direktion, Riksdagens ombudsmän och  Riksrevisionen får göra framställningar hos riksdagen i frågor  som rör riksdagsorganets kompetens, organisation, personal  eller verksamhetsformer.
Riksdagen får föreskriva att riksdagsstyrelsen, Riksbankens  fullmäktige och direktion samt Riksdagens ombudsmän även i  andra fall får göra framställningar hos riksdagen.
Särskilda bestämmelser om redogörelser till riksdagen från ett  riksdagsorgan finns i lag.
Vad som föreskrivs i första stycket gäller förutom  riksrevisorn även riksrevisionsdirektören. Ytterligare  föreskrifter om sådana framställningar finns i lag.
Lag (2020:104)
.
Beredning av framställningar
17 a §
Innan riksdagsstyrelsen gör en framställning hos  riksdagen ska den inhämta behövliga upplysningar och  yttranden.
Lag (2021:1118)
.
Yttrande från Lagrådet
17 b §
Innan riksdagsstyrelsen gör en framställning hos  riksdagen ska den under de förutsättningar som anges i 8 kap. 
21 § regeringsformen inhämta yttrande från Lagrådet. Styrelsen  får, utöver de skäl som anges i 8 kap. 21 § tredje stycket  regeringsformen, avstå från att inhämta yttrande från Lagrådet  om styrelsen bedömer att ett sådant yttrande i stället bör  inhämtas av berört utskott inom ramen för beredningen av  styrelsens framställning.
Om riksdagsstyrelsen inte har inhämtat ett yttrande från  Lagrådet ska styrelsen i sin framställning redovisa skälen för  detta.
Lag (2022:1530)
.
Avlämnande av framställning eller redogörelse
Tilläggsbestämmelse
9.17.1
En framställning eller en redogörelse från ett riksdagsorgan ska ges in till Riksdagsförvaltningen. Den anmäls vid ett sammanträde med kammaren efter det att den har gjorts tillgänglig för ledamöterna.
Framställningar från riksdagsstyrelsen
Tilläggsbestämmelse
9.17.2
Riksdagsstyrelsen får göra framställningar hos riksdagen i frågor som gäller riksdagsarbetets bedrivande, hör till styrelsens handläggning eller gäller den ekonomiadministrativa lagstiftningen för Riksdagsförvaltningen, Riksdagens ombudsmän och Riksrevisionen.
Innan riksdagsstyrelsen gör en framställning som gäller den ekonomiadministrativa lagstiftningen för Riksdagsförvaltningen, Riksdagens ombudsmän och Riksrevisionen ska berörda myndigheter ges tillfälle att yttra sig.
Styrelsen får även i andra fall göra framställningar hos riksdagen i frågor som gäller riksdagen eller dess organ om framställningarna grundar sig på förslag från utredningar som styrelsen har tillsatt på riksdagens uppdrag.
Redogörelse om åtgärder med anledning av riksdagens beslut
Tilläggsbestämmelse
9.17.3
Riksdagsstyrelsen ska årligen i en redogörelse redovisa vilka åtgärder styrelsen har vidtagit med anledning av de riksdagsskrivelser som överlämnats till styrelsen.
Framställningar från Riksbankens fullmäktige och direktion
Tilläggsbestämmelse
9.17.4
Riksbankens fullmäktige och direktion får göra framställningar hos riksdagen inom sina ansvarsområden.
Framställningar från riksdagens ombudsmän
Tilläggsbestämmelse
9.17.5
Var och en av riksdagens ombudsmän får göra framställningar  hos riksdagen med anledning av frågor som har uppkommit i hans  eller hennes tillsynsverksamhet. Ytterligare föreskrifter om  sådana framställningar finns i lagen (2023:499) med  instruktion för Riksdagens ombudsmän (JO).
Lag (2023:500)
.
Redogörelser från riksrevisorn
Tilläggsbestämmelse
9.17.6
Riksrevisorn får lämna redogörelser till riksdagen avseende  revisionsberättelserna över årsredovisningen för staten,  Riksbanken och Stiftelsen Riksbankens Jubileumsfond.
Lag (2020:104)
.
Riksrevisorns rapporter
18 §
Riksrevisorn lämnar sina granskningsrapporter över  effektivitetsrevisionen till riksdagen. Riksrevisorn lämnar  också den årliga rapporten med de viktigaste iakttagelserna  vid effektivitetsrevisionen och den årliga revisionen till  riksdagen.
Rapporterna ska ges in till Riksdagsförvaltningen. De anmäls  vid ett sammanträde med kammaren efter det att de har gjorts  tillgängliga för ledamöterna.
Den årliga rapporten och de granskningsrapporter som rör den  verksamhet som bedrivs av Riksdagsförvaltningen och  myndigheter under riksdagen lämnas som redogörelser.
Övriga rapporter ska överlämnas till regeringen och berörda  utskott av talmannen.
Lag (2020:104)
.
Regeringens skrivelser med anledning av riksrevisorns  rapporter
19 §
För varje granskningsrapport som har överlämnats till regeringen ska regeringen i en skrivelse till riksdagen redovisa vilka åtgärder regeringen har vidtagit eller avser att vidta med anledning av iakttagelser i rapporten. Om regeringen har vidtagit eller avser att vidta likartade åtgärder på grund av iakttagelserna i flera rapporter, får regeringen lämna en skrivelse som omfattar flera rapporter till riksdagen.
Regeringens skrivelse ska lämnas till riksdagen inom fyra månader från det att regeringen har tagit emot rapporten. Vid beräkning av fristen ska juli och augusti månader inte räknas in.
Ärenden som väcks genom dokument från EU och dokument inom  ramen för det interparlamentariska samarbetet i EU
EU-ärenden
20 §
Talmannen får efter samråd med gruppledarna bestämma  att dokument från Europeiska unionen, med undantag för  förslag till rättsakter, och dokument inom ramen för det  interparlamentariska samarbetet i unionen ska granskas av  riksdagen.
Riksdagen ska pröva om ett utkast till en av unionens  lagstiftningsakter strider mot subsidiaritetsprincipen.
Riksdagen ska godkänna eller avslå initiativ från Europeiska  rådet om att bemyndiga rådet att ändra beslutsordningen på  ett visst område eller i ett visst fall från enhällighet till  kvalificerad majoritet eller från ett särskilt  lagstiftningsförfarande till det ordinarie  lagstiftningsförfarandet. Riksdagen ska också godkänna eller  avslå förslag från Europeiska kommissionen om att ange vilka  aspekter av familjerätten som har gränsöverskridande följder  och som kan bli föremål för lagstiftningsakter som antas med  det ordinarie lagstiftningsförfarandet.
Lag (2018:1932)
.
Information om EU
Information från regeringen om samarbetet i EU
21 §
Regeringen ska enligt 10 kap. 10 § regeringsformen fortlöpande informera riksdagen om vad som sker inom ramen för samarbetet i Europeiska unionen.
Regeringen ska redovisa sitt agerande i Europeiska unionen för riksdagen och varje år i en skrivelse till riksdagen redovisa verksamheten i Europeiska unionen.
Information från regeringen om dokument från EU
22 §
Regeringen ska informera riksdagen om sin syn på de dokument som Europeiska unionens institutioner har överlämnat till riksdagen och som regeringen bedömer som betydelsefulla.
Information från unionens institutioner om arbetet i EU
23 §
Riksdagen får skriftlig information om arbetet i Europeiska unionen från unionens institutioner i enlighet med fördragen och de till fördragen hörande protokollen.
Andra frågor som riksdagen har att hantera
Anmälan av vilande beslut och undantag från en tidsfrist
24 §
Konstitutionsutskottet ska anmäla vilande beslut i ärenden som rör grundlag eller riksdagsordningen till kammaren för slutligt beslut. Om den ordning som gäller för grundlagsändring eller ändring av riksdagsordningen enligt en bestämmelse i regeringsformen ska tillämpas i något annat fall, ska ett vilande beslut i ärendet anmälas av berört utskott.
Konstitutionsutskottet ska anmäla ett beslut om undantag från den tidsfrist som gäller för framläggande av förslag som ska antas enligt 8 kap. 14 § regeringsformen till kammaren.
Yrkande om folkomröstning i en grundlagsfråga eller om misstroendeförklaring
25 §
Ett yrkande om folkomröstning i en grundlagsfråga eller om misstroendeförklaring ska läggas fram vid ett sammanträde med kammaren. Yrkandet ska lämnas skriftligen så snart det har framställts.
Vissa gemensamma frågor
Återkallelser
26 §
Fram till dess att ett utskott har avgett ett betänkande i ett ärende får en proposition, skrivelse, framställning, redogörelse eller motion återkallas genom en skrivelse till riksdagen. Ett förslag som vilar minst tolv månader enligt 2 kap. 22 § första stycket regeringsformen får återkallas till dess utskottet har avgett ett nytt betänkande enligt 10 kap.
6 § tredje stycket.
Om en proposition, skrivelse, framställning eller redogörelse återkallas, faller de följdmotioner som har väckts.
Om en proposition, skrivelse, framställning eller redogörelse har återkallats, får motioner väckas med anledning av återkallelsen inom sju dagar från det att återkallelsen anmäldes i kammaren.
Hanteringen av återkallelser
Tilläggsbestämmelse
9.26.1
En återkallelse av en proposition, skrivelse, framställning eller redogörelse ska göras i en skrivelse som ges in till Riksdagsförvaltningen.
En återkallelse av en motion ska ges in skriftligen till Riksdagsförvaltningen.
Talmannen avskriver propositioner, skrivelser, framställningar, redogörelser och motioner som har återkallats eller fallit på grund av återkallelsen.
Avskrivningsbeslutet anmäls i kammaren.
Beräkning av lagstadgad tid
27 §
Vad som i allmänhet gäller om beräkning av lagstadgad tid ska tillämpas också på tid då en åtgärd enligt en bestämmelse i detta kapitel senast ska vidtas.
10 KAP. ÄRENDENAS BEREDNING
Kapitlets innehåll
1 §
I detta kapitel finns bestämmelser om utskottens beredning och behandling av ärenden.
Beredningstvång och bordläggning
2 §
Propositioner, skrivelser, framställningar, redogörelser, motioner och EU-dokument som avses i 9 kap. 20 § ska hänvisas av kammaren till ett utskott för beredning. Detsamma gäller ansökningar som avses i 5 kap. 7 § om medgivande av åtal eller frihetsberövande, som har anmälts i kammaren.
Innan ett ärende hänvisas till ett utskott ska det bordläggas vid ett sammanträde med kammaren, om kammaren inte beslutar om omedelbar hänvisning.
Behandlingstvång
3 §
Utskotten ska avge betänkanden till kammaren över de propositioner, skrivelser, framställningar, redogörelser och motioner som har hänvisats till dem eller överlämnats från ett annat utskott.
Utskotten ska avge utlåtanden till kammaren över de EU-dokument som avses i 9 kap. 20 § första och tredje styckena och som har hänvisats till dem eller överlämnats från ett annat utskott.
När det gäller ärenden om subsidiaritetsprövning enligt 9 kap. 20 § andra stycket ska ett utskott, om det finner att utkastet strider mot subsidiaritetsprincipen, avge ett utlåtande till kammaren med förslag om att riksdagen ska avge ett motiverat yttrande till Europaparlamentets, rådets och kommissionens ordförande. Utskottet ska också avge ett utlåtande till kammaren, om minst fem ledamöter av utskottet begär det. I annat fall ska utskottet genom ett protokollsutdrag till kammaren anmäla att utkastet inte strider mot subsidiaritetsprincipen.
Beredning av ärenden som har väckts inom riksdagen
4 §
Innan ett utskott helt eller delvis tillstyrker ett motionsförslag om att riksdagen ska anta en lag, eller väcker ett sådant förslag genom ett utskottsinitiativ, ska utskottet inhämta behövliga upplysningar och yttranden om inte utskottet finner synnerliga skäl mot det. Detta gäller också för förslag som påverkar statens budget. Om utskottet inte har inhämtat upplysningar eller yttranden, ska utskottet i sitt betänkande redovisa skälen för detta.
Innan ett utskott helt eller delvis tillstyrker ett motionsförslag eller väcker ett förslag genom ett utskottsinitiativ ska finansutskottet ges tillfälle att yttra sig om förslaget kan innebära mer betydande framtida återverkningar på de offentliga utgifterna och inkomsterna.
Yttrande från Lagrådet
5 §
Bestämmelser om utskotts skyldighet att inhämta yttrande från Lagrådet finns i 8 kap. 21 § regeringsformen.
Om utskottet inte har inhämtat yttrande från Lagrådet ska utskottet i sitt betänkande redovisa skälen för detta.
Konstitutionsutskottet får avge förklaring att 2 kap. 22 §
första stycket regeringsformen inte är tillämpligt i fråga om ett visst lagförslag endast efter att Lagrådet har yttrat sig.
Behandling av uppskjutna och vilande ärenden
6 §
Betänkanden i ärenden som har skjutits upp till nästa valperiod enligt bestämmelserna i 11 kap. 15, 16 och 20 §§
ska avges av de utskott som har valts av den nyvalda riksdagen.
Ett utskott ska tillsammans med anmälan till kammaren av ett vilande beslut enligt 9 kap. 24 § lämna ett betänkande i ärendet.
Om ett lagförslag har vilat i minst tolv månader enligt 2 kap. 22 § första stycket regeringsformen, ska utskottet avge ett nytt betänkande i ärendet.
Beslut av finansutskottet
Tilläggsbestämmelse
10.6.1
Beslut av finansutskottet i en fråga som avses i 9 kap. 5 §
regeringsformen ska meddelas regeringen genom en skrivelse från utskottet.
Samarbete mellan utskott
7 §
Ett utskott får ge ett annat utskott tillfälle att yttra sig i ett ärende eller en fråga som berör det andra utskottets beredningsområde.
Statliga myndigheters skyldighet att lämna upplysningar och avge yttrande till ett utskott
8 §
En statlig myndighet ska lämna upplysningar och avge  yttrande till ett utskott som begär det, om inte annat följer  av 7 kap. 17 § tredje stycket. En myndighet som inte lyder  under riksdagen får hänskjuta en sådan begäran till regeringen  för avgörande.
Regeringens skyldighet enligt denna paragraf att lämna  upplysningar och avge yttrande till ett utskott är begränsad  till dels frågor om arbetet inom Europeiska unionen, dels de  av riksrevisorns och riksrevisionsdirektörens  granskningsrapporter över effektivitetsrevisionen som har  överlämnats till regeringen.
Lag (2020:770)
.
Minoritetsskydd i utskott
9 §
Ett utskott ska inhämta upplysningar eller ett yttrande  enligt 4, 7 eller 8 § om minst fem av dess ledamöter begär det  vid behandlingen av ett ärende. Om frågan gäller arbetet inom  Europeiska unionen eller sådana rapporter från riksrevisorn  eller riksrevisionsdirektören som avses i 9 kap. 18 § och 
13 kap. 5 § får en sådan begäran framställas utan samband med  behandlingen av ett ärende.
Om minst fem av ledamöterna i ett utskott begär det, ska ett  utskott som fått tillfälle att yttra sig till ett annat  utskott, enligt 7 §, avge ett yttrande.
Utskottet får avslå en begäran om upplysningar eller ett  yttrande enligt första eller andra stycket, om den har  framställts vid behandlingen av ett ärende och utskottet  finner att den begärda åtgärden skulle fördröja ärendets  behandling så att avsevärt men skulle uppkomma. Utskottet ska  i sitt betänkande eller utlåtande redovisa skälen till att en  sådan begäran har avslagits. Har en begäran enligt andra  stycket avslagits ska utskottet redovisa skälen i sitt  protokoll.
Lag (2020:770)
.
Behövliga upplysningar i vissa EU-ärenden
10 §
Utskotten ska vid beredning av ett utlåtande enligt 3 §
andra stycket inhämta behövliga upplysningar från regeringen.
Regeringen ska inom två veckor från den dag då utskottet begär det informera om sin bedömning av tillämpningen av subsidiaritetsprincipen i det aktuella utkastet till lagstiftningsakt enligt 3 § tredje stycket.
Omröstning och reservationsrätt i utskotten
11 §
En omröstning inom ett utskott ska göras öppet. Om det blir lika röstetal, gäller ordförandens mening.
En ledamot som har förlorat vid en omröstning inom ett utskott får till utskottets betänkande eller utlåtande lämna en reservation med ett yrkande. Gäller omröstningen utskottets ställningstagande i ett yttrande till ett annat utskott, får ledamoten lämna en avvikande mening till yttrandet. Betänkandet, utlåtandet eller yttrandet får dock inte fördröjas på grund av detta.
Särskilt yttrande
12 §
I ett betänkande, utlåtande eller yttrande till ett annat utskott får en ledamot förklara sitt ställningstagande i ett särskilt yttrande.
11 KAP. ÄRENDENAS AVGÖRANDE
Kapitlets innehåll
1 §
I detta kapitel finns bestämmelser om
- förutsättningar för att ett ärende ska kunna avgöras (2-6
§§),
- förfarandet vid beslut av kammaren (7-14 §§),
- när ärenden ska avgöras (15-17 §§),
- särskilda förfaranden för vissa ärenden (18-20 §§), och
- meddelanden om riksdagens beslut (21 §).
Förutsättningar för att ett ärende ska kunna avgöras
Betänkandens och utlåtandens tillgänglighet
2 §
Ett betänkande eller utlåtande från ett utskott ska vara tillgängligt för ledamöterna senast två vardagar före den dag då ärendet ska behandlas.
Betänkandet eller utlåtandet ska anmälas i kammaren och bordläggas vid ett sammanträde innan ärendet avgörs.
Riksdagen får på förslag av utskottet eller talmannen besluta att ärendet får avgöras trots att ärendet har varit tillgängligt kortare tid än vad som anges i första stycket.
Tidpunkt för betänkandens och utlåtandens tillgänglighet
Tilläggsbestämmelse
11.2.1
Betänkandet eller utlåtandet ska vara tillgängligt för ledamöterna senast kl. 15.00 den dag som anges i 2 § första stycket.
Förslag om avgörande av ett ärende som har varit tillgängligt kortare tid
Tilläggsbestämmelse
11.2.2
Ett förslag enligt 2 § tredje stycket ska anmälas i kammaren i samband med att betänkandet eller utlåtandet behandlas.
Innan talmannen väcker ett sådant förslag ska han eller hon samråda med utskottets ordförande och vice ordförande.
Bordläggning och tid för avgörande av vissa ärenden
3 §
Ett yrkande om folkomröstning i en grundlagsfråga eller om misstroendeförklaring ska bordläggas vid det sammanträde då det framställs och därefter vid ytterligare ett sammanträde innan det får avgöras. Ärendet ska avgöras senast vid det tredje sammanträdet efter det då yrkandet framställdes.
Ett förslag av talmannen till ny statsminister ska bordläggas vid det sammanträde då det framställs och därefter vid ytterligare ett sammanträde innan det får avgöras. Ärendet ska i enlighet med bestämmelserna i 6 kap. 4 § andra stycket regeringsformen avgöras senast på fjärde dagen efter den dag då förslaget framställdes.
Framläggande av yrkanden
4 §
Ett utskott yrkar bifall till sitt förslag i ett ärende genom ett betänkande eller utlåtande.
En ledamot som vill yrka bifall till eller avslag på ett förslag till beslut som behandlas i ett betänkande eller ett utlåtande ska lägga fram yrkandet under överläggningen.
Återförvisning och hänvisning till ett annat utskott
5 §
Ett ärende, i vilket ett utskott har avgett ett betänkande eller ett utlåtande, ska återförvisas av kammaren till utskottet för ytterligare beredning, om minst en tredjedel av de röstande ansluter sig till ett yrkande om det. Återförvisning enligt denna paragraf får inte ske mer än en gång i samma ärende.
Kammaren får hänvisa ärendet till ett annat utskott för ytterligare beredning. Om det samtidigt finns ett yrkande om detta och ett yrkande om återförvisning, ska yrkandet om återförvisning prövas först. Om återförvisning beslutas, faller yrkandet om hänvisning till ett annat utskott.
Förutsättningar för ärendenas avgörande
6 §
Ett ärende i vilket överläggning äger rum får inte tas upp till avgörande förrän kammaren på talmannens förslag har funnit att överläggningen är avslutad.
Ett betänkande eller utlåtande från ett utskott får tas upp till avgörande endast vid ett sammanträde som i kallelsen och på föredragningslistan har angetts som arbetsplenum.
Förfarandet vid beslut av kammaren
Ställande av proposition till beslut
7 §
Talmannen ställer proposition till beslut utifrån de yrkanden som har lagts fram under överläggningen.
Om talmannen finner att ett yrkande strider mot grundlag eller mot denna lag, ska han eller hon besluta att inte ställa proposition och ange skäl för detta beslut. Om kammaren begär proposition, ska saken hänvisas till konstitutionsutskottet för avgörande. Om utskottet har förklarat att ett yrkande inte strider mot grundlag eller mot denna lag, ska talmannen ställa proposition.
Vad som föreskrivs i andra stycket om prövning av ett yrkandes grundlagsenlighet gäller inte frågan om 2 kap. 22 §
första stycket regeringsformen är tillämpligt på ett visst lagförslag.
Avgörande
8 §
Ett ärende avgörs med acklamation eller, om en ledamot begär det, genom omröstning.
Om en särskild beslutsregel enligt 14 § ska tillämpas, ska ärendet avgöras genom omröstning.
Avgörandet av ett ärende ska, om det behövs, delas upp på skilda beslut.
Avgörande genom acklamation
9 §
När ett ärende ska avgöras genom acklamation, ska talmannen ställa proposition på de yrkanden som har lagts fram under överläggningen och som kan ställas mot varandra.
Propositionen avfattas så att den kan besvaras med ja eller nej. Talmannen tillkännager hur beslutet har blivit enligt hans eller hennes uppfattning och bekräftar det med ett klubbslag, om inte omröstning begärs av någon ledamot.
Avgörande genom omröstning
10 §
När ett ärende ska avgöras genom omröstning ska de yrkanden som har lagts fram under överläggningen ställas mot varandra. Det yrkande som enligt talmannens uppfattning har bifallits med acklamation, eller det yrkande som talmannen bestämmer, utgör huvudförslag vid omröstningen. Mot huvudförslaget ställs ett annat yrkande som motförslag.
Om det finns fler än ett yrkande som kan ställas mot huvudförslaget, ska kammaren först i ett eller flera förberedande beslut avgöra vilket yrkande som ska vara motförslag i huvudomröstningen.
Omröstningen sker öppet. I enlighet med bestämmelsen i 4 kap.
7 § regeringsformen är riksdagens beslut det förslag som stöds av mer än hälften av de röstande, om inte något annat anges i regeringsformen eller i denna lag. Talmannen tillkännager hur omröstningen har utfallit och bekräftar beslutet med ett klubbslag.
Omröstningsförfarandet
Tilläggsbestämmelse
11.10.1
Omröstning sker vid en i förväg fastställd tidpunkt eller efter särskild förvarning.
När en omröstning ska ske, ska talmannen upprätta en omröstningsproposition. Om en särskild beslutsregel enligt 14
§ ska tillämpas i ett visst fall, ska det anges i omröstningspropositionen. Omröstningspropositionen ska läsas upp och underställas kammaren för godkännande.
Omröstning ska ske elektroniskt eller, när det inte kan ske, med namnupprop.
Rösträkning vid elektronisk omröstning
Tilläggsbestämmelse
11.10.2
Vid en elektronisk omröstning registreras hur varje ledamot har röstat.
Rösträkning vid omröstning med namnupprop
Tilläggsbestämmelse
11.10.3
Vid en omröstning med namnupprop ska talmannen uppmana två ledamöter att föra anteckningar över omröstningen. De vice talmännen ropas upp först och därefter övriga ledamöter valkretsvis. Något av följande svar ska avges: ja, nej, avstår. Vid röstningen registreras hur varje ledamot har röstat.
Omröstning genom uppresning
Tilläggsbestämmelse
11.10.4
Om talmannen finner det lämpligt, får omröstning i stället ske genom uppresning. Om resultatet av uppresningen är oklart eller om en ledamot begär rösträkning, ska omröstning ske elektroniskt eller med namnupprop.
Förfarandet vid omröstning med uppresning
Tilläggsbestämmelse
11.10.5
Vid en omröstning med uppresning uppmanar talmannen först de ledamöter som vill rösta ja att resa sig och därefter de ledamöter som vill rösta nej att resa sig.
Lika röstetal i förberedande omröstning
11 §
Om det blir lika röstetal vid en förberedande omröstning om vilket yrkande som ska vara motförslag, avgörs utgången genom lottning.
Lika röstetal i huvudomröstning
12 §
Om det blir lika röstetal i en huvudomröstning, ska ärendet i sin helhet bordläggas för en ny omröstning vid nästa beslutstillfälle.
Om det blir lika röstetal vid nästa omröstning, ska talmannen ställa proposition på förslag om återförvisning av ärendet till utskottet för ytterligare beredning. Ärendet ska återförvisas om minst hälften av de röstande förenar sig om detta. Återförvisas inte ärendet ska det avgöras genom lottning.
Efter återförvisning ska ärendet på nytt tas upp till behandling i sin helhet. Om det blir lika röstetal vid huvudomröstningen, ska ärendet avgöras genom lottning.
Återförvisning av ett lagstiftningsärende som har avgjorts genom delbeslut
13 §
Om avgörandet i ett lagstiftningsärende har delats upp på två eller flera beslut, får kammaren omedelbart efter det sista delbeslutet på förslag av talmannen eller en ledamot besluta att ärendet ska återförvisas till utskottet för ytterligare beredning. Om riksdagen beslutar om återförvisning, har delbesluten fallit.
Återförvisning enligt denna paragraf får inte ske mer än en gång i samma ärende.
Beslut med särskild beslutsregel
14 §
Finns det fler än ett förslag till beslut för vilka är föreskrivet annan ordning än för beslut i allmänhet, ska kammaren först välja ett av förslagen med tillämpning av vad som gäller för beslut i allmänhet. Därefter avgörs om det valda förslaget ska antas eller förkastas, enligt den beslutsregel som gäller för förslaget. Förfarandet tillämpas även när det är fråga om flera lagförslag som är oförenliga inbördes och ett yrkande har lagts fram om att något av dem ska vila i minst tolv månader enligt 2 kap. 22 § första stycket regeringsformen.
Om det samtidigt finns två eller flera yrkanden om folkomröstning i fråga om samma vilande grundlagsförslag eller om misstroendeförklaring mot samma statsråd, ska endast en omröstning äga rum.
När ärenden ska avgöras
Tidsram för ärendenas avgörande
15 §
Ett ärende ska avgöras under den valperiod då det har väckts. Riksdagen får dock besluta att behandlingen får skjutas upp till det första riksmötet i nästa valperiod.
Ett ärende som gäller statens budget för närmast följande budgetår ska avgöras före budgetårets början om det inte utan olägenhet för beslut om statens budget kan avgöras senare.
Beslut om uppskov
Tilläggsbestämmelse
11.15.1
Beslut om att behandlingen av ett ärende får skjutas upp till det första riksmötet i nästa valperiod fattas av riksdagen på förslag av berört utskott. Riksdagen får även utan sådant förslag besluta om uppskov.
Uppskov med avgörande av ärenden i särskilda fall
16 §
Ett ärende som har väckts under en period då kammaren inte sammanträder vilken sträcker sig fram till det första riksmötet i nästa valperiod ska anses uppskjutet till det första riksmötet i nästa valperiod. Detsamma gäller om kammaren inte sammanträder på grund av ett beslut av talmannen med anledning av ett extra val.
Slutligt beslut i ett ärende som har vilat över ett val
17 §
Ett ärende som har vilat över ett val i enlighet med bestämmelserna i 8 kap. 14-17 §§ regeringsformen ska avgöras vid det första riksmötet i den valperiod då slutligt beslut enligt bestämmelserna först får fattas, om inte förslaget i ärendet dessförinnan förkastas. Riksdagen får besluta att skjuta upp avgörandet till ett annat riksmöte. Ärendet ska dock avgöras slutligt före nästa ordinarie val till riksdagen.
I fråga om uppskov i samband med extra val ska bestämmelserna i 16 § tilllämpas.
Om ett vilande förslag till grundlagsändring eller till ett annat beslut som fattas i samma ordning har förkastats vid en folkomröstning, ska det berörda utskottet anmäla detta till kammaren.
Förslag till beslut om uppskov i ett ärende som har vilat över ett val
Tilläggsbestämmelse
11.17.1
Beslut om uppskov med slutligt beslut i ett ärende som har vilat över ett val i enlighet med bestämmelserna i 17 §
första stycket fattas på förslag av det berörda utskottet.
Särskilda förfaranden för vissa ärenden
Beslut om statens budget
18 §
Beslut om statens budget ska fattas enligt  andra-sjätte styckena, om inte riksdagen genom lag har  beslutat något annat.
Statens budget för det närmast följande budgetåret beslutas i  två steg.
I ett första steg fastställs genom ett enda beslut
1. en beräkning av inkomsterna på statens budget,
2. för varje utgiftsområde det belopp som utgiftsområdets  anslag högst får uppgå till (utgiftsram),
3. en beräkning av andra betalningar som påverkar statens  lånebehov, och
4. beslut med anledning av de budgetpolitiska mål som  riksdagen har beslutat att använda.
Sedan ett beslut enligt tredje stycket har fattats fastställs  i ett andra steg genom ett enda beslut för varje  utgiftsområde anslag och bemyndiganden om ekonomiska  åtaganden.
Ändringar i statens budget beslutas genom ett enda beslut.  Endast om ändringarna är mycket omfattande får beslut fattas  i två steg, enligt tredje och fjärde styckena.
Lagförslag som har en tydlig anknytning till statens budget  och som lämnas i eller i anslutning till en proposition om  statens budget ska ingå i något av besluten i tredje-femte  styckena.
Lag (2018:1210)
.
Preliminära inkomstberäkningar och utgiftsramar
Tilläggsbestämmelse
11.18.1
I ett beslut enligt 18 § tredje stycket fastställs också preliminära inkomstberäkningar och utgiftsramar för det andra och tredje tillkommande budgetåret.
Yrkande om att ett lagförslag ska vila
19 §
Ett yrkande enligt 2 kap. 22 § första stycket regeringsformen att ett lagförslag ska vila i minst tolv månader får läggas fram när utskottets betänkande över förslaget har bordlagts.
Om det samtidigt finns ett yrkande enligt första stycket och ett yrkande om att förslaget ska förkastas, ska yrkandet om att förslaget ska förkastas prövas innan förslaget ställs under omröstning om omedelbart antagande.
Skriftligt yrkande om att ett lagförslag ska vila
Tilläggsbestämmelse
11.19.1
Ett yrkande om att ett lagförslag ska vila i minst tolv månader ska läggas fram skriftligen.
Omröstning om att ett lagförslag ska vila
Tilläggsbestämmelse
11.19.2
Finns ett yrkande om att ett lagförslag ska vila i minst tolv månader, och uppnås vid omröstningen inte den majoritet som krävs för omedelbart antagande av förslaget, ska förslaget hänvisas till konstitutionsutskottet för prövning enligt 2 kap. 22 § tredje stycket regeringsformen, om inte konstitutionsutskottet redan har yttrat sig i ärendet.
Om konstitutionsutskottet har förklarat att förfarandet är tillämpligt, ska riksdagen på nytt pröva om förslaget ska avslås eller omedelbart antas. I annat fall återförvisas det till det utskott som har berett ärendet.
Avgörande av vilande lagförslag
20 §
Ett lagförslag som har vilat i tolv månader enligt 2 kap. 22 § första stycket regeringsformen ska prövas före utgången av följande kalenderår.
Om ett annat lagförslag har ett nära samband med ett lagförslag som vilar enligt den i första stycket nämnda bestämmelsen, får riksdagen på förslag av berört utskott besluta att det ska avgöras inom den tid som gäller för prövningen av det vilande lagförslaget.
Om ett ärende som avses i denna paragraf inte kan avgöras inom föreskriven tid till följd av beslut om extra val, ska det avgöras snarast möjligt efter det att den nyvalda riksdagen har sammanträtt.
Meddelanden om riksdagens beslut
Riksdagens skrivelser
21 §
Om ett riksdagsbeslut kräver verkställighet, ska det organ som har att verkställa beslutet underrättas genom en skrivelse. Riksdagens beslut med anledning av en proposition eller en framställning ska alltid genom en skrivelse meddelas regeringen respektive det riksdagsorgan som har lämnat framställningen.
Ett beslut om ett motiverat yttrande rörande subsidiaritetsprincipen ska meddelas Europaparlamentets, rådets och kommissionens ordförande genom en skrivelse.
Ett beslut om avslag enligt 9 kap. 20 § tredje stycket på ett initiativ eller ett förslag ska meddelas Europeiska rådets, rådets och kommissionens ordförande genom en skrivelse.
Undertecknande av riksdagens skrivelser
Tilläggsbestämmelse
11.21.1
Riksdagens skrivelser undertecknas av talmannen.
12 KAP. VAL INOM RIKSDAGEN
Kapitlets innehåll
1 §
I detta kapitel finns bestämmelser om
- utgångspunkter för val och valbarhet (2-5 §§),
- formerna för val (6-10 §§),
- överklagande (11 och 12 §§),
- vad som sker om uppdraget som riksdagsledamot upphör (13-15
§§), och
- val inom utskott och andra riksdagsorgan (16 och 17 §§).
Utgångspunkter för val och valbarhet
Valberedningen
2 §
Val inom riksdagen ska beredas av en särskild valberedning, utsedd inom riksdagen, om inte något annat är föreskrivet.
Val som inte ska beredas av valberedningen
Tilläggsbestämmelse
12.2.1
Valberedningen bereder inte val av riksföreståndare, vice riksföreståndare, person som ska inträda som tillfällig riksföreståndare, talman och vice talmän. Valberedningen bereder inte heller val som enligt någon bestämmelse i denna lag ska beredas i särskild ordning.
Kallelse till sammanträden
Tilläggsbestämmelse
12.2.2
Valberedningen sammanträder samma dag som den utses på kallelse av talmannen. Därefter sammanträder valberedningen på kallelse av ordföranden.
Bestämmelserna i 7 kap. 16 §, tilläggsbestämmelserna 7.15.1 andra stycket och 7.15.2-7.15.4 tillämpas också på valberedningen.
Krav på svenskt medborgarskap
3 §
Endast den som är svensk medborgare får inneha uppdrag som tillsätts genom val av riksdagen.
Skyldighet att kvarstå i uppdrag
4 §
Den som har valts till ett uppdrag får inte lämna uppdraget utan att riksdagen medger det.
Tidpunkt för val och valens giltighet
5 §
Ett val som avser tid motsvarande riksdagens valperiod ska genomföras snarast efter valperiodens början och gälla till dess att riksdagen genomför ett nytt val under nästa valperiod, om inte annat är föreskrivet.
Formerna för val
Val av innehavare av ett visst uppdrag
6 §
Ska en innehavare av ett visst uppdrag väljas för sig, ska valet genomföras med acklamation.
Om någon ledamot begär det, ska valet ske med slutna sedlar.
Vid val av en person är den vald som har fått flest röster, om inte annat är föreskrivet i denna lag. Vid lika röstetal ska valet avgöras genom lottning. Bestämmelser om förfarandet vid val med slutna sedlar finns i tilläggsbestämmelser.
Om det organ eller den grupp som berett valet har lagt fram ett enhälligt förslag, ska valet med slutna sedlar ske först vid ett följande sammanträde.
Val av flera personer på gemensam lista
7 §
Vid val som avser två eller flera personer får valberedningen lägga fram en gemensam lista. Listan ska innehålla namn på så många personer som valet avser och ska godkännas av alla ledamöter som har deltagit i valberedningens sammanträde eller av alla utom en.
Talmannen ska framställa förslag om den gemensamma listan för kammaren och, vid bifall, förklara de på listan upptagna personerna valda.
Val med slutna sedlar ska ske, om det begärs av minst så många riksdagsledamöter som motsvarar den kvot som man får, om samtliga röstberättigade ledamöters antal delas med det antal personer som valet avser, ökat med 1. Om kvoten är ett brutet tal, ska den avrundas till närmaste högre hela tal.
Detta val ska äga rum vid ett följande sammanträde.
Val med slutna sedlar
8 §
Ett val ska ske med slutna sedlar, om inte annat följer av 6 eller 7 § eller av annan huvudbestämmelse i denna lag.
Om två eller flera personer ska väljas genom val med slutna sedlar, fördelas platserna proportionellt mellan varje gruppering av riksdagsledamöter som uppträder under gemensam beteckning vid valet (proportionellt val).
Platserna fördelas mellan grupperingar genom att en plats i taget tilldelas den gruppering som för varje gång får det högsta jämförelsetalet. Jämförelsetalet är lika med grupperingens röstetal, så länge grupperingen inte har tilldelats någon plats. Därefter beräknas jämförelsetalet genom att grupperingens röstetal delas med det antal platser som grupperingen har tilldelats, ökat med 1. Vid lika jämförelsetal ska avgörandet ske genom lottning.
Förfarande vid val med slutna sedlar
Tilläggsbestämmelse
12.8.1
Vid val med slutna sedlar ska talmannen uppmana tre ledamöter att biträda när valsedlarna öppnas och granskas samt två att föra anteckningar över valet.
Ledamöterna ropas upp i den ordning som anges i tilläggsbestämmelse 11.10.3 och lämnar sin valsedel till talmannen.
Sedan samtliga godkända valsedlar har lästs upp av talmannen och antecknats av kammarsekreteraren och de två ledamöterna, jämförs anteckningarna över valet.
Talmannen fastställer resultatet av valet och tillkännager det för kammaren.
Förfarande vid flera val med slutna sedlar
Tilläggsbestämmelse
12.8.2
Om två eller flera val med slutna sedlar ska genomföras, får talmannen, om inte en ledamot yrkar annat, bestämma att valsedlarna i samtliga val ska lämnas innan sammanräkning görs i något av valen.
Valsedelns form och ogiltighet
Tilläggsbestämmelse
12.8.3
Valsedlarna ska vara enkla, slutna och omärkta samt lika till storlek, material och färg. De får innehålla uppgift om det val de gäller.
En valsedel är ogiltig om den är försedd med något kännetecken som uppenbarligen har förts på valsedeln med avsikt.
Om en ledamot i ett val har lämnat mer än en valsedel, är valsedlarna ogiltiga. Om sedlarna har samma innehåll, ska dock en av valsedlarna betraktas som giltig vid sammanräkningen.
Valsedeln vid proportionellt val
Tilläggsbestämmelse
12.8.4
Vid proportionellt val ska det på valsedeln finnas en beteckning i ord för en viss gruppering av riksdagsledamöter.
Efter denna beteckning förs namnen upp i en följd under varandra.
En valsedel är ogiltig om den
1. saknar beteckning för en gruppering av riksdagsledamöter,
2. innehåller mer än en beteckning, eller
3. saknar namn på en valbar kandidat.
Ett namn på en valsedel ska anses obefintligt om
1. kandidaten inte är valbar,
2. namnet är överstruket,
3. det inte klart framgår vem som avses, eller
4. ordningen mellan namnet och något annat namn på valsedeln inte klart framgår.
Ordningsföljden mellan kandidatnamnen inom varje gruppering av riksdagsledamöter ska bestämmas genom att ett jämförelsetal beräknas för dem med tillämpning av heltalsmetoden enligt 14 kap. 10 § vallagen (2005:837). Om flera kandidater får lika stora jämförelsetal, ska valet avgöras genom lottning.
Valsedeln vid val av en person
Tilläggsbestämmelse
12.8.5
Vid val av en person ska det på valsedeln finnas ett kandidatnamn.
En valsedel är ogiltig om
1. den innehåller två eller flera kandidatnamn,
2. den innehåller namnet på en kandidat som inte är valbar,
3. namnet är överstruket,
4. det inte klart framgår vem som avses, eller
5. den innehåller en beteckning på en gruppering av riksdagsledamöter.
Suppleantval
9 §
Vid val som avser två eller flera personer ska också suppleanter väljas till minst samma antal som de ordinarie ledamöterna, om inte annat är föreskrivet. Vad som gäller för val av ordinarie ledamöter tillämpas även på suppleanter.
Efter ett val till ett organ får riksdagen besluta om ändring av antalet suppleanter så länge det inte understiger antalet ordinarie ledamöter.
Utan att antalet suppleanter i ett utskott eller i EU-nämnden utökas får en ersättare som har kallats till tjänstgöring utses till suppleant i ett utskott eller i EU-nämnden om den lediga riksdagsledamoten tillhör utskottet eller nämnden. Då tillämpas det förfarande som anges i 14 §.
Val av utökat antal suppleanter
Tilläggsbestämmelse
12.9.1
Frågor om att välja ett större antal suppleanter än som ursprungligen valts bereds av valberedningen.
Suppleantval som föranleds av en utökning av antalet suppleanter ska ske så snart det kan ske.
Antal suppleanter
Tilläggsbestämmelse
12.9.2
Suppleanter ska väljas till samma antal som de ordinarie ledamöterna, om inte annat är föreskrivet eller särskilt beslutas.
Suppleanternas tjänstgöring
10 §
En frånvarande ledamots plats i ett organ intas av en suppleant som hör till samma partigrupp, om inte annat är föreskrivet. Om detta inte kan ske, har suppleanterna företräde i den ordning som de har valts eller, om valet har skett med gemensam lista, i den ordning som de har förts upp på listan.
Överklagande
Överklagande av val med slutna sedlar
11 §
Val med slutna sedlar får överklagas av en riksdagsledamot till Valprövningsnämnden. Valet gäller även om det har överklagats.
Former för överklagande
Tilläggsbestämmelse
12.11.1
Ett överklagande ska vara skriftligt och vara ställt till Valprövningsnämnden men ges in till Riksdagsförvaltningen.
Överklagandet ska ha kommit in till Riksdagsförvaltningen inom fem dagar från den dag då resultatet av valet meddelades i kammaren.
När tiden för överklagande har gått ut, ska talmannen vid ett sammanträde med kammaren tillkännage samtliga överklaganden som har kommit in. Talmannen ska bestämma när förklaring över överklagandena ska ha kommit in till Valprövningsnämnden.
När förklaringstiden har gått ut, ska talmannen genast sända skrivelserna med överklaganden till Valprövningsnämnden.
Talmannen bör skyndsamt lämna ett yttrande över överklagandena till Valprövningsnämnden.
Valprövningsnämndens beslut
Tilläggsbestämmelse
12.11.2
Om en föreskrift i 6 § andra stycket, 8 § eller tilläggsbestämmelserna 12.8.1-12.8.5 har blivit åsidosatt vid ett val, ska Valprövningsnämnden upphäva valet och förordna om omval.
Omval ska förordnas endast om det med fog kan antas att vad som förekommit har inverkat på valutgången.
Om felet kan avhjälpas genom förnyad sammanräkning eller någon annan mindre ingripande åtgärd, ska Valprövningsnämnden i stället uppdra åt talmannen att vidta denna rättelse.
Förvaring av valsedlar m.m.
Tilläggsbestämmelse
12.11.3
Valsedlar och annat valmaterial ska förvaras under betryggande säkerhet till dess att valet har vunnit laga kraft.
Nytt val efter överklagande
12 §
Har en ny ledamot tagit plats i riksdagen med anledning av att utgången av ett val till riksdagen har blivit ändrad efter ett överklagande, ska val som riksdagen har genomfört dessförinnan under valperioden göras om, om det begärs av minst tio riksdagsledamöter.
Vad som sker om uppdraget som riksdagsledamot upphör
Obehörighet
13 §
När en riksdagsledamot lämnar riksdagen eller utses till  talman eller till statsråd upphör de uppdrag som förutsätter  ledamotskap av riksdagen och som ledamoten är vald till av  riksdagen, om inte annat är föreskrivet.
Om en riksdagsledamot lämnar sin partigrupp, upphör ledamotens  uppdrag i ett organ eller en delegation som anges i en  tilläggsbestämmelse till denna paragraf.
Lag (2021:1118)
.
Uppdrag som upphör när en ledamot lämnar sin partigrupp
Tilläggsbestämmelse
12.13.1
De uppdrag som avses i 13 § andra stycket är uppdrag i
- utskott,
- EU-nämnden,
- delegationen till den gemensamma parlamentariska  kontrollgruppen för Europeiska unionens byrå för samarbete  inom brottsbekämpning (Europol),
- delegationen till den parlamentariska församlingen vid  Organisationen för säkerhet och samarbete i Europa (OSSE),
- delegationen till Europarådets parlamentariska församling,
- konvent för fördragsändringar inom Europeiska unionen,
- krigsdelegationen,
- Nordiska rådets svenska delegation,
- Riksbankens fullmäktige,
- riksdagens råd för Riksrevisionen,
- Riksdagens överklagandenämnd,
- riksdagsstyrelsen,
- Utrikesnämnden, och
- valberedningen.
Lag (2021:1118)
.
Val av efterträdare i ett organ
14 §
Om någon som har valts till ett organ, som vid valperiodens början tillsattes genom val av två eller flera personer, lämnar sitt uppdrag i förtid, ska den eller de partigrupper som han eller hon var vald för, till talmannen anmäla en efterträdare. Talmannen förklarar den anmälda efterträdaren vald. Om en sådan anmälan inte görs eller om mer än en person anmäls, utser talmannen en efterträdare.
Kompletteringsval
15 §
Om en plats blir ledig i förtid och det ursprungliga valet avsåg endast en person, ska val för den återstående tiden hållas. Vid kompletteringsvalet ska samma förfarande tillämpas som vid det ursprungliga valet.
Val inom utskott och andra riksdagsorgan
Val av ordförande i ett organ
16 §
Ett organ vars ledamöter helt eller delvis väljs av riksdagen väljer inom sig en ordförande och en eller flera vice ordförande, om inte annat är föreskrivet.
Val inom ett riksdagsorgan
17 §
Val inom ett organ som avses i 16 § ska ske med acklamation eller, om någon ledamot begär det, med slutna sedlar. Vid lika röstetal ska valet avgöras genom lottning.
Valsedelns form
Tilläggsbestämmelse
12.17.1
Valsedlarna ska vara enkla, slutna och omärkta samt lika till storlek, material och färg.
13 KAP. RIKSDAGSORGAN OCH NÄMNDER
Kapitlets innehåll
1 §
I detta kapitel finns bestämmelser om
- riksdagens ombudsmän (2-4 §§),
- Riksrevisionen (5-8 §§),
- Utrikesnämnden och krigsdelegationen (9-12 §§),
- nämnder (13-17 §§),
- delegationer till mellanfolkliga organisationer (18 §),
- andra uppdrag som tillsätts genom val av riksdagen 
(20-23 §§), och
- åtal (24 §).
Lag (2021:1118)
.
Riksdagens ombudsmän
Ombudsmännens organisation och uppgifter
2 §
Riksdagen ska enligt 13 kap. 6 § regeringsformen välja  ombudsmän som ska utöva tillsyn över tillämpningen av lagar  och andra författningar i offentlig verksamhet.
Riksdagens ombudsmän ska vara fyra, en chefsjustitieombudsman  och tre justitieombudsmän. Chefsjustitieombudsmannen är  administrativ chef. Riksdagen får även välja en eller flera  ställföreträdande ombudsmän. En ställföreträdande ombudsman  ska ha tjänstgjort som riksdagens ombudsman eller ska ha  avgått med ålderspension från en anställning som justitieråd i  Högsta domstolen eller Högsta förvaltningsdomstolen.
Riksdagens ombudsmän samt ställföreträdande ombudsmän får inte  inneha anställning eller uppdrag eller utöva verksamhet som  kan rubba förtroendet för ombudsmannens opartiskhet i arbetet  eller som kan skada verksamhetens anseende.
Lag (2023:500)
.
Konstitutionsutskottets samråd med ombudsmännen
Tilläggsbestämmelse
13.2.1
Konstitutionsutskottet ska, om någon av riksdagens ombudsmän  begär det, samråda med en ombudsman om arbetsordningen eller i  andra frågor av organisatorisk art. Sådant samråd får även  hållas på initiativ av konstitutionsutskottet.
Lag (2023:500)
.
Ombudsmännens anmälningsskyldighet
Tilläggsbestämmelse
13.2.2
Riksdagens ombudsmän samt ställföreträdande ombudsmän ska till  riksdagen skriftligen anmäla anställning, uppdrag eller  verksamhet som kan antas påverka utförandet av uppdraget som  ombudsman.
Lag (2023:500)
.
Val av ombudsmän
3 §
Riksdagens ombudsmän samt ställföreträdande ombudsmän  väljs var för sig. Vid val med slutna sedlar tillämpas samma  förfarande som vid val av talman enligt 3 kap. 4 § tredje  stycket.
Ett val av en ny ombudsman gäller från valet eller den senare  tidpunkt som riksdagen bestämmer till dess att ett nytt val  har genomförts under sjätte året därefter och den som då valts  har tillträtt uppdraget. Valet ska aldrig gälla längre än till  utgången av det sjätte året.
Ett omval av en ombudsman gäller från omvalet eller den senare  tidpunkt som riksdagen bestämmer till dess att ett nytt val  har genomförts under tredje året därefter och den som då valts  har tillträtt uppdraget. Omvalet ska aldrig gälla längre än  till utgången av det tredje året.
Andra stycket gäller även när en ombudsman väljs till  chefsjustitieombudsman.
Ett val av en ställföreträdande ombudsman gäller för en tid av  två år från valet eller den senare tidpunkt som riksdagen  bestämmer.
Lag (2023:500)
.
Beredning av val av ombudsmän
Tilläggsbestämmelse
13.3.1
Konstitutionsutskottet ska bereda val av riksdagens ombudsmän och ställföreträdande ombudsmän.
Entledigande av ombudsman
4 §
Riksdagen får på begäran av konstitutionsutskottet  entlediga en ombudsman eller en ställföreträdande ombudsman  som inte har riksdagens förtroende.
Om en ombudsman avgår i förtid, ska riksdagen snarast välja en  efterträdare för en ny sexårsperiod.
Lag (2023:500)
.
Riksrevisionen
Riksrevisionens organisation och uppgifter
5 §
Riksdagen ska enligt 13 kap. 8 § regeringsformen välja en  eller flera riksrevisorer.
Riksdagen väljer endast en riksrevisor. Riksdagen väljer också  en riksrevisionsdirektör att vara riksrevisorns  ställföreträdare.
Om riksrevisorn har uppdragit åt riksrevisionsdirektören att i  riksrevisorns ställe avgöra ett granskningsärende, beslutar  riksrevisionsdirektören självständigt hur granskningen ska  bedrivas och om slutsatserna av den. Riksrevisionsdirektören  får lämna granskningsrapporten över ett sådant ärende till  riksdagen.
Om riksrevisorn förklarat sig jävig, får  riksrevisionsdirektören efter samråd med riksrevisorn besluta  att inleda en granskning. Riksrevisionsdirektören beslutar  även i ett sådant fall självständigt hur granskningen ska  bedrivas samt om slutsatserna av den och får lämna  granskningsrapporten till riksdagen.
Om riksrevisorns uppdrag upphör i förtid får  konstitutionsutskottet välja en tillförordnad riksrevisor för  tiden till dess att en ordinarie riksrevisor har valts och  tillträtt. Vad som i denna lag sägs om riksrevisorn gäller  även en tillförordnad riksrevisor.
Riksrevisorn eller riksrevisionsdirektören får inte vara i  konkurs, underkastad näringsförbud eller ha förvaltare enligt 
11 kap. 7 § föräldrabalken. De får inte heller inneha  anställning eller uppdrag eller utöva verksamhet som kan  påverka självständigheten i deras ställning.
Lag (2020:104)
.
Samråd
Tilläggsbestämmelse
13.5.1
Konstitutionsutskottet ska, på eget initiativ eller på begäran  av riksrevisorn eller riksrevisionsdirektören, samråda med  riksrevisorn eller riksrevisionsdirektören om Riksrevisionens  arbetsordning eller andra frågor av organisatorisk art.
Lag (2020:104)
.
Val av riksrevisor och riksrevisionsdirektör
6 §
Riksrevisorn och riksrevisionsdirektören väljs var för  sig. Vid val med slutna sedlar tillämpas samma förfarande som  vid val av talman enligt 3 kap. 4 § tredje stycket.
Valen av riksrevisor respektive riksrevisionsdirektör gäller  från valet eller den senare tidpunkt som riksdagen bestämmer  till dess att ett nytt val har genomförts under sjunde året  därefter och den då valde har tillträtt uppdraget. Valet ska  aldrig gälla längre än till utgången av det året. En riks-
revisor kan inte väljas om.
Om det finns särskilda skäl, kan valet av  riksrevisionsdirektör också gälla för en viss kortare tid än  sju år.
Lag (2020:104)
.
Beredning av val av riksrevisor och riksrevisionsdirektör
Tilläggsbestämmelse
13.6.1
Konstitutionsutskottet ska bereda val av riksrevisor och  riksrevisionsdirektör.
Lag (2020:104)
.
Riksrevisorns och riksrevisionsdirektörens  anmälningsskyldighet
Tilläggsbestämmelse
13.6.2
Riksrevisorn och riksrevisionsdirektören ska skriftligen  anmäla följande förhållanden till riksdagen:
1. innehav och ändring i innehavet av finansiella instrument  som anges i 1 kap. 1 § lagen (1991:980) om handel med  finansiella instrument,
2. avtal av ekonomisk karaktär med tidigare arbetsgivare,  såsom avtal om löne- eller pensionsförmån som utges under tid  som omfattas av uppdraget i Riksrevisionen,
3. avlönad anställning som inte är av endast tillfällig  karaktär,
4. inkomstbringande självständig verksamhet som bedrivs vid  sidan av uppdraget som riksrevisor respektive  riksrevisionsdirektör,
5. uppdrag hos en kommun eller en region, om uppdraget inte är  av endast tillfällig karaktär, och
6. andra anställningar och uppdrag eller annat ägande som kan  antas påverka uppdragets utförande.
Lag (2020:104)
.
Entledigande av riksrevisor och riksrevisionsdirektör
7 §
Riksdagen får enligt 13 kap. 8 § regeringsformen skilja en  riksrevisor från uppdraget. Begäran om detta görs av  konstitutionsutskottet.
Konstitutionsutskottet får besluta om en särskild utredning av  omständigheter som kan ligga till grund för att skilja en  riksrevisor från uppdraget.
Om en riksrevisors uppdrag upphör i förtid, ska riksdagen  snarast välja efterträdare för en ny sjuårsperiod.
Lag (2019:26)
.
7 a §
Riksdagen får skilja en riksrevisionsdirektör från  uppdraget endast om riksrevisionsdirektören inte längre  uppfyller de krav som gäller för uppdraget eller grovt har  åsidosatt sina åligganden. Ett sådant beslut fattas på begäran  av konstitutionsutskottet.
Lag (2020:104)
.
Riksdagens råd för Riksrevisionen
8 §
Riksdagen väljer för valperioden riksdagens råd för  Riksrevisionen.
Rådet består av en riksdagsledamot från varje partigrupp som  avses i 3 kap. 5 § .
Riksdagen väljer bland rådets ledamöter en ordförande och en  eller flera vice ordförande. Ordföranden och varje vice  ordförande väljs var för sig.
Lag (2019:26)
.
Val av riksdagens råd för Riksrevisionen
Tilläggsbestämmelse
13.8.1
Konstitutionsutskottet och finansutskottet ska bereda val av  riksdagens råd för Riksrevisionen.
Av det sammantagna antalet ledamöter och suppleanter i rådet  ska hälften nomineras av konstitutionsutskottet bland dess  ledamöter och suppleanter och den andra hälften av  finansutskottet bland dess ledamöter och suppleanter.  Nomineringen av ordförande och en eller flera vice ordförande  ska göras med minst en person från vardera utskottet.
Utskotten får lägga fram en gemensam lista om förslaget är  enhälligt.
Lag (2021:1118)
.
Utrikesnämnden och krigsdelegationen
Utrikesnämnden
9 §
Riksdagen väljer för valperioden ledamöter i Utrikesnämnden enligt bestämmelserna i 10 kap. 12 §
regeringsformen.
I Utrikesnämnden är de vice talmännen suppleanter för talmannen. Antalet valda suppleanter ska vara nio.
Sammanträden i Utrikesnämnden
10 §
Utrikesnämnden sammanträder inom stängda dörrar.
Statsministern får medge att även någon annan än en ledamot, en suppleant, ett statsråd eller en tjänsteman är närvarande.
Protokoll vid Utrikesnämndens sammanträden
Tilläggsbestämmelse
13.10.1
Vid Utrikesnämndens sammanträden ska protokoll föras.
Sekreterare hos nämnden förordnas av regeringen.
Suppleanter i Utrikesnämnden ska alltid underrättas om nämndens sammanträden.
Försäkran om tystnadsplikt
Tilläggsbestämmelse
13.10.2
En ledamot, suppleant eller tjänsteman ska första gången han eller hon är närvarande vid ett sammanträde med Utrikesnämnden avge försäkran om att följa åtagande om tystnadsplikt enligt 10 kap. 12 § regeringsformen.
Krigsdelegationen
11 §
Riksdagen ska enligt 15 kap. 2 § regeringsformen välja en krigsdelegation inom sig.
Krigsdelegationen består av talmannen som ordförande och av 50 andra ledamöter, som riksdagen väljer för riksdagens valperiod. Delegationen väljer inom sig vice ordförande enligt 12 kap. 16 §. En riksdagsledamot är behörig att vara ledamot i krigsdelegationen även om han eller hon tillhör regeringen. Suppleanter ska inte utses till krigsdelegationen.
Om en ledamot får varaktigt förhinder när delegationen har trätt i riksdagens ställe, utses en annan riksdagsledamot till ersättare på det sätt som anges i 12 kap. 14 §.
Förberedelse av krigsdelegationens arbete
Tilläggsbestämmelse
13.11.1
Krigsdelegationens ordförande och vice ordförande ska förbereda delegationens verksamhet för den händelse att delegationen träder i riksdagens ställe.
Krigsdelegationens sammanträden
Tilläggsbestämmelse
13.11.2
Bestämmelserna i 7 kap. 16 och 20 §§ samt  tilläggsbestämmelserna 7.15.1 andra stycket och 7.15.3-7.15.4  tillämpas på krigsdelegationen när den inte är i riksdagens  ställe.
Lag (2021:1118)
.
Förordnande att krigsdelegationen ska träda i riksdagens ställe
12 §
För beslut att krigsdelegationen ska träda i riksdagens ställe enligt 15 kap. 2 § regeringsformen sammanträder Utrikesnämndens ledamöter på kallelse av talmannen eller, vid förhinder för talmannen, en vice talman, eller på kallelse av två av nämndens övriga ledamöter.
Förhandlingarna leds av talmannen, av en vice talman eller, om ingen av dem är närvarande, av ålderspresidenten.
Om det vid omröstning till beslut blir lika röstetal, gäller ordförandens mening.
Nämnder
Valprövningsnämnden
13 §
Riksdagen ska välja en valprövningsnämnd och till  nämnden välja ordförande och ledamöter enligt bestämmelserna  i 3 kap. 12 § regeringsformen.
Riksdagen väljer särskilt en ersättare för ordföranden.  Bestämmelserna i 3 kap. 12 § regeringsformen om ordföranden  tillämpas också på ersättaren.
Vid val med slutna sedlar av ordföranden eller ersättare för  ordföranden tillämpas samma förfarande som vid val av talman  enligt 3 kap. 4 § tredje stycket.
Lag (2018:605)
.
Statsrådsarvodesnämnden
14 §
Statsrådsarvodesnämnden består av en ordförande och två andra ledamöter. De väljs var för sig av riksdagen efter ett ordinarie val till riksdagen för tiden till dess att ett nytt val till nämnden har ägt rum. Suppleanter ska inte utses.
Om en ledamot av sjukdom eller annan orsak blir förhindrad att utföra sitt uppdrag, väljer riksdagen en person i hans eller hennes ställe så länge hindret varar.
Nämnden för prövning av statsråds och vissa andra  befattningshavares övergångsrestriktioner
14 a §
Nämnden för prövning av statsråds och vissa andra  befattningshavares övergångsrestriktioner består av en  ordförande och fyra andra ledamöter, varav en ska vara  ordförandens ersättare. De väljs var för sig av riksdagen året  före ett ordinarie val till riksdagen för tiden till dess att  ett nytt val till nämnden har ägt rum. Suppleanter ska inte  utses.
Ordföranden och hans eller hennes ersättare ska vara eller ha  varit ordinarie domare. Minst en av de övriga ledamöterna ska  ha varit statsråd, och minst en av dem ska ha varit  statssekreterare.
Lag (2020:770)
.
Beredning av val till Statsrådsarvodesnämnden
Tilläggsbestämmelse
13.14.1
Konstitutionsutskottet ska bereda val av ledamöter till Statsrådsarvodesnämnden.
Beredning av val till Nämnden för prövning av statsråds och  vissa andra befattningshavares övergångsrestriktioner
Tilläggsbestämmelse
13.14 a.1
Konstitutionsutskottet ska bereda val av ledamöter till  Nämnden för prövning av statsråds och vissa andra  befattningshavares övergångsrestriktioner.
Lag (2020:770)
.
Riksdagens arvodesnämnd
15 §
Riksdagens arvodesnämnd består av en ordförande och två  andra ledamöter. De väljs var för sig av riksdagen efter ett  ordinarie val till riksdagen för tiden till dess att ett nytt  val till nämnden har ägt rum. Suppleanter ska inte utses.
Riksdagen väljer särskilt en ersättare för ordföranden. Valet  av ersättare gäller för samma tid som för ordföranden.
Ordföranden och hans eller hennes ersättare ska vara eller ha  varit ordinarie domare.
Lag (2021:1118)
.
Beredning av val till Riksdagens arvodesnämnd
Tilläggsbestämmelse
13.15.1
Konstitutionsutskottet ska bereda val av ledamöter till Riksdagens arvodesnämnd.
Nämnden för lön till riksdagens ombudsmän och riksrevisorn
16 §
Nämnden för lön till riksdagens ombudsmän och  riksrevisorn består av en ordförande och två andra ledamöter.  De väljs var för sig av riksdagen efter ett ordinarie val till  riksdagen för tiden till dess att ett nytt val till nämnden  har ägt rum. Suppleanter ska inte utses.
Om en ledamot av sjukdom eller annan orsak blir förhindrad att  utföra sitt uppdrag, väljer riksdagen en person i hans eller  hennes ställe så länge hindret varar.
Lag (2020:770)
.
Beredning av val till Nämnden för lön till riksdagens  ombudsmän och riksrevisorn
Tilläggsbestämmelse
13.16.1
Konstitutionsutskottet ska bereda val av ledamöter till  Nämnden för lön till riksdagens ombudsmän och riksrevisorn.
Lag (2020:770)
.
Riksdagens överklagandenämnd
17 §
Riksdagens överklagandenämnd består av en ordförande,  som ska vara eller ha varit ordinarie domare och inte vara  ledamot av riksdagen, och fyra andra ledamöter, valda inom  riksdagen. Ordföranden väljs särskilt. Val till  överklagandenämnden avser riksdagens valperiod.
För ordföranden ska det finnas en ersättare. Bestämmelser om  ordföranden ska tillämpas även på ersättaren.
Vid val med slutna sedlar av ordföranden eller ersättare för  ordföranden i överklagandenämnden tillämpas samma förfarande  som vid val av talman enligt 3 kap. 4 § tredje stycket.
Lag (2018:605)
.
Delegationer till mellanfolkliga organisationer
Val och beslut om delegationer och årlig redogörelse
18 §
Om det har träffats en internationell överenskommelse om  att riksdagen bland sina ledamöter ska välja ledamöter i en  delegation till en mellanfolklig organisation, får  bestämmelser om detta införas i en tilläggsbestämmelse till  denna paragraf. Delegationer som väljs av kammaren ska årligen  lämna en redogörelse för sin verksamhet till riksdagen.
Talmannen får efter samråd med gruppledarna
- besluta att riksdagsledamöter ska delta i ett  internationellt parlamentariskt samarbete som inte bygger på  en sådan överenskommelse som anges i första stycket,
- utse ledamöter i delegationen, och
- besluta hur den ska redovisa sin verksamhet.
Lag (2021:1118)
.
Nordiska rådet
Tilläggsbestämmelse
13.18.1
Riksdagen väljer årligen 20 ledamöter i Nordiska rådets  svenska delegation. Delegationen väljs efter riksmötets  inledande för tiden till dess att ett nytt val av delegationen  har ägt rum.
Lag (2021:1118)
.
Europarådet
Tilläggsbestämmelse
13.18.2
Riksdagen väljer sex ledamöter i den svenska delegationen till  Europarådets parlamentariska församling. Delegationen väljs  för tiden från den 1 november samma år som val till riksdagen  ägt rum till motsvarande tidpunkt efter nästa val.
En ledamot av eller en suppleant i delegationen som har lämnat  riksdagen i samband med ett riksdagsval får kvarstå under den  återstående delen av delegationens valperiod.
Lag (2021:1118)
.
Organisationen för säkerhet och samarbete i Europa
Tilläggsbestämmelse
13.18.3
Riksdagen väljer åtta ledamöter i den svenska delegationen  till den parlamentariska församlingen vid Organisationen för  säkerhet och samarbete i Europa (OSSE). Delegationen väljs för  riksdagens valperiod.
Lag (2021:1118)
.
19 §
Har upphävts genom
lag (2021:1118)
.
Andra uppdrag som tillsätts genom val av riksdagen
Riksföreståndare
20 §
Om val av riksföreståndare, vice riksföreståndare  eller en person som ska tjänstgöra som tillfällig  riksföreståndare enligt 5 kap. 5 och 7 §§ regeringsformen ska  ske med slutna sedlar, tillämpas förfarandet som gäller för  val av talman enligt 3 kap. 4 § tredje stycket. Valet gäller  till dess riksdagen beslutar annat.
Lag (2018:605)
.
Riksbankens fullmäktige
21 §
Val av fullmäktige i Riksbanken enligt 9 kap. 16 §  regeringsformen avser riksdagens valperiod.
Lag (2023:174)
.
Hinder mot att vara ledamot i Riksbankens fullmäktige
Tilläggsbestämmelse
13.21.1
En ledamot i fullmäktige i Riksbanken får inte
1. vara statsråd,
2. vara ledamot av Riksbankens direktion,
3. vara ledamot eller suppleant i styrelsen för en bank eller ett annat företag som står under Finansinspektionens tillsyn, eller
4. inneha en annan anställning eller ett annat uppdrag som gör honom eller henne olämplig för uppdraget som fullmäktig.
En ledamot får inte heller vara underårig, i konkurs, underkastad näringsförbud eller ha förvaltare enligt 11 kap.
7 § föräldrabalken.
Om en ledamot tar en sådan anställning eller ett sådant uppdrag som kan strida mot bestämmelserna i första stycket, ska riksdagen på förslag av finansutskottet entlediga ledamoten från uppdraget i fullmäktige. De anställningar eller uppdrag som en ledamot tar ska anmälas till riksdagen.
Ledamöter i konvent för fördragsändringar inom Europeiska unionen
22 §
Riksdagen ska inom sig välja ledamöter och suppleanter i konvent som inrättas för att förbereda fördragsändringar inom Europeiska unionen. Om ett riksdagsval äger rum under tiden som ett konvent arbetar, ska riksdagen efter riksdagsvalet genomföra ett nytt val av ledamöter och suppleanter i konventet. Vid valet tillämpas i övrigt bestämmelserna i 3 kap. 5 §, 12 kap. 6-8 och 11 §§ samt för suppleanternas tjänstgöring 12 kap. 10 §.
Konventsledamöter ska lämna information om konventets arbete vid sammanträden med kammaren.
Delegation till den gemensamma parlamentariska  kontrollgruppen för Europol
22 a §
Riksdagen väljer fyra ledamöter i en delegation  till den gemensamma parlamentariska kontrollgruppen för  Europeiska unionens byrå för samarbete inom brottsbekämpning 
(Europol). Delegationen väljs för riksdagens valperiod.
Delegationen ska årligen lämna en redogörelse för sin  verksamhet till riksdagen.
Lag (2018:1932)
.
Ytterligare bestämmelser
23 §
Riksdagen får meddela närmare bestämmelser för riksdagens organ samt utse representanter i visst fall.
Stiftelsen Riksbankens Jubileumsfond
Tilläggsbestämmelse
13.23.1
Riksdagen fastställer stadgar för Stiftelsen Riksbankens Jubileumsfond och väljer tolv ledamöter i stiftelsens styrelse i enlighet med 3 § i stiftelsens stadgar (RFS 1988:1).
Stiftelsen ska årligen lämna en redogörelse för sin verksamhet till riksdagen.
Domarnämnden
Tilläggsbestämmelse
13.23.2
Riksdagen väljer i enlighet med bestämmelserna i 4 § lagen
(2010:1390) om utnämning av ordinarie domare två ledamöter som representerar allmänheten i Domarnämnden och en personlig ersättare för var och en av dem.
Åtal
Åtal mot befattningshavare
24 §
Åtal mot nedan angivna befattningshavare för ett brott  begånget i utövningen av hans eller hennes uppdrag eller  anställning får beslutas
1. endast av finansutskottet när det gäller åtal mot en  fullmäktig i Riksbanken eller en ledamot av Riksbankens  direktion, och
2. endast av konstitutionsutskottet när det gäller åtal mot en  ledamot av riksdagsstyrelsen, Valprövningsnämnden eller  Riksdagens överklagandenämnd, mot en av riksdagens ombudsmän,  riksrevisorn, riksrevisionsdirektören eller mot  riksdagsdirektören.
Bestämmelserna i första stycket om åtal mot en ledamot av  Riksbankens direktion ska inte tillämpas i fråga om ett brott  begånget i utövningen av Riksbankens beslutanderätt enligt  lagen (1992:1602) om valuta- och kreditreglering.
Lag (2020:104)
.
14 KAP. RIKSDAGSFÖRVALTNINGEN
Kapitlets innehåll
1 §
I detta kapitel finns bestämmelser om
- Riksdagsförvaltningen (2 och 3 §§),
- Riksdagsförvaltningens ledning (4-7 §§), och
- överklagande (8 §).
Riksdagsförvaltningen
Riksdagsförvaltningens uppgifter
2 §
Riksdagsförvaltningen ska ge stöd till arbetet i  kammaren, utskotten och EU-nämnden samt bistå riksdagens  ledamöter och organ med sakuppgifter för riksdagsarbetet.
Riksdagsförvaltningen ska därutöver, när det gäller riksdagen  och riksdagens myndigheter, i den omfattning riksdagen  bestämmer
1. ansvara för centrala förhandlingar med de fackliga  organisationerna samt företräda riksdagens myndigheter i  sådana tvister,
2. upprätta förslag till anslag på statens budget, dock inte  för Riksrevisionen,
3. i övrigt handlägga frågor om förvaltningen inom riksdagen  och frågor om förvaltning av ekonomisk natur inom riksdagens  myndigheter, utom Riksbanken,
4. besluta om föreskrifter och allmänna råd i sådana frågor  som avses i 1-3, och
5. besluta om föreskrifter och allmänna råd om registrering  och gallring av allmänna handlingar samt arkiv- och  dokumenthantering.
Lag (2018:605)
.
Kanslier för utskotten och EU-nämnden
Tilläggsbestämmelse
14.2.1
Utskotten och EU-nämnden biträds av kanslier som ingår i Riksdagsförvaltningen.
Chefen för ett kansli ska vara svensk medborgare.
Instruktion för Riksdagsförvaltningen
3 §
Riksdagen beslutar om instruktion för Riksdagsförvaltningen.
Riksdagsförvaltningens ledning
Riksdagsdirektör
4 §
Riksdagsdirektören är chef för Riksdagsförvaltningen, låter föra protokollet vid sammanträden med kammaren, expedierar riksdagens beslut, är sekreterare i krigsdelegationen och biträder i övrigt talmannen i riksdagsarbetet.
Val av riksdagsdirektör
5 §
Riksdagen väljer riksdagsdirektör. Valet äger rum vid början av riksmötet närmast efter ett ordinarie val till riksdagen. Valet gäller från valtillfället, eller annan tidpunkt som riksdagen beslutar, för tiden till dess ett nytt val av riksdagsdirektör har genomförts och den då valde har tillträtt tjänsten.
Vid val med slutna sedlar är den vald som får tre fjärdedelar eller fler av de avgivna rösterna. Om en sådan röstövervikt inte uppnås, sker ett nytt val. Om inte heller då någon får tre fjärdedelar eller fler av de avgivna rösterna, bereds valet på nytt.
Beredning av val av riksdagsdirektör
Tilläggsbestämmelse
14.5.1
Valet av riksdagsdirektör ska beredas av en grupp bestående av talmannen och gruppledarna.
Avskedande av riksdagsdirektör
6 §
Riksdagen får på begäran av riksdagsstyrelsen avskeda en riksdagsdirektör som grovt har åsidosatt sina åligganden mot riksdagen.
Tillförordnad riksdagsdirektör
7 §
Om riksdagen står utan riksdagsdirektör, ska riksdagen välja en tillförordnad riksdagsdirektör för tiden till dess att en ordinarie riksdagsdirektör har valts och tillträtt.
Överklagande
Överklagande av förvaltningsbeslut
8 §
Beslut av ett riksdagsorgan i ett förvaltningsärende som får överklagas enligt särskilda bestämmelser, prövas av allmän förvaltningsdomstol i de fall som riksdagen bestämmer och i övriga fall av Riksdagens överklagandenämnd.
Övergångsbestämmelser
2014:801
1. Denna lag träder i kraft den 1 september 2014, då riksdagsordningen (1974:153) ska upphöra att gälla.
2. Om det i lag eller annan författning hänvisas till bestämmelser i riksdagsordningen (1974:153) som har ersatts genom bestämmelser i denna lag, ska i stället de nya bestämmelserna tillämpas.
3. Föreskrifter som har meddelats med stöd av riksdagsordningen (1974:153) och som gäller när denna lag träder i kraft ska anses meddelade enligt denna lag.
4. Beslut som har fattats med stöd av riksdagsordningen
(1974:153) ska anses fattade med stöd av denna lag.
5. Val som har genomförts med stöd av riksdagsordningen
(1974:153) ska anses genomförda med stöd av denna lag.
6. Ärenden som väckts inom riksdagen före den 1 september 2014 men ännu inte avgjorts ska handläggas enligt denna lag.
2015:382
1. Denna lag träder i kraft den 1 september 2015.
2. Lagen tillämpas första gången i fråga om statens budget  för 2016.
2018:678
1. Denna lag träder i kraft den 1 juli 2018.
2. I stället för vad som anges i 13 kap. 14 a § första  stycket andra meningen sker val av ledamöter första gången 
2018.
2020:104
1. Denna lag träder i kraft den 1 april 2020.
2. Uppdraget för dem som är riksrevisorer när lagen träder i  kraft fortsätter utan hinder av den nya lagen.
3. Lagen börjar tillämpas när riksrevisorernas antal nedgått  under två.
2023:500
1. Denna lag träder i kraft den 1 september 2023.
2. Bestämmelserna i 13 kap. 3 § i den nya lydelsen tillämpas  första gången i fråga om val som genomförs efter  ikraftträdandet. I fråga om val som genomförts före  ikraftträdandet ska bestämmelserna i 13 kap. 3 § i den  tidigare lydelsen tillämpas.
Bilaga (tilläggsbestämmelse 7.5.1)
1. Konstitutionsutskottet ska bereda ärenden om
a) lagstiftning i konstitutionella och allmänt  förvaltningsrättsliga ämnen,
b) lagstiftning om radio, television och film,
c) yttrandefrihet, opinionsbildning och religionsfrihet,
d) press- och partistöd,
e) Riksrevisionen, såvitt avser val av riksrevisorn och  riksrevisionsdirektören, skiljande av riksrevisorn respektive  riksrevisionsdirektören från uppdraget, åtal mot riksrevisorn  och riksrevisionsdirektören, Riksrevisionens årsredovisning  och revision av Riksrevisionen,
f) riksdagen och riksdagens myndigheter i övrigt utom  Riksbanken,
g) länsförvaltningen och rikets administrativa indelning,
h) den kommunala självstyrelsen,
i) medgivande från riksdagen att väcka talan mot en  riksdagsledamot eller att ingripa i en ledamots personliga  frihet, samt
j) anslag inom utgiftsområde 1 Rikets styrelse.
2. Finansutskottet ska bereda ärenden om
a) penning-, kredit-, valuta- och statsskuldspolitiken,
b) kredit- och fondväsendet,
c) det affärsmässiga försäkringsväsendet,
d) Riksrevisionen i den mån ärendena inte tillhör konstitutionsutskottets beredning,
e) den kommunala ekonomin,
f) statliga arbetsgivarfrågor, statlig statistik, redovisning, revision och rationalisering,
g) statens egendom och upphandling i allmänhet,
h) förvaltningsekonomiska frågor i övrigt som inte rör enbart ett visst ämnesområde,
i) budgettekniska frågor, samt
j) anslag inom utgiftsområdena 2 Samhällsekonomi och finansförvaltning, 25 Allmänna bidrag till kommuner, 26 Statsskuldsräntor m.m. samt 27 Avgiften till Europeiska unionen.
3. Skatteutskottet ska bereda ärenden om
a) skatteförfarandet,
b) folkbokföring,
c) exekutionsväsendet, samt
d) anslag inom utgiftsområde 3 Skatt, tull och exekution.
4. Justitieutskottet ska bereda ärenden om
a) domstolarna,
b) arrendenämnderna och hyresnämnderna,
c) åklagarväsendet,
d) polisväsendet,
e) rättsmedicinen,
f) kriminalvården,
g) brottsbalken, rättegångsbalken och lagar som ersätter eller har nära samband med föreskrifter i dessa balkar, samt h) anslag inom utgiftsområde 4 Rättsväsendet.
5. Civilutskottet ska bereda ärenden om
a) äktenskaps-, föräldra-, ärvda-, jorda-, handels- och utsökningsbalkarna och lagar som ersätter eller har nära samband med föreskrifter i dessa balkar, i den mån ärendena inte tillhör ett annat utskotts beredning,
b) försäkringsavtalsrätt,
c) associationsrätt,
d) skadeståndsrätt,
e) transporträtt,
f) konkursrätt,
g) konsumentpolitik,
h) internationell privaträtt,
i) lagstiftning av annat allmänt civilrättsligt slag,
j) bostadsförsörjning och annan bostadspolitik,
k) plan- och bygglagstiftningen samt andra frågor som har nära samband med denna,
l) vattenrätt,
m) expropriation, fastighetsbildning och lantmäteriväsendet, samt
n) anslag inom utgiftsområde 18 Samhällsplanering, bostadsförsörjning och byggande samt konsumentpolitik.
6. Utrikesutskottet ska bereda ärenden om
a) rikets förhållande till och överenskommelser med andra stater och mellanfolkliga organisationer,
b) internationellt utvecklingssamarbete,
c) utrikeshandel i övrigt och internationellt ekonomiskt samarbete, allt i den mån ärendena inte tillhör ett annat utskotts beredning, samt
d) anslag inom utgiftsområdena 5 Internationell samverkan och 7 Internationellt bistånd.
7. Försvarsutskottet ska bereda ärenden om
a) totalförsvar,
b) samhällets räddningstjänst,
c) åtgärder för att minska samhällets sårbarhet,
d) kärnteknisk säkerhet och strålskydd,
e) sjö- och kustövervakning, allt i den mån ärendena inte tillhör ett annat utskotts beredning, samt
f) anslag inom utgiftsområde 6 Försvar och samhällets krisberedskap.
8. Socialförsäkringsutskottet ska bereda ärenden om
a) socialförsäkringsbalken och lagar som ersätter eller har nära samband med föreskrifter i denna, i den mån ärendena inte hör till ett annat utskotts beredningsområde,
b) familjeförmåner,
c) förmåner vid sjukdom och arbetsskada,
d) förmåner vid ålderdom,
e) förmåner till efterlevande,
f) bostadsstöd,
g) sjuklön,
h) socialavgifter,
i) migration,
j) svenskt medborgarskap, samt
k) anslag inom utgiftsområdena 8 Migration, 10 Ekonomisk trygghet vid sjukdom och funktionsnedsättning, 11 Ekonomisk trygghet vid ålderdom och 12 Ekonomisk trygghet för familjer och barn.
9. Socialutskottet ska bereda ärenden om
a) omsorger om barn och ungdom i den mån ärendena inte tillhör ett annat utskotts beredning,
b) omsorg om äldre och personer med funktionsnedsättning,
c) åtgärder mot missbruk och andra socialtjänstfrågor,
d) alkoholpolitiska åtgärder,
e) hälso- och sjukvård,
f) sociala ärenden i övrigt, samt
g) anslag inom utgiftsområde 9 Hälsovård, sjukvård och social omsorg.
10. Kulturutskottet ska bereda ärenden om
a) allmänna kultur- och bildningsändamål,
b) kulturarv,
c) folkbildning,
d) ungdomsverksamhet,
e) internationellt kulturellt samarbete,
f) idrotts- och friluftsverksamhet,
g) tillsyn och reglering av spelmarknaden,
h) trossamfunden i den mån de inte tillhör konstitutionsutskottets beredning,
i) radio och television i den mån de inte tillhör konstitutionsutskottets beredning, samt
j) anslag inom utgiftsområde 17 Kultur, medier, trossamfund och fritid.
11. Utbildningsutskottet ska bereda ärenden om
a) skolväsendet, vissa särskilda utbildningsformer och annan pedagogisk verksamhet,
b) högre utbildning, forskning och rymdfrågor,
c) studiestöd, samt
d) anslag inom utgiftsområdena 15 Studiestöd och 16 Utbildning och universitetsforskning.
12. Trafikutskottet ska bereda ärenden om
a) vägar och vägtrafik,
b) järnvägar och järnvägstrafik,
c) hamnar och sjöfart,
d) flygplatser och luftfart,
e) post,
f) elektroniska kommunikationer,
g) it-politik, samt
h) anslag inom utgiftsområde 22 Kommunikationer.
13. Miljö- och jordbruksutskottet ska bereda ärenden om
a) jordbruk, skogsbruk, trädgårdsnäring, jakt och fiske,
b) vädertjänst,
c) naturvård,
d) miljövård i övrigt som inte tillhör ett annat utskotts  beredning, samt
e) anslag inom utgiftsområdena 20 Klimat, miljö och natur samt 
23 Areella näringar, landsbygd och livsmedel.
14. Näringsutskottet ska bereda ärenden om
a) allmänna riktlinjer för näringspolitiken och därmed  sammanhängande forskningsfrågor,
b) industri och hantverk,
c) handel,
d) immaterialrätt,
e) energipolitik,
f) regional utvecklingspolitik,
g) statlig företagsamhet,
h) pris- och konkurrensförhållanden i näringslivet, samt
i) anslag inom utgiftsområdena 19 Regional utveckling, 21  Energi och 24 Näringsliv.
15. Arbetsmarknadsutskottet ska bereda ärenden om
a) arbetsmarknadspolitik med arbetslöshetsförsäkring,
b) arbetslivspolitik med arbetsrätt, arbetsmiljö och frågor  som rör lönebildning,
c) integration,
d) åtgärder mot diskriminering i den mån ärendena inte tillhör  ett annat utskotts beredning,
e) jämställdhet mellan kvinnor och män i den mån ärendena inte  tillhör ett annat utskotts beredning, samt
f) anslag inom utgiftsområdena 13 Integration och jämställdhet  och 14 Arbetsmarknad och arbetsliv.
Lag (2023:507)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.