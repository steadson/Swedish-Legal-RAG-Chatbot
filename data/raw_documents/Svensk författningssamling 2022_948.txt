Title: Lag (2022:948) med kompletterande bestämmelser till Bryssel II-förordningen
SFS Number: Svensk författningssamling 2022:948
URL: https://www.riksdagen.se/sv/dokument-och-lagar/dokument/svensk-forfattningssamling/lag-2022948-med-kompletterande-bestammelser_sfs-2022-948/
Source Link: http://rkrattsbaser.gov.se/sfst?bet=2022:948
Amendment Register Link: http://rkrattsbaser.gov.se/sfsr?bet=2022:948
Ministry/Authority: Justitiedepartementet L2
Issued: 2022-06-16
Metadata: {"Utfärdad": "2022-06-16", "Ändrad": "t.o.m. SFS 2025:461"}

==================================================

Lag (2022:948) med kompletterande bestämmelser till Bryssel II-förordningen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:948
Departement/myndighet
:   
Justitiedepartementet L2
Utfärdad
:   
2022-06-16
Ändrad
:   
t.o.m. SFS 2025:461
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Denna lag innehåller kompletterande bestämmelser till  rådets förordning (EU) 2019/1111 av den 25 juni 2019 om  behörighet, erkännande och verkställighet av avgöranden i  äktenskapsmål och mål om föräldraansvar, och om  internationella bortföranden av barn (Bryssel II-
förordningen).
Beslut om en tillfällig åtgärd i fråga om vårdnad, boende,  umgänge eller förmynderskap
2 §
När det finns behörighet för svensk domstol enligt  artikel 15 i Bryssel II-förordningen får domstolen i fråga om  vårdnad, boende, umgänge eller förmynderskap besluta om en  sådan tillfällig åtgärd som avses i den artikeln.
3 §
En fråga om en tillfällig åtgärd enligt 2 § tas upp av  tingsrätten i den ort där barnet vistas eller, om barnet inte  vistas i Sverige och åtgärden avser barnets egendom,  tingsrätten i den ort där egendomen finns.
Om det inte finns någon behörig domstol enligt första stycket,  tas frågan upp av Stockholms tingsrätt.
4 §
Vid domstolens handläggning av en fråga om en tillfällig  åtgärd enligt 2 § tillämpas lagen (1996:242) om  domstolsärenden. I domstolens beslut ska det anges hur länge  den tillfälliga åtgärden gäller.
Barnet får höras inför domstolen, om särskilda skäl talar för  det och det är uppenbart att barnet inte kan ta skada av att  höras. I ett ärende som rör vårdnad, boende eller umgänge får  domstolen hämta in upplysningar från socialnämnden i frågan.  Innan socialnämnden lämnar upplysningar ska den, om det inte  är olämpligt, höra föräldrarna och barnet. Barnet får höras av  socialnämnden utan vårdnadshavarens samtycke och utan att  vårdnadshavaren är närvarande.
Prövningen när det inte finns någon behörig socialnämnd
5 §
Om tillämpningen av Bryssel II-förordningen innebär att en  fråga ska prövas av en socialnämnd i Sverige och det inte  finns någon behörig nämnd, tas frågan upp av socialnämnden i  Stockholms kommun.
Verkställighet
6 §
Om ett utländskt avgörande är verkställbart enligt Bryssel  II-förordningen, verkställs avgörandet enligt
1. 21 kap. föräldrabalken, om det avser ett barns person, och
2. utsökningsbalken, om det avser rättegångskostnader eller  ett barns egendom.
För verkställigheten gäller det som är föreskrivet om  verkställighet av en svensk domstols avgörande i motsvarande  fall. Om det inte finns någon motsvarighet till det utländska  avgörandet, verkställs avgörandet som en dom.
Första och andra styckena gäller inte om något annat följer av  Bryssel II-förordningen.
Vägran av erkännande eller verkställighet i ett särskilt  förfarande
7 §
En ansökan enligt artikel 40 i Bryssel II-förordningen om  att ett utländskt avgörande inte ska erkännas i Sverige eller  en ansökan enligt artikel 59 i förordningen om att ett sådant  avgörande inte ska verkställas här görs till tingsrätten.
En ansökan om en förklaring enligt artikel 30.3 i förordningen  att det inte finns grund för att vägra ett erkännande av ett  utländskt avgörande görs till tingsrätten.
Regeringen kan med stöd av 8 kap. 7 § regeringsformen meddela  föreskrifter om vilka tingsrätter som får pröva ansökningar  som avses i första och andra styckena.
8 §
En ansökan som avses i 7 § andra stycket får göras av  någon som har varit part i den utländska rättegången.
9 §
Vid domstolens handläggning av en ansökan som avses i 7 §  tillämpas lagen (1996:242) om domstolsärenden, om inte något  annat följer av Bryssel II-förordningen.
Rättelse och återkallelse av intyg som utfärdats av en domstol  eller en annan myndighet i Sverige
10 §
Ett beslut i fråga om rättelse av ett intyg enligt  artikel 37.1 eller 48.1 i Bryssel II-förordningen får inte  överklagas.
11 §
Innan en domstol eller en annan behörig myndighet  beslutar i fråga om återkallelse av ett intyg enligt artikel 
48.2 i Bryssel II-förordningen ska parterna få tillfälle att  yttra sig, om det inte är obehövligt.
Ett beslut i fråga om återkallelse av ett intyg får inte  överklagas.
Informationsskyldighet
12 §
En socialnämnd ska rapportera om ett barns situation  enligt Bryssel II-förordningens artikel 80.1 a i. Nämnden ska  också samla in upplysningar eller underlag och lämna  information om situationen för en förälder eller annan anhörig  eller någon annan person som kan vara lämplig att ta hand om  barnet i enlighet med vad som framgår av artikel 80.1 b  i förordningen.
Godkännande av en placering av ett barn i Sverige
13 §
En fråga om godkännande av en placering av ett barn i  Sverige enligt artikel 82 i Bryssel II-förordningen prövas av  socialnämnden i den kommun där barnet avses bli placerat.
I 22 kap. 17 § socialtjänstlagen (2025:400) anges  förutsättningarna för att godkänna en placering i Sverige.
Lag (2025:461)
.
Övergångsbestämmelser
2022:948
1. Denna lag träder i kraft den 1 augusti 2022.
2. Genom lagen upphävs lagen (2008:450) med kompletterande  bestämmelser till Bryssel II-förordningen.
3. Föreskrifterna i 2-5 §§ i den upphävda lagen gäller dock  fortfarande för handläggningen av mål och ärenden som avser  avgöranden som har meddelats i ett förfarande som inletts före  ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.