Title: Säkerhetsskyddslag (2018:585)
SFS Number: Svensk författningssamling 2018:585
URL: https://www.riksdagen.se/sv/dokument-och-lagar/dokument/svensk-forfattningssamling/sakerhetsskyddslag-2018585_sfs-2018-585/
Source Link: http://rkrattsbaser.gov.se/sfst?bet=2018:585
Amendment Register Link: http://rkrattsbaser.gov.se/sfsr?bet=2018:585
Ministry/Authority: Justitiedepartementet L4
Issued: 2018-05-24
Metadata: {"Utfärdad": "2018-05-24", "Ändrad": "t.o.m. SFS 2023:390"}

==================================================

Säkerhetsskyddslag (2018:585)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:585
Departement/myndighet
:   
Justitiedepartementet L4
Utfärdad
:   
2018-05-24
Ändrad
:   
t.o.m. SFS 2023:390
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Lagens tillämpningsområde
2 kap. Grundläggande bestämmelser om säkerhetsskydd
3 kap. Säkerhetsprövning
4 kap. Skyldigheter när en annan aktör kan få tillgång till  säkerhetskänslig verksamhet
5 kap. Internationell säkerhetsskyddssamverkan och  säkerhetsintyg
6 kap. Tillsyn
7 kap. Administrativa sanktionsavgifter
8 kap. Övriga bestämmelser
Övergångsbestämmelser
1 kap. Lagens tillämpningsområde
Lagen gäller för utövare av säkerhetskänslig verksamhet
1 §
Denna lag gäller för den som till någon del bedriver  verksamhet som är av betydelse för Sveriges säkerhet eller som  omfattas av ett för Sverige förpliktande internationellt  åtagande om säkerhetsskydd (säkerhetskänslig verksamhet).
I lagen finns också bestämmelser som gäller den som avser att  överlåta aktier eller andelar i säkerhetskänslig verksamhet  och om internationell samverkan på säkerhetsskyddsområdet.
Lag (2020:1007)
.
Vad som avses med säkerhetsskydd
2 §
Med säkerhetsskydd avses skydd av säkerhetskänslig  verksamhet mot spioneri, sabotage, terroristbrott och andra  brott som kan hota verksamheten samt skydd i andra fall av  säkerhetsskyddsklassificerade uppgifter.
Med säkerhetsskyddsklassificerade uppgifter avses uppgifter  som rör säkerhetskänslig verksamhet och som därför omfattas  av sekretess enligt offentlighets- och sekretesslagen 
(2009:400) eller som skulle ha omfattats av sekretess enligt  den lagen, om den hade varit tillämplig.
Undantag från bestämmelserna om säkerhetsskydd
3 §
För riksdagen och dess myndigheter gäller endast  bestämmelserna om säkerhetsskyddsklasser i 2 kap. 5 §,  säkerhetsprövning i 3 kap. och säkerhetsintyg i 5 kap. I  övrigt gäller lagen (2019:109) om säkerhetsskydd i riksdagen  och dess myndigheter.
Regeringen får i fråga om Regeringskansliet,  utlandsmyndigheterna och kommittéväsendet meddela föreskrifter  om undantag från andra bestämmelser i lagen än de som anges i  första stycket.
Lag (2021:952)
.
Särskilda bestämmelser om statsministerns tjänstebostäder och  skyddsobjekt
4 §
I lagen (2014:514) om ansvar för vissa säkerhetsfrågor  vid statsministerns tjänstebostäder finns bestämmelser om  ansvar för fysisk säkerhet och om samrådsskyldighet inför att  säkerhetsskyddsavtal ska träffas och inför beslut om  placering i säkerhetsklass.
5 §
I skyddslagen (2010:305) finns bestämmelser om förbud  mot tillträde till vissa byggnader, andra anläggningar,  områden och andra objekt.
2 kap. Grundläggande bestämmelser om säkerhetsskydd
Skyldigheter för den som bedriver säkerhetskänslig  verksamhet
1 §
Den som till någon del bedriver säkerhetskänslig  verksamhet (verksamhetsutövare) ska utreda behovet av  säkerhetsskydd (säkerhetsskyddsanalys).  Säkerhetsskyddsanalysen ska dokumenteras.
Med utgångspunkt i analysen ska verksamhetsutövaren planera  och vidta de säkerhetsskyddsåtgärder som behövs med hänsyn  till verksamhetens art och omfattning, förekomst av  säkerhetsskyddsklassificerade uppgifter och övriga  omständigheter.
Verksamhetsutövaren ska även kontrollera säkerhetsskyddet i  den egna verksamheten, anmäla och rapportera sådant som är av  vikt för säkerhetsskyddet och i övrigt vidta de åtgärder som  krävs enligt denna lag.
Så långt det är möjligt ska säkerhetsskyddsåtgärderna utformas  så att de inte medför någon skada eller annan olägenhet för  andra allmänna eller enskilda intressen.
Lag (2021:952)
.
Säkerhetsskyddsåtgärder
2 §
Informationssäkerhet ska
1. förebygga att säkerhetsskyddsklassificerade uppgifter  obehörigen röjs, ändras, görs otillgängliga eller förstörs,  och
2. förebygga skadlig inverkan i övrigt på uppgifter och  informationssystem som gäller säkerhetskänslig verksamhet.
3 §
Fysisk säkerhet ska
1. förebygga att obehöriga får tillträde till områden,  byggnader och andra anläggningar eller objekt där de kan få  tillgång till säkerhetsskyddsklassificerade uppgifter eller  där säkerhetskänslig verksamhet i övrigt bedrivs, och
2. förebygga skadlig inverkan på sådana områden, byggnader,  anläggningar eller objekt som avses i 1.
4 §
Personalsäkerhet ska
1. förebygga att personer som inte är pålitliga från  säkerhetssynpunkt deltar i en verksamhet där de kan få  tillgång till säkerhetsskyddsklassificerade uppgifter eller i  en verksamhet som av någon annan anledning är  säkerhetskänslig, och
2. säkerställa att de som deltar i säkerhetskänslig  verksamhet har tillräcklig kunskap om säkerhetsskydd.
Säkerhetsskyddsklassificering
5 §
Säkerhetsskyddsklassificerade uppgifter ska delas in i  säkerhetsskyddsklasser utifrån den skada som ett röjande av  uppgiften kan medföra för Sveriges säkerhet. Indelningen i  säkerhetsskyddsklasser ska göras enligt följande:
1. kvalificerat hemlig vid en synnerligen allvarlig skada,
2. hemlig vid en allvarlig skada,
3. konfidentiell vid en inte obetydlig skada, eller
4. begränsat hemlig vid endast ringa skada.
Säkerhetsskyddsklassificerade uppgifter som omfattas av ett  internationellt åtagande om säkerhetsskydd ska på  motsvarande sätt delas in i säkerhetsskyddsklass, om de inte  redan har klassificerats av en annan stat eller en  mellanfolklig organisation. Indelningen i  säkerhetsskyddsklass ska i sådant fall göras utifrån den  skada som ett röjande av uppgiften kan medföra för Sveriges  förhållande till annan stat eller mellanfolklig  organisation.
Anmälningsplikt
6 §
En verksamhetsutövare ska utan dröjsmål anmäla att den  bedriver säkerhetskänslig verksamhet till tillsynsmyndigheten.
När den säkerhetskänsliga verksamheten har upphört ska  verksamhetsutövaren utan dröjsmål anmäla detta till  tillsynsmyndigheten.
Lag (2021:952)
.
Säkerhetsskyddschef
7 §
Vid verksamhet som omfattas av denna lag ska det finnas en  säkerhetsskyddschef, om det inte är uppenbart obehövligt.
Säkerhetsskyddschefen ska leda och samordna  säkerhetsskyddsarbetet samt kontrollera att verksamheten  bedrivs enligt lagen och de föreskrifter som har meddelats i  anslutning till lagen. Detta ansvar kan inte delegeras.
Säkerhetsskyddschefen ska vara direkt underställd chefen för  verksamhetsutövarens verksamhet, om en sådan chef finns, och  annars verksamhetsutövarens ledning.
Lag (2021:952)
.
Bemyndigande
8 §
Regeringen eller den myndighet som regeringen bestämmer  får meddela ytterligare föreskrifter om säkerhetsskyddsanalys  samt anmälnings- och rapporteringsskyldighet enligt 1 §,  säkerhetsskyddsåtgärder enligt 2-4 §§ och  säkerhetsskyddsklassificering enligt 5 §.
Lag (2021:952)
.
9 §
Har upphävts genom
lag (2021:952)
.
10 §
Har upphävts genom
lag (2021:952)
.
11 §
Har upphävts genom
lag (2021:952)
.
12 §
Har upphävts genom
lag (2021:952)
.
13 §
Har upphävts genom
lag (2021:952)
.
14 §
Har upphävts genom
lag (2021:952)
.
15 §
Har betecknats 2 kap. 8 § genom
lag (2021:952)
.
16 §
Har upphävts genom
lag (2021:952)
.
3 kap. Säkerhetsprövning
Vem som ska säkerhetsprövas
1 §
Den som genom en anställning eller på något annat sätt ska  delta i säkerhetskänslig verksamhet ska säkerhetsprövas.  Säkerhetsprövning ska dock inte göras när det gäller
1. uppdrag som statsråd, ledamot av Europaparlamentet,  riksdagen eller kommun- och regionfullmäktige, eller
2. annat uppdrag som offentlig försvarare eller ombud inför  domstol än sådant som avser offentligt ombud enligt 27 kap. 
27 § rättegångsbalken eller integritetsskyddsombud enligt 6 §  lagen (2009:966) om Försvarsunderrättelsedomstol.
Lag (2019:985)
.
Säkerhetsprövningens syfte och innehåll
2 §
Säkerhetsprövningen syftar till att klarlägga om en  person kan antas vara lojal mot de intressen som skyddas i  denna lag och i övrigt pålitlig från säkerhetssynpunkt. Vid  säkerhetsprövningen ska sådana omständigheter beaktas som kan  antas innebära sårbarheter i säkerhetshänseende.
3 §
Säkerhetsprövningen ska göras innan deltagandet i den  säkerhetskänsliga verksamheten påbörjas och ska innefatta en  grundutredning samt registerkontroll och särskild  personutredning i den omfattning som anges i 13, 14 och 17 
§§. Om det finns särskilda skäl får säkerhetsprövningen göras  mindre omfattande.
Säkerhetsprövningen ska följas upp under den tid som  deltagandet i den säkerhetskänsliga verksamheten pågår.
3 a §
En totalförsvarspliktig som efter avslutad  grundutbildning med värnplikt har krigsplacerats enligt 3 kap. 
12 § lagen (1994:1809) om totalförsvarsplikt i en befattning  placerad i säkerhetsklass i Försvarsmaktens verksamhet ska  anses delta i säkerhetskänslig verksamhet under den tid som  beslutet om krigsplacering kvarstår.
Lag (2023:390)
.
Ansvar för säkerhetsprövningen
4 §
Säkerhetsprövningen ska utgå från uppgifter som kommit  fram när grundutredningen gjordes och den kännedom som i  övrigt finns om den som ska prövas, uppgifter som har lämnats  ut efter registerkontroll och särskild personutredning, arten  av den verksamhet som prövningen gäller samt omständigheterna  i övrigt.
Bedömningen görs av den som beslutar om anställning eller  annat deltagande i den säkerhetskänsliga verksamheten, om inte  annat följer av tredje stycket, 4 a, 4 b, 4 c eller 4 d §.
Om en myndighet har det bestämmande inflytandet över den  prövades lämplighet att delta i säkerhetskänslig verksamhet  hos en enskild verksamhetsutövare, är det i stället  myndigheten som gör den slutliga bedömningen.
Om det finns anledning till det, ska en tidigare gjord  bedömning av en persons lämplighet att delta i den  säkerhetskänsliga verksamheten omprövas.
Lag (2023:390)
.
4 a §
Bedömningen enligt 4 § görs av Domarnämnden när det  gäller den som är chef för
1. en allmän domstol eller allmän förvaltningsdomstol,
2. Arbetsdomstolen, eller
3. hyres- och arrendenämnderna i Stockholm, Göteborg eller  Malmö.
För övriga ordinarie domare i allmänna domstolar, allmänna  förvaltningsdomstolar och Arbetsdomstolen och hyresråd i  hyres- och arrendenämnder görs bedömningen av respektive  domstol eller nämnd.
Lag (2021:76)
.
4 b §
Den slutliga bedömningen enligt 4 § görs av  Transportstyrelsen när det gäller den som ska genomgå  säkerhetsprövning till följd av ett internationellt  säkerhetsskyddsåtagande på området luftfartsskydd.
Lag (2021:952)
.
4 c §
Den slutliga bedömningen enligt 4 § görs av  Riksdagsförvaltningen när det gäller anställda vid sådana  kanslier som avses i 3 kap. 6 § lagen (2016:1109) om stöd till  partigrupperna för riksdagsledamöternas arbete i riksdagen som  har placerats i säkerhetsklass för deltagande i riksdagens  eller Riksdagsförvaltningens verksamhet.
Lag (2022:443)
.
4 d §
Bedömningen enligt 4 § görs av Försvarsmakten när det  gäller totalförsvarspliktiga inför inskrivning för värnplikt  och totalförsvarspliktiga som efter avslutad grundutbildning  med värnplikt har krigsplacerats enligt 3 kap. 12 § lagen 
(1994:1809) om totalförsvarsplikt i en befattning placerad i  säkerhetsklass i Försvarsmaktens verksamhet.
Lag (2023:390)
.
Placering i säkerhetsklass
5 §
En anställning eller något annat deltagande i  säkerhetskänslig verksamhet ska placeras i säkerhetsklass i  den utsträckning som följer av 6-10 §§.
6 §
En anställning eller något annat deltagande i  säkerhetskänslig verksamhet ska placeras i säkerhetsklass 1,  om den anställde eller den som på annat sätt deltar i  verksamheten
1. i en omfattning som inte är ringa får del av uppgifter i  säkerhetsskyddsklassen kvalificerat hemlig, eller
2. till följd av sitt deltagande i verksamheten har möjlighet  att orsaka synnerligen allvarlig skada för Sveriges  säkerhet.
7 §
En anställning eller något annat deltagande i  säkerhetskänslig verksamhet ska placeras i säkerhetsklass 2,  om den anställde eller den som på annat sätt deltar i  verksamheten
1. i en omfattning som inte är ringa får del av uppgifter i  säkerhetsskyddsklassen hemlig,
2. i ringa omfattning får del av uppgifter i  säkerhetsskyddsklassen kvalificerat hemlig, eller
3. till följd av sitt deltagande i verksamheten har möjlighet  att orsaka allvarlig skada för Sveriges säkerhet.
8 §
En anställning eller något annat deltagande i  säkerhetskänslig verksamhet ska placeras i säkerhetsklass 3,  om den anställde eller den som på annat sätt deltar i  verksamheten
1. får del av uppgifter i säkerhetsskyddsklassen  konfidentiell,
2. i ringa omfattning får del av uppgifter i  säkerhetsskyddsklassen hemlig, eller
3. till följd av sitt deltagande i verksamheten har möjlighet  att orsaka en inte obetydlig skada för Sveriges säkerhet.
9 §
En anställning eller något annat deltagande i  säkerhetskänslig verksamhet ska också i andra fall än sådana  som följer av 6-8 §§ placeras i en säkerhetsklass som  motsvarar de krav på säkerhetsprövning som följer av ett  internationellt åtagande om säkerhetsskydd.
10 §
En anställning eller något annat deltagande får  placeras i säkerhetsklass endast om behovet av  säkerhetsskydd inte kan tillgodoses på något annat sätt.
11 §
En anställning i staten, en kommun eller en region som är  placerad i säkerhetsklass 1 eller 2 får endast innehas av den  som är svensk medborgare.
Om det finns särskilda skäl får regeringen i enskilda fall  medge undantag från kravet på svenskt medborgarskap.
Lag (2019:985)
.
Beslut om placering i säkerhetsklass
12 §
Riksdagen och dess myndigheter beslutar om placering  i säkerhetsklass när det gäller riksdagens  förvaltningsområde.
I övrigt beslutar regeringen om placering i säkerhetsklass.  Regeringen får meddela föreskrifter om att myndigheter och  andra får besluta om placering i säkerhetsklass. Sådan  beslutanderätt får överlåtas till enskilda endast om det  finns särskilda skäl.
Registerkontroll
13 §
Med registerkontroll avses att uppgifter hämtas från ett  register som omfattas av lagen (1998:620) om  belastningsregister eller lagen (1998:621) om  misstankeregister. Med registerkontroll avses också att  uppgifter hämtas som behandlas med stöd av
1. lagen (2018:1693) om polisens behandling av personuppgifter  inom brottsdatalagens område, eller
2. lagen (2019:1182) om Säkerhetspolisens behandling av  personuppgifter.
Lag (2019:1187)
.
14 §
Registerkontroll ska göras om anställningen eller  deltagandet i verksamheten har placerats i säkerhetsklass.  Uppgifter ska löpande hämtas under den tid deltagandet i den  säkerhetskänsliga verksamheten pågår.
För säkerhetsklass 1 eller 2 får uppgifter om den  kontrollerade som finns i belastningsregistret eller  misstankeregistret eller som behandlas med stöd av lagen 
(2018:1693) om polisens behandling av personuppgifter inom  brottsdatalagens område eller lagen (2019:1182) om  Säkerhetspolisens behandling av personuppgifter hämtas.  Motsvarande uppgifter får även hämtas om den kontrollerades  make eller sambo.
För säkerhetsklass 3 får sådana uppgifter om den kontrollerade  som finns i belastningsregistret eller misstankeregistret  eller som behandlas hos Säkerhetspolisen med stöd av lagen om  polisens behandling av personuppgifter inom brottsdatalagens  område eller lagen om Säkerhetspolisens behandling av  personuppgifter hämtas.
Om det finns synnerliga skäl får även andra uppgifter än  sådana som anges i andra och tredje styckena hämtas.
Lag (2019:1187)
.
15 §
Om det finns särskilda skäl, får registerkontroll av  någon som ska delta i säkerhetskänslig verksamhet göras utan  föregående placering i säkerhetsklass. Vid en sådan kontroll  får de uppgifter om den kontrollerade som anges i 14 § tredje  stycket hämtas.
Regeringen får meddela föreskrifter om sådan registerkontroll  som avses i första stycket. Föreskrifterna får dock inte  gälla för riksdagen och dess myndigheter.
16 §
Bestämmelser om registerkontroll finns också i 5 kap. om  internationell säkerhetsskyddssamverkan och säkerhetsintyg.
Lag (2021:952)
.
Särskild personutredning
17 §
En särskild personutredning ska göras vid en  registerkontroll som avser sådan anställning eller annat  deltagande i verksamhet som har placerats i säkerhetsklass 1  eller 2. Utredningen ska omfatta en undersökning av den  kontrollerades ekonomiska förhållanden. I övrigt ska  utredningen ha den omfattning som behövs.
Krav på samtycke
18 §
Registerkontroll och särskild personutredning får  göras endast om den som säkerhetsprövningen gäller har lämnat  sitt samtycke. Samtycket ska anses gälla också kontroller och  utredningar under den tid som deltagandet i den  säkerhetskänsliga verksamheten pågår.
18 a §
Kravet på samtycke till registerkontroll i 18 § gäller  inte en totalförsvarspliktig som skrivs in för värnplikt  enligt lagen (1994:1809) om totalförsvarsplikt. Kravet gäller  inte heller en totalförsvarspliktig som efter avslutad  grundutbildning med värnplikt har krigsplacerats enligt den  lagen.
Undantaget från kravet på samtycke gäller under den tid som  deltagandet i den säkerhetskänsliga verksamheten pågår.
Undantaget gäller endast för sådan registerkontroll som ska  göras för placering i säkerhetsklass 3.
Lag (2023:390)
.
Utlämnande av uppgifter för säkerhetsprövning
19 §
En uppgift som har kommit fram vid en  registerkontroll eller särskild personutredning får lämnas ut  för säkerhetsprövning endast om uppgiften i det enskilda  fallet kan antas ha betydelse för prövningen enligt 3 kap. 
2 §. För att en uppgift som gäller den kontrollerades make  eller sambo ska lämnas ut krävs därutöver att utlämnandet är  absolut nödvändigt.
Säkerhets- och integritetsskyddsnämnden beslutar om huruvida  uppgifter som kommit fram vid en registerkontroll och  särskild personutredning ska lämnas ut för  säkerhetsprövning.
20 §
Innan en uppgift lämnas ut för säkerhetsprövning ska  den som uppgiften gäller ges tillfälle att yttra sig över  uppgiften. Detta gäller dock inte om uppgiften omfattas av  sekretess i förhållande till den enskilde enligt någon annan  bestämmelse i offentlighets- och sekretesslagen (2009:400) än 
35 kap. 3 §.
Även om uppgiften omfattas av sådan sekretess ska den som  uppgiften gäller ges tillfälle att yttra sig innan uppgiften  lämnas ut, om hans eller hennes intresse av att få yttra sig  skäligen bör ha företräde framför det intresse som  sekretessen ska skydda.
21 §
Sedan ett beslut har fattats med anledning av en  säkerhetsprövning ska de handlingar som överlämnats snarast  återställas till den överlämnande myndigheten, om inte den  har beslutat något annat.
4 kap. Skyldigheter när en annan aktör kan få tillgång till  säkerhetskänslig verksamhet
Säkerhetsskyddsavtal
1 §
En verksamhetsutövare som avser att genomföra en  upphandling, ingå ett avtal eller inleda en samverkan eller  ett samarbete med en annan aktör ska ingå ett  säkerhetsskyddsavtal med aktören, om aktören genom förfarandet  kan få tillgång till
1. säkerhetsskyddsklassificerade uppgifter i  säkerhetsskyddsklassen konfidentiell eller högre, eller
2. annan säkerhetskänslig verksamhet av motsvarande betydelse  för Sveriges säkerhet.
Verksamhetsutövaren ska även ingå ett säkerhetsskyddsavtal med  en underleverantör som anlitas för att fullgöra den andra  aktörens förpliktelse, om underleverantören genom sitt uppdrag  kan få en sådan tillgång till den säkerhetskänsliga  verksamheten som anges i första stycket.
Ett säkerhetsskyddsavtal ska ingås innan motparten kan få  tillgång till den säkerhetskänsliga verksamheten.
Lag (2021:952)
.
2 §
Mellan statliga myndigheter gäller kravet på  säkerhetsskyddsavtal enligt 1 § endast vid anskaffning av en  vara, tjänst eller byggentreprenad.
Lag (2021:952)
.
3 §
Ett säkerhetsskyddsavtal ska innehålla de krav på  motparten som behövs för att kraven på säkerhetsskydd enligt 
2 kap. 1 § ska kunna tillgodoses.
Ett säkerhetsskyddsavtal ska även reglera hur  verksamhetsutövaren ska få kontrollera att motparten följer  säkerhetsskyddsavtalet och att verksamhetsutövaren har rätt  att revidera avtalet om det krävs på grund av ändrade  förhållanden.
Lag (2021:952)
.
4 §
Vid säkerhetsprövning enligt ett säkerhetsskyddsavtal  tillämpas bestämmelserna i 3 kap. och föreskrifter som har  meddelats i anslutning till de bestämmelserna.
Lag (2021:952)
.
5 §
Verksamhetsutövaren ska kontrollera att motparten följer  säkerhetsskyddsavtalet och revidera avtalet om det krävs på  grund av ändrade förhållanden.
Om motparten inte följer säkerhetsskyddsavtalet, ska  verksamhetsutövaren vidta de åtgärder som behövs för att  tillgodose kraven på säkerhetsskydd.
Lag (2021:952)
.
6 §
Regeringen eller den myndighet som regeringen bestämmer  får meddela ytterligare föreskrifter om säkerhetsskyddsavtal  enligt 1 och 3-5 §§.
Regeringen får meddela föreskrifter om undantag från  skyldigheten att ingå säkerhetsskyddsavtal. Om det finns  särskilda skäl får regeringen också besluta om sådana undantag  i enskilda fall.
Lag (2021:952)
.
Skyldigheter inför förfaranden som kräver säkerhetsskyddsavtal
7 §
En verksamhetsutövare som avser att genomföra ett  förfarande som innebär ett krav på säkerhetsskyddsavtal enligt 
1 § första stycket ska göra en särskild  säkerhetsskyddsbedömning och lämplighetsprövning enligt 8 §.  Verksamhetsutövaren ska också samråda enligt 9 §.
Regeringen får meddela föreskrifter om undantag från första  stycket. Om det finns särskilda skäl får regeringen också  besluta om sådana undantag i enskilda fall.
För överlåtelser av säkerhetskänslig verksamhet och viss  egendom gäller i stället 13-20 §§.
Lag (2021:952)
.
8 §
Innan ett sådant förfarande som avses i 1 § första stycket  inleds ska verksamhetsutövaren genom en särskild  säkerhetsskyddsbedömning identifiera vilka  säkerhetsskyddsklassificerade uppgifter eller vilken  säkerhetskänslig verksamhet i övrigt som den andra aktören kan  få tillgång till och som kräver säkerhetsskydd.
Med utgångspunkt i den särskilda säkerhetsskyddsbedömningen  och övriga omständigheter ska verksamhetsutövaren pröva om det  planerade förfarandet är lämpligt från  säkerhetsskyddssynpunkt.
Den särskilda säkerhetsskyddsbedömningen och  lämplighetsprövningen ska dokumenteras.
Om lämplighetsprövningen leder till bedömningen att det  planerade förfarandet är olämpligt från  säkerhetsskyddssynpunkt, får det inte inledas.
Lag (2021:952)
.
9 §
Om lämplighetsprövningen enligt 8 § leder till bedömningen  att det planerade förfarandet inte är olämpligt från  säkerhetsskyddssynpunkt, ska verksamhetsutövaren innan den  inleder förfarandet samråda med tillsynsmyndigheten, om det  planerade förfarandet innebär att den andra aktören kan få  tillgång till
1. säkerhetsskyddsklassificerade uppgifter i  säkerhetsskyddsklassen hemlig eller högre, eller
2. annan säkerhetskänslig verksamhet av motsvarande betydelse  för Sveriges säkerhet.
Tillsynsmyndigheten får besluta att förelägga  verksamhetsutövaren att vidta åtgärder enligt denna lag och  föreskrifter som har meddelats i anslutning till lagen.
Lag (2021:952)
.
10 §
Om verksamhetsutövaren inte samråder med  tillsynsmyndigheten trots att det finns en skyldighet att göra  det, får tillsynsmyndigheten inleda samrådet.
Lag (2021:952)
.
11 §
Om ett beslut om föreläggande enligt 9 § inte följs eller  om det planerade förfarandet är olämpligt från  säkerhetsskyddssynpunkt även om ytterligare åtgärder vidtas,  får tillsynsmyndigheten besluta att det planerade förfarandet  inte får genomföras (förbud).
Lag (2021:952)
.
12 §
Om ett pågående förfarande som omfattas av ett krav på  säkerhetsskyddsavtal enligt 1 § är olämpligt från  säkerhetsskyddssynpunkt, får tillsynsmyndigheten besluta om de  förelägganden mot verksamhetsutövaren och den andra aktören i  förfarandet som behövs för att förhindra skada för Sveriges  säkerhet. Ett sådant beslut om föreläggande får förenas med  vite.
Lag (2021:952)
.
Skyldigheter inför överlåtelse av säkerhetskänslig verksamhet  och viss egendom
13 §
En verksamhetsutövare ska göra en särskild  säkerhetsskyddsbedömning och lämplighetsprövning enligt 14 §  och samråda enligt 15 §, om verksamhetsutövaren avser att  överlåta
1. hela eller någon del av den säkerhetskänsliga verksamheten,  eller
2. egendom som har betydelse för Sveriges säkerhet eller ett  för Sverige förpliktande internationellt åtagande om  säkerhetsskydd.
Första stycket gäller inte för överlåtelser av fast egendom.
Regeringen får meddela föreskrifter om ytterligare undantag  från första stycket. Om det finns särskilda skäl får  regeringen också besluta om sådana undantag i enskilda fall.
Lag (2021:952)
.
14 §
Innan ett förfarande för sådan överlåtelse som avses i 
13 § inleds ska verksamhetsutövaren genom en särskild  säkerhetsskyddsbedömning identifiera vilka  säkerhetsskyddsklassificerade uppgifter eller vilken  säkerhetskänslig verksamhet i övrigt som förvärvaren kan få  tillgång till och som kräver säkerhetsskydd.
Med utgångspunkt i den särskilda säkerhetsskyddsbedömningen  och övriga omständigheter ska verksamhetsutövaren pröva om  överlåtelsen är lämplig från säkerhetsskyddssynpunkt.
Den särskilda säkerhetsskyddsbedömningen och  lämplighetsprövningen ska dokumenteras.
Om lämplighetsprövningen leder till bedömningen att  överlåtelsen är olämplig från säkerhetsskyddssynpunkt, får  överlåtelsen inte genomföras.
Lag (2021:952)
.
15 §
Om lämplighetsprövningen enligt 14 § leder till  bedömningen att överlåtelsen inte är olämplig från  säkerhetsskyddssynpunkt, ska verksamhetsutövaren samråda med  tillsynsmyndigheten.
Tillsynsmyndigheten får besluta att förelägga  verksamhetsutövaren att vidta åtgärder för att fullgöra sina  skyldigheter enligt denna lag och föreskrifter som har  meddelats i anslutning till lagen.
Skyldigheten att samråda och det som anges i andra stycket om  verksamhetsutövaren gäller även den som avser att överlåta  aktier eller andelar i säkerhetskänslig verksamhet, dock inte  aktier i aktiebolag som är publika enligt aktiebolagslagen 
(2005:551).
Lag (2021:952)
.
16 §
Om överlåtaren inte samråder med tillsynsmyndigheten  trots att det finns en skyldighet att göra det, får  tillsynsmyndigheten inleda samrådet.
Lag (2021:952)
.
17 §
Om ett beslut om föreläggande enligt 15 § inte följs  eller om överlåtelsen är olämplig från säkerhetsskyddssynpunkt  även om ytterligare åtgärder vidtas, får tillsynsmyndigheten  besluta att överlåtelsen inte får genomföras (förbud).
Lag (2021:952)
.
18 §
En överlåtelse i strid med ett förbud enligt 17 § är  ogiltig.
Om en överlåtelse har genomförts utan samråd enligt 15 eller 
16 § och förutsättningarna för ett förbud enligt 17 § är  uppfyllda, får tillsynsmyndigheten i efterhand besluta om ett  sådant förbud. Överlåtelsen är då ogiltig.
Lag (2021:952)
.
19 §
Om en överlåtelse är ogiltig enligt 18 § får  tillsynsmyndigheten besluta om de förelägganden mot  överlåtaren och förvärvaren som behövs för att förhindra skada  för Sveriges säkerhet. Ett sådant beslut om föreläggande får  förenas med vite.
Lag (2021:952)
.
20 §
En verksamhetsutövare som avser att överlåta hela eller  någon del av den säkerhetskänsliga verksamheten ska upplysa  förvärvaren om att denna lag gäller för verksamheten. En sådan  upplysning ska innehålla information om de skyldigheter som  enligt 2 kap. 1 § gäller för en verksamhetsutövare.
Lag (2021:952)
.
5 kap. Internationell säkerhetsskyddssamverkan och  säkerhetsintyg
Säkerhetsintyg
1 §
Ett säkerhetsintyg får utfärdas för personer som har  hemvist i Sverige och leverantörer med säte i Sverige när en  annan stat eller en mellanfolklig organisation har ansökt om  ett sådant intyg, om
1. behov av ett sådant intyg finns vid internationell  samverkan om säkerhetskänslig verksamhet enligt denna lag,  eller
2. intyget, utöver vad som följer av 1, kan underlätta för en  person eller för en leverantör att delta i en verksamhet som  en annan stat eller en mellanfolklig organisation bedömer  vara i behov av säkerhetsskydd.
Ett intyg enligt första stycket får utfärdas endast om  deltagandet avser verksamhet i eller för en stat eller en  mellanfolklig organisation som omfattas av ett  internationellt åtagande om säkerhetsskydd. Om det finns  särskilda skäl får regeringen besluta att ett intyg får  utfärdas trots att det inte finns något internationellt  åtagande om säkerhetsskydd.
Lag (2021:952)
.
2 §
Om det behövs för att ett säkerhetsintyg ska kunna  utfärdas får det göras en säkerhetsprövning som innefattar  registerkontroll enligt 3 kap. 13 §. Vid en sådan  registerkontroll får också en särskild personutredning enligt 
3 kap. 17 § göras.
Lag (2021:952)
.
3 §
För ärenden om säkerhetsintyg gäller bestämmelserna om  säkerhetsprövning i 3 kap. 2 §, 4 § första stycket, 13 §, 
14 § andra-fjärde styckena och 17-21 §§.
Lag (2021:952)
.
Registerkontroll på ansökan av en annan stat eller en  mellanfolklig organisation
4 §
Registerkontroll enligt 3 kap. 13 § får göras när en  annan stat eller en mellanfolklig organisation har ansökt om  ett sådant underlag, om
1. den person som ansökan gäller har eller har haft hemvist i  Sverige, och
2. personen genom anställning eller på annat sätt ska delta i  en verksamhet där det för deltagandet ställs krav som  motsvarar bestämmelserna i denna lag om registerkontroll vid  säkerhetsprövning.
Vid registerkontroll enligt första stycket får också en  särskild personutredning enligt 3 kap. 17 § göras.
Lag (2021:952)
.
5 §
Vid ärenden enligt 4 § gäller bestämmelserna om  registerkontroll, särskild personutredning och samtycke i 
3 kap. 13 §, 14 § andra-fjärde styckena och 17-21 §§.
Lag (2021:952)
.
Vem som beslutar om registerkontroll och utfärdar intyg
6 §
Regeringen kan med stöd av 8 kap. 7 § regeringsformen  meddela föreskrifter om vilken myndighet som beslutar om  registerkontroll enligt 2 och 4 §§, utfärdar intyg enligt 1 §  och lämnar underlag enligt 4 §.
Lag (2021:952)
.
6 kap. Tillsyn
Tillsynsmyndighetens uppdrag
1 §
Den myndighet som regeringen bestämmer ska vara  tillsynsmyndighet.
Tillsynsmyndigheten ska utöva tillsyn över att  verksamhetsutövare följer lagen och de föreskrifter som har  meddelats i anslutning till lagen. I det syftet får  tillsynsmyndigheten även utöva tillsyn hos de aktörer som  verksamhetsutövare har ingått säkerhetsskyddsavtal med.
Lag (2021:952)
.
Tillsynsmyndighetens undersökningsbefogenheter
2 §
Den som står under tillsyn ska på begäran tillhandahålla  tillsynsmyndigheten den information som behövs för tillsynen.
Lag (2021:952)
.
3 §
Tillsynsmyndigheten har i den omfattning som det behövs  för tillsynen rätt att få tillträde till områden, lokaler och  andra utrymmen, dock inte bostäder, som används i verksamhet  som omfattas av tillsyn.
Lag (2021:952)
.
4 §
Tillsynsmyndigheten får besluta att förelägga den som står  under tillsyn att tillhandahålla information och ge tillträde  enligt 2 och 3 §§. Ett sådant beslut om föreläggande får  förenas med vite.
Lag (2021:952)
.
5 §
Tillsynsmyndigheten får begära handräckning av  Kronofogdemyndigheten för att genomföra de åtgärder som avses  i 2 och 3 §§. Vid handräckning gäller bestämmelserna i  utsökningsbalken om verkställighet av förpliktelser som inte  avser betalningsskyldighet, avhysning eller avlägsnande.
Lag (2021:952)
.
Åtgärdsförelägganden
6 §
Tillsynsmyndigheten får besluta att förelägga en  verksamhetsutövare att vidta åtgärder för att fullgöra sina  skyldigheter enligt denna lag och föreskrifter som har  meddelats i anslutning till lagen. Ett sådant beslut om  föreläggande får förenas med vite.
Lag (2021:952)
.
7 kap. Administrativa sanktionsavgifter
Överträdelser som kan leda till sanktionsavgift
1 §
Tillsynsmyndigheten får besluta att ta ut en  sanktionsavgift av en verksamhetsutövare som
1. har åsidosatt sina skyldigheter enligt någon av
a) 2 kap. 1 § första eller andra stycket, 5 §, 6 § första  stycket eller 7 § eller föreskrifter som har meddelats i  anslutning till de bestämmelserna,
b) 3 kap. 1-4 eller 6-9 §§ eller 11 § första stycket eller  föreskrifter som har meddelats i anslutning till de  bestämmelserna,
c) 4 kap. 1 eller 3 §, 9 § första stycket eller 15 § första  stycket eller föreskrifter som har meddelats i anslutning till  de bestämmelserna,
2. inte har kontrollerat säkerhetsskyddet i den egna  verksamheten enligt 2 kap. 1 § tredje stycket eller  föreskrifter som har meddelats i anslutning till den  bestämmelsen,
3. inte har kontrollerat att motparten följer  säkerhetsskyddsavtalet enligt 4 kap. 5 § första stycket eller  föreskrifter som har meddelats i anslutning till den  bestämmelsen,
4. har inlett ett förfarande i strid med ett förbud som har  meddelats med stöd av 4 kap. 11 § eller har genomfört en  överlåtelse i strid med ett förbud som har meddelats med stöd  av 4 kap. 17 §, eller
5. har lämnat oriktiga uppgifter i samband med samråd enligt 
4 kap. 9 eller 15 § eller tillsyn.
Lag (2021:952)
.
2 §
Tillsynsmyndigheten får besluta att ta ut en  sanktionsavgift av en aktie- eller andelsägare som
1. inte har samrått enligt 4 kap. 15 § eller föreskrifter som  har meddelats i anslutning till den bestämmelsen,
2. har genomfört en överlåtelse i strid med ett förbud som har  meddelats med stöd av 4 kap. 17 §, eller
3. har lämnat oriktiga uppgifter i samband med samråd enligt 
4 kap. 15 §.
Lag (2021:952)
.
När sanktionsavgift ska tas ut
3 §
Vid bedömningen av om en sanktionsavgift ska tas ut ska  särskild hänsyn tas till
1. den skada eller sårbarhet för Sveriges säkerhet som  uppstått till följd av överträdelsen,
2. om överträdelsen har varit uppsåtlig eller berott på  oaktsamhet,
3. vad verksamhetsutövaren eller aktie- eller andelsägaren har  gjort för att överträdelsen ska upphöra och för att begränsa  dess verkningar, och
4. om verksamhetsutövaren eller aktie- eller andelsägaren  tidigare har begått en överträdelse.
Lag (2021:952)
.
Hur sanktionsavgiften ska bestämmas
4 §
En sanktionsavgift ska bestämmas till lägst 25 000 kronor  och högst 50 000 000 kronor. Sanktionsavgiften för en statlig  myndighet, kommun eller region ska dock bestämmas till högst 
10 000 000 kronor.
Lag (2021:952)
.
5 §
När sanktionsavgiftens storlek bestäms ska särskild hänsyn  tas till de omständigheter som anges i 3 § och till den vinst  som den avgiftsskyldige gjort till följd av överträdelsen.
Lag (2021:952)
.
6 §
En sanktionsavgift får efterges helt eller delvis om  överträdelsen är ringa eller ursäktlig eller om det annars med  hänsyn till omständigheterna skulle vara oskäligt att ta ut  avgiften.
Lag (2021:952)
.
Beslut om sanktionsavgift
7 §
En sanktionsavgift får inte beslutas om överträdelsen  omfattas av ett föreläggande om vite och överträdelsen ligger  till grund för en ansökan om utdömande av vitet.
Lag (2021:952)
.
8 §
En sanktionsavgift får endast beslutas om den som avgiften  ska tas ut av har fått tillfälle att yttra sig inom två år  från det att överträdelsen ägde rum.
Ett beslut om sanktionsavgift ska delges.
Lag (2021:952)
.
Betalning av sanktionsavgift
9 §
En sanktionsavgift ska betalas till tillsynsmyndigheten  inom 30 dagar från det att beslutet om att ta ut avgiften har  fått laga kraft eller inom den längre tid som anges i  beslutet.
Om sanktionsavgiften inte betalas inom den tid som anges i  första stycket, ska myndigheten lämna den obetalda avgiften  för indrivning. Bestämmelser om indrivning finns i lagen 
(1993:891) om indrivning av statliga fordringar m.m. Vid  indrivning får verkställighet ske enligt utsökningsbalken.
En sanktionsavgift tillfaller staten.
Lag (2021:952)
.
10 §
En beslutad sanktionsavgift faller bort till den del  beslutet om avgiften inte har verkställts inom fem år från det  att beslutet fick laga kraft.
Lag (2021:952)
.
8 kap. Övriga bestämmelser
Tystnadsplikt
1 §
Den som med stöd av denna lag har fått del av  uppgifter som förekommer i angelägenhet som avser  säkerhetsprövning får inte obehörigen röja eller utnyttja  dessa uppgifter.
I det allmännas verksamhet tillämpas i stället bestämmelserna  i offentlighets- och sekretesslagen (2009:400).
Lag (2021:952)
.
2 §
Den som på grund av anställning eller på annat sätt  deltar eller har deltagit i säkerhetskänslig verksamhet får  inte obehörigen röja eller utnyttja  säkerhetsskyddsklassificerade uppgifter.
I det allmännas verksamhet tillämpas i stället bestämmelserna  i offentlighets- och sekretesslagen (2009:400).
Lag (2021:952)
.
Sekretessbrytande bestämmelse
3 §
Sekretess hindrar inte att den myndighet som avses i 
5 kap. 6 § i ett ärende om underlag för säkerhetsprövning  enligt 5 kap. 4 § lämnar ut en uppgift som har kommit fram vid  registerkontroll eller särskild personutredning till en  utländsk myndighet eller en mellanfolklig organisation, om det  står klart att ett sådant utlämnande är förenligt med svenska  intressen.
Lag (2021:952)
.
Överklagande
4 §
Beslut om föreläggande enligt 4 kap. 9 och 15 §§ och 
6 kap. 4 och 6 §§ eller sanktionsavgift enligt 7 kap. får  överklagas till Förvaltningsrätten i Stockholm. När ett sådant  beslut överklagas är tillsynsmyndigheten motpart.  Prövningstillstånd krävs vid överklagande till kammarrätten.
Beslut om förbud enligt 4 kap. 11, 17 och 18 §§ och  föreläggande enligt 4 kap. 12 och 19 §§ får överklagas till  regeringen.
Andra beslut enligt denna lag får inte överklagas.
Lag (2021:952)
.
Övergångsbestämmelser
2018:585
1. Denna lag träder i kraft den 1 april 2019.
2. Genom lagen upphävs säkerhetsskyddslagen (1996:627).
3. Den upphävda lagen gäller dock fortfarande för beslut om  placering i säkerhetsklass som har meddelats före  ikraftträdandet, dock längst till dess att ett motsvarande  beslut om placering i säkerhetsklass meddelas enligt denna  lag. Ett sådant beslut ska meddelas senast vid utgången av 
2024.
4. Beslut om registerkontroll enligt 14 § i den upphävda  lagen ska i den utsträckning som regeringen föreskriver  motsvara ett beslut om placering i säkerhetsklass 3 enligt  denna lag, dock längst till dess att ett nytt beslut om  säkerhetsklass meddelas enligt denna lag. Ett sådant beslut  ska meddelas senast vid utgången av 2024.
5. Äldre föreskrifter gäller fortfarande för uppgifter som  hämtas från Säkerhetspolisen och som behandlas med stöd av  polisdatalagen (2010:361).
Lag (2018:1715)
.
2021:952
1. Denna lag träder i kraft den 1 december 2021.
2. Äldre föreskrifter gäller fortfarande för ärenden om samråd  som har inletts före ikraftträdandet.
3. Den upphävda 2 kap. 6 § gäller för säkerhetsskyddsavtal som  har ingåtts före ikraftträdandet.
4. En sanktionsavgift enligt 7 kap. får beslutas endast för  överträdelser som skett efter ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.