Title: Förordning (2015:307) om ersättning för skyddsutrustning och installation av skyddsutrustning i järnvägens kommunikationssystem
SFS Number: Svensk författningssamling 2015:307
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015307-om-ersattning-for_sfs-2015-307/
Source Link: http://rkrattsbaser.gov.se/sfst?bet=2015:307
Amendment Register Link: http://rkrattsbaser.gov.se/sfsr?bet=2015:307
Ministry/Authority: Landsbygds- och infrastrukturdepartementet RSIB TP
Issued: 2015-05-28
Metadata: {"Utfärdad": "2015-05-28", "Ändrad": "t.o.m. SFS 2022:426"}

==================================================

Förordning (2015:307) om ersättning för skyddsutrustning och installation av skyddsutrustning i järnvägens kommunikationssystem
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:307
Departement/myndighet
:   
Landsbygds- och infrastrukturdepartementet RSIB TP
Utfärdad
:   
2015-05-28
Ändrad
:   
t.o.m. SFS 2022:426
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens tillämpningsområde
1 §
Ersättning enligt denna förordning får, i mån av tillgång  på medel, lämnas för kostnader för inköp och installation av  utrustning för att skydda mottagare för järnvägens  radiokommunikationssystem, GSM-R, mot störningar till följd av  signaler från allmänna mobila kommunikationssystem.
Ersättning får lämnas till fordonsinnehavare för de fordon som  vid tidpunkten för beslutet om ersättning används i  järnvägstrafik eller arbete på järnvägsnätet i Sverige. Samma  sak gäller för fordon som ska användas enligt en beslutad  kommande tågplan.
De termer som används i denna förordning har samma betydelse  som i järnvägsmarknadslagen (2022:365), järnvägstekniklagen 
(2022:366), järnvägssäkerhetslagen (2022:367) och lagen 
(2022:368) om nationella järnvägssystem. Förordning (2022:426).
Allmänna villkor
2 §
Ersättning får lämnas för faktiska kostnader för inköp och installation av skyddsutrustning i järnvägsfordons
1. CAB-radio, och
2. EDOR (ETCS Data Only Radio).
För att ersättning ska få lämnas ska skyddsutrustningen och installationen av den minst uppfylla ett av nedanstående krav för CAB-radio:
- för radiomoduler, skyddskraven i ETSI-specifikation TS 102 933-1 V1.3.1 (2014-06),
- för ny CAB-radio, skyddskraven i ETSI-specifikation TS 102 933-1 V1.3.1 (2014-06), och
- för filter, skyddskraven i Trafikverkets tekniska specifikation TRV 2014/71742, "Type 2, Passive Low pass filter".
För att ersättning ska få lämnas för EDOR ska EDOR skyddas med filter som ska uppfylla skyddskraven i Trafikverkets tekniska specifikation TRV 2014/71742, "Type 1, Passive downlink and uplink Band pass filter".
3 §
Ersättning får lämnas med högst följande belopp:
- 37 500 kr per CAB-radio och 45 000 kr per EDOR om  skyddsutrustningen är inköpt och installerad före den 1 mars 
2016,
- 18 750 kr per CAB-radio och 22 500 kr per EDOR om  skyddsutrustningen är inköpt och installerad efter den 29  februari 2016 men före den 1 januari 2018.
För det första fordonet i en fordonsserie får ersättning  också lämnas för faktiska kostnader för projektering och  framtagande av installationsanvisningar med högst hälften av  de angivna beloppen för CAB-radio respektive EDOR enligt  första stycket. Med fordonsserie avses fordon för vilka samma  projekteringar och installationsanvisningar för  skyddsutrustning kan användas.
Ersättning får inte lämnas för skyddsutrustning som är inköpt  eller installerad efter den 31 december 2017.
Förordning (2016:769).
4 §
Om det finns särskilda skäl, får ersättning lämnas för skyddsutrustning och installation av denna, även om villkoren i 2 § andra och tredje styckena inte är uppfyllda. En förutsättning för detta är att det vid prövningen bedöms att GSM-R med en sådan utrustning kommer att fungera tillförlitligt och säkert med hänsyn till störningar på mottagare till följd av signaler från allmänna mobila kommunikationssystem.
Ansökan och beslut
5 §
Trafikverket prövar frågor om ersättning enligt denna  förordning. Ansökan om ersättning sker i efterhand och ska,  om inte Trafikverket i det enskilda fallet medger annat, ske  skriftligen på blankett som fastställs av Trafikverket.
Sökanden ska lämna Trafikverket de uppgifter och underlag som  verket behöver för att kunna pröva en ansökan om  ersättning.
Ansökningar ska prövas i den ordning som de  kommit in till Trafikverket, om det inte finns särskilda skäl  till annan ordning i det enskilda fallet.
En ansökan om ersättning ska ha kommit in till Trafikverket  senast den 1 april 2018. Förordning (2016:769).
6 §
Trafikverket ska vid prövningen samråda med Transportstyrelsen, om behov finns.
Om Trafikverket beviljar ersättning, ska verket betala ut ersättningen.
7 §
Trafikverket får i enskilda fall medge att ansökan om ersättning sker på förhand och utbetalning av ersättning sker i förskott.
Om ersättning har betalats ut enligt första stycket, ska sökanden omedelbart efter det att åtgärderna slutförts lämna de uppgifter och underlag som avses i 5 §.
8 §
Ett beslut om ersättning ska förenas med de villkor som behövs för tillsyn och uppföljning av hur ersättningen används. Villkoren ska framgå av beslutet.
Omprövning av beslut samt återkrav
9 §
Om sökanden genom oriktiga eller ofullständiga uppgifter föranlett att ersättning har beviljats eller beviljats med ett för högt belopp, får ersättningen krävas åter, helt eller delvis, inom tio år från utbetalningen. Detsamma gäller om ersättningsmottagaren bryter mot villkor eller föreskrifter som gäller för ersättningen. Om det finns särskilda skäl, får Trafikverket efterge kravet på återbetalning helt eller delvis.
Om ett belopp som har återkrävts med stöd av första stycket inte betalas i rätt tid, ska dröjsmålsränta enligt 6 §
räntelagen (1975:635) tas ut på beloppet. Om det finns särskilda skäl, får Trafikverket besluta att sätta ned räntekravet helt eller delvis.
10 §
Om inköp eller åtgärder inte utförts i enlighet med ett beslut, får Trafikverket upphäva beslutet eller besluta att ersättning ska lämnas med ett lägre belopp.
Bemyndigande
11 §
Trafikverket får meddela föreskrifter om verkställigheten av denna förordning.
Överklagande
12 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol. Andra  beslut än beslut enligt 10 § får dock inte överklagas.
Förordning (2018:885).
Övergångsbestämmelser
2015:307
1. Denna förordning träder i kraft den 25 juni 2015.
2. Ersättning enligt förordningen får dock lämnas för åtgärder som vidtagits från och med den 5 januari 2015.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.