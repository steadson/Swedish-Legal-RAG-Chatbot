Title: Förordning (2016:157) om erkännande av yrkeskvalifikationer
SFS Number: Svensk författningssamling 2016:157
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016157-om-erkannande-av_sfs-2016-157/
Source Link: http://rkrattsbaser.gov.se/sfst?bet=2016:157
Amendment Register Link: http://rkrattsbaser.gov.se/sfsr?bet=2016:157
Ministry/Authority: Utrikesdepartementet HI
Issued: 2016-03-03
Metadata: {"Utfärdad": "2016-03-03", "Ändrad": "t.o.m. SFS 2025:688"}

==================================================

Förordning (2016:157) om erkännande av yrkeskvalifikationer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:157
Departement/myndighet
:   
Utrikesdepartementet HI
Utfärdad
:   
2016-03-03
Ändrad
:   
t.o.m. SFS 2025:688
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Tillfällig yrkesutövning i Sverige
3 kap. Etablering i Sverige
4 kap. Förfarandet i ärenden om erkännande av  yrkeskvalifikationer
5 kap. Förfarandet i ärenden om europeiskt yrkeskort för  yrkesutövning i Sverige
6 kap. Förfarandet i ärenden om europeiskt yrkeskort för  yrkesutövning i en annan stat
7 kap. Myndighetsuppgifter
8 kap. Myndighetssamarbete
9 kap. Anmälnings- och rapporteringsskyldighet  till Europeiska kommissionen
10 kap. Bemyndiganden
11 kap. Besluts giltighet och överklagande
Övergångsbestämmelser
1 kap. Inledande bestämmelser
Syfte och tillämpningsområde
1 §
Denna förordning kompletterar bestämmelserna i lagen 
(2016:145) om erkännande av yrkeskvalifikationer. Genom  förordningen genomförs allmänna bestämmelser i  Europaparlamentets och rådets direktiv 2005/36/EG av den 7  september 2005 om erkännande av yrkeskvalifikationer, i  lydelsen enligt Europaparlamentets och rådets direktiv 
2013/55/EU (yrkeskvalifikationsdirektivet).
Särskilda bestämmelser som genomför delar av  yrkeskvalifikationsdirektivet som endast rör vissa reglerade  yrken finns i de författningar där utövandet av dessa yrken  regleras.
2 §
Denna förordning har samma tillämpningsområde som lagen 
(2016:145) om erkännande av yrkeskvalifikationer.
Uttryck i förordningen
3 §
De uttryck som anges i 5 § lagen (2016:145) om erkännande  av yrkeskvalifikationer har samma innebörd i denna  förordning.
I denna förordning avses med
1. anpassningsperiod: utövande av ett reglerat yrke i Sverige  i högst tre år som sker under en behörig yrkesutövares ansvar  och som bedöms av en behörig myndighet och eventuellt följs  av kompletterande utbildning,
2. lämplighetsprov: ett prov som gäller yrkesutövarens  yrkeskunnighet, färdigheter och kompetens och som anordnas  eller godtas av en behörig myndighet i syfte att bedöma  förmågan att utöva ett reglerat yrke,
3. livslångt lärande: all allmän utbildning, yrkesutbildning,  icke-formell utbildning och informellt lärande som sker genom  livet och leder till ökade kunskaper och färdigheter och ökad  kompetens,
4. säkerhetsyrken eller hälso- och sjukvårdsyrken som inte  erkänns automatiskt: yrken som har konsekvenser för säkerhet  eller folkhälsa och som förutsätter yrkeskvalifikationer som  inte erkänns automatiskt enligt lagen om erkännande av  yrkeskvalifikationer,
5. ECTS-poäng: poäng enligt det meritsystem för högre  utbildning som används i det europeiska området för högre  utbildning, och
6. IMI: informationssystemet för den inre marknaden.
2 kap. Tillfällig yrkesutövning i Sverige
Användning av yrkestitel
1 §
En yrkesutövare som med stöd av lagen (2016:145) om  erkännande av yrkeskvalifikationer tillfälligt utövar sitt  yrke i Sverige ska utöva yrket under etableringsstatens  yrkestitel, om inte något annat framgår av någon av de  författningar som anges i 2 §.
Yrkestiteln ska anges på ett i etableringsstaten officiellt  språk och på ett sätt som innebär att förväxling med den  svenska yrkestiteln undviks. Om det inte finns en sådan titel  i etableringsstaten, ska yrkesutövaren i stället ange sitt  bevis på formella kvalifikationer på ett i etableringsstaten  officiellt språk.
2 §
Bestämmelser om tillfällig yrkesutövning under svensk  yrkestitel finns i fråga om
1. hälso- och sjukvårdsyrken, i patientsäkerhetsförordningen 
(2010:1369) och i föreskrifter som har meddelats i anslutning  till den förordningen,
2. väktare, i föreskrifter som har meddelats i anslutning  till förordningen (1989:149) om bevakningsföretag m.m., och
3. veterinärer, i lagen (2009:302) om verksamhet inom djurens  hälso- och sjukvård.
Förhandsunderrättelse
3 §
Bestämmelser om förhandsunderrättelse från en yrkesutövare  som förutsättning för tillfällig yrkesutövning i Sverige finns  i fråga om
1. hälso- och sjukvårdsyrken, i patientsäkerhetsförordningen 
(2010:1369) och i föreskrifter som har meddelats i anslutning  till den förordningen,
2. väktare, i lagen (1974:191) om bevakningsföretag,
3. djurhälsopersonal, i förordningen (2009:1386) om verksamhet  inom djurens hälso- och sjukvård och i föreskrifter som har  meddelats i anslutning till den förordningen, och
4. fastighetsmäklare, i fastighetsmäklarförordningen 
(2021:518). Förordning (2021:521).
Förhandskontroll
4 §
Bestämmelser om förhandskontroll av en yrkesutövares  yrkeskvalifikationer som förutsättning för tillfällig  yrkesutövning finns i fråga om
1. hälso- och sjukvårdsyrken, i patientsäkerhetsförordningen 
(2010:1369), och
2. väktare, i lagen (1974:191) om bevakningsföretag och  förordningen (1989:149) om bevakningsföretag m.m.
3 kap. Etablering i Sverige
1 §
Bestämmelserna i detta kapitel gäller den generella  ordningen för erkännande av yrkeskvalifikationer enligt 9-11 
§§ lagen (2016:145) om erkännande av yrkeskvalifikationer.
Kvalifikationsnivåer
2 §
Vid bedömningen av en yrkesutövares yrkeskvalifikationer  enligt 11 § lagen (2016:145) om erkännande av  yrkeskvalifikationer ska kvalifikationerna delas in i  följande nivåer:
1. examensbevis som gäller utbildning på högskolenivå i minst  fyra år, eller ett likvärdigt antal ECTS-poäng, och därutöver  yrkesutbildning om sådan krävs,
2. examensbevis som gäller utbildning på högskolenivå i minst  tre och högst fyra år, eller ett motsvarande antal  ECTS-poäng, och därutöver yrkesutbildning om sådan krävs,
3. examensbevis som gäller
a) annan eftergymnasial utbildning på minst ett år än sådana  som avses i 1 och 2, och därutöver yrkesutbildning om sådan  krävs, eller
b) en reglerad utbildning eller, i fråga om reglerade yrken,  yrkesutbildning med särskilt upplägg som ger jämförbar nivå  vad gäller yrkesskicklighet och förbereder den studerande för  jämförbart ansvar och jämförbar verksamhet som i a, förutsatt  att examensbeviset åtföljs av ett utbildningsbevis från  ursprungsstaten,
4. bevis på avslutad gymnasieutbildning som omfattar
a) en allmän utbildning som har kompletterats med en annan  utbildning än sådana som avses i 3 eller med en  provtjänstgöring eller yrkesutövning som krävs utöver den  allmänna utbildningen, eller
b) en teknisk eller yrkesinriktad utbildning som i  förekommande fall har kompletterats med en utbildning som  avses i a eller med en provtjänstgöring eller yrkesutövning  som krävs utöver den tekniska eller yrkesinriktade  utbildningen, och
5. kompetensbevis.
En kvalifikationsnivå som intygas av en behörig myndighet i  en annan stat inom EES eller i Schweiz ska godtas av den  behöriga myndigheten.
Jämställda utbildningar
3 §
Om en behörig myndighet i en annan stat inom EES eller i  Schweiz har utfärdat ett bevis på formella kvalifikationer  som i den staten motsvarar en kvalifikationsnivå och ger  samma rätt till tillträde eller utövande av ett yrke som en  kvalifikation som avses i 2 §, ska beviset jämställas med  kvalifikationen i 2 §, även i fråga om kvalifikationsnivå.
Nekat erkännande vid för stora skillnader i  kvalifikationsnivåer
4 §
Ett erkännande av yrkeskvalifikationer får nekas, om det  för tillträde till yrket i Sverige krävs sådana  kvalifikationer som avses i 2 § 1, men yrkesutövaren endast  har sådana kvalifikationer som avses i 2 § 5.
Kompensationsåtgärder
5 §
Som ytterligare förutsättning för ett erkännande av  yrkeskvalifikationer får det krävas att yrkesutövaren  genomgår en kompensationsåtgärd, om
1. innehållet i yrkesutövarens utbildning avviker i väsentlig  mån från innehållet i det bevis på formella kvalifikationer  som krävs i Sverige, eller
2. yrket i Sverige omfattar yrkesverksamhet som inte ingår i  motsvarande yrke i ursprungsstaten och den utbildning som  krävs i Sverige avviker i väsentlig mån från den utbildning  som yrkesutövarens kompetensbevis eller bevis på formella  kvalifikationer omfattar.
Bedömningen av om en kompensationsåtgärd krävs ska avse  sådana kunskaps- och kompetensområden, uppnådda färdigheter  och kompetenser som är grundläggande för utövandet av yrket i  Sverige.
En kompensationsåtgärd får inte krävas, om avvikelsen i fråga  om utbildning kompenseras av kunskaper och färdigheter som  yrkesutövaren har tillägnat sig genom yrkesverksamhet eller  genom livslångt lärande och som har godkänts för detta  ändamål av ett behörigt organ i en stat inom EES, i Schweiz  eller i ett tredjeland.
6 §
En yrkesutövare har rätt att som kompensationsåtgärd  välja att genomgå en anpassningsperiod eller ett  lämplighetsprov.
Yrkesutövarens rätt att välja kompensationsåtgärd gäller dock  inte om
1. det för tillträde till yrket i Sverige krävs sådana  yrkeskvalifikationer som avses i 2 § 3, men yrkesutövaren  endast har sådana yrkeskvalifikationer som avses i 2 § 5,
2. det för tillträde till yrket i Sverige krävs sådana  yrkeskvalifikationer som avses i 2 § 1 eller 2, men  yrkesutövaren endast har sådana yrkeskvalifikationer som  avses i 2 § 4, eller
3. något annat är särskilt föreskrivet.
Om det för tillträde till yrket i Sverige krävs sådana  yrkeskvalifikationer som avses i 2 § 2 men yrkesutövaren  endast har sådana kvalifikationer som avses i 2 § 5, får det  krävas att yrkesutövaren ska genomgå både en  anpassningsperiod och ett lämplighetsprov.
7 §
Om det beslutas att yrkesutövaren ska genomgå ett  lämplighetsprov, har han eller hon rätt att göra det inom sex  månader från tidpunkten för beslutet.
Partiellt tillträde
8 §
I stället för att besluta om en kompensationsåtgärd  enligt 5 § ska ett erkännande av yrkesutövarens  yrkeskvalifikationer begränsas till att avse tillträde till  en del av ett yrke (partiellt tillträde), om
1. yrkesutövaren är fullt kvalificerad att i ursprungsstaten  utöva en del av den yrkesverksamhet för vilken tillträde  söks,
2. skillnaderna mellan yrkesutövarens yrkesverksamhet och det  reglerade yrket i Sverige är så stora att yrkesutövaren som  kompensationsåtgärd skulle behöva fullfölja hela det  utbildningsprogram som föreskrivs för att få tillträde till  det reglerade yrket i sin helhet, och
3. yrkesverksamheten kan särskiljas från andra verksamheter  som ingår i det reglerade yrket i Sverige.
Vid bedömningen enligt första stycket 3 ska det beaktas om  yrkesverksamheten kan utövas självständigt i  ursprungsstaten.
Om partiellt tillträde till ett yrke har beviljats, ska yrket  utövas under ursprungsstatens yrkestitel. Yrkesutövaren ska  vid yrkesutövningen lämna tydlig information om behörighetens  räckvidd.
9 §
Trots vad som anges i 8 § får partiellt tillträde till en  yrkesverksamhet nekas, om tillträdet skulle strida mot sådana  tvingande hänsyn till allmänintresset som erkänns i  Europeiska unionens domstols rättspraxis och det är lämpligt  för att säkerställa att det eftersträvade målet uppnås samt  inte går utöver vad som är nödvändigt för att uppnå det  målet.
4 kap. Förfarandet i ärenden om erkännande av  yrkeskvalifikationer
1 §
Bestämmelserna i detta kapitel gäller för handläggningen  av ärenden om erkännande av yrkeskvalifikationer. Om inte  annat anges, gäller bestämmelserna oavsett vilken ordning för  erkännande som tillämpas.
Om yrkesutövaren har ansökt om ett europeiskt yrkeskort i en  annan stat inom EES eller i Schweiz för tillfällig  yrkesutövning eller etablering i Sverige och ansökan har  överförts till Sverige, ska i stället bestämmelserna i 5 kap.  tillämpas.
Ansökan
2 §
En ansökan om erkännande av yrkeskvalifikationer ska  göras skriftligen hos den myndighet som är behörig myndighet  för yrket enligt 7 kap. 1 §.
Om rätten att utöva ett reglerat yrke i Sverige förutsätter  såväl ett erkännande av yrkeskvalifikationer som  legitimation, auktorisation, godkännande eller annat  behörighetsbevis, ska ansökan handläggas enligt lagen 
(2016:145) om erkännande av yrkeskvalifikationer och denna  förordning i den del som rör erkännande av  yrkeskvalifikationerna.
3 §
En ansökan får även ges in via den elektroniska  förmedlingsfunktion som avses i 7 kap. 5 §.
Handläggning av ärenden om erkännande av  yrkeskvalifikationer
4 §
Den behöriga myndigheten ska senast inom en månad från  mottagandet av ansökan bekräfta mottagandet och, om det  saknas uppgifter som behövs för att pröva ansökan, uppmana  yrkesutövaren att komma in med kompletterande underlag.
Om yrkesutövaren trots uppmaning inte kommer in med de  uppgifter som behövs för att ansökan ska kunna prövas, får  myndigheten avvisa ansökan.
5 §
Om det finns skälig grund att anta att en handling inte  är äkta eller giltig eller att yrkesutövaren inte har den  rätt att utöva sitt yrke i en annan stat som yrkesutövaren  påstår, ska den behöriga myndigheten via IMI inhämta de  upplysningar som behövs från den behöriga myndigheten i den  andra staten.
6 §
I ärenden om erkännande av yrkeskvalifikationer enligt  den generella ordningen ska den behöriga myndigheten, om det  inte är obehövligt, inhämta Universitets- och högskolerådets  yttrande avseende yrkesutövarens utländska utbildning innan  myndigheten avgör ärendet.
Den behöriga myndigheten ska ersätta rådet för dess kostnader  för att lämna yttrandet.
Beslut om erkännande av yrkeskvalifikationer
7 §
Beslut i ärenden om erkännande av yrkeskvalifikationer  ska fattas skyndsamt och senast inom tre månader från det att  en fullständig ansökan har getts in.
I ärenden om erkännande enligt den generella ordningen och i  ärenden om automatiskt erkännande av yrkeserfarenhet vid  samordnade krav på yrkeserfarenhet får tidsfristen förlängas  med en månad, om det finns särskilda skäl.
5 kap. Förfarandet i ärenden om europeiskt yrkeskort för  yrkesutövning i Sverige
1 §
Bestämmelserna i detta kapitel gäller ansökningar om  europeiskt yrkeskort för yrkesutövning i Sverige, om ansökan  har gjorts i en annan stat inom EES eller i Schweiz, därefter  har överförts till Sverige och avser
1. etablering, eller
2. tillfällig yrkesutövning inom ett säkerhetsyrke eller ett  hälso- och sjukvårdsyrke som inte erkänns automatiskt.
Om ansökan avser etablering enligt den generella ordningen  för erkännande av yrkeskvalifikationer, gäller även  bestämmelserna i 4 kap. 6 §.
2 §
De yrken som omfattas av bestämmelserna om europeiskt  yrkeskort är
1. sjuksköterska med ansvar för allmän hälso- och sjukvård,
2. apotekare,
3. fysioterapeut (sjukgymnast),
4. bergsguide, och
5. fastighetsmäklare.
Av dessa yrken utgör fysioterapeut (sjukgymnast) ett sådant  yrke som avses i 1 § första stycket 2.
3 §
Ytterligare bestämmelser om förfarandet i ärenden om  europeiskt yrkeskort när ansökan överlämnas till en annan  stat finns i Kommissionens genomförandeförordning (EU) 
2015/983 av den 24 juni 2015 om förfarandet för utfärdande av  det europeiska yrkeskortet och tillämpningen av  varningsmekanismen i enlighet med Europaparlamentets och  rådets direktiv 2005/36/EG.
Handläggning av ansökan om yrkeskort
4 §
Den behöriga myndigheten ska utan dröjsmål kontrollera  att ansökan är fullständig.
Om det finns skälig anledning att anta att uppgifterna i  ansökan inte är tillräckliga för att ett europeiskt yrkeskort  ska kunna utfärdas, får den behöriga myndigheten begära  ytterligare uppgifter från den behöriga myndigheten i den  stat från vilken ansökan har överförts. Den behöriga  myndigheten får i ett sådant fall också begära att den  behöriga myndigheten i den andra staten lämnar bestyrkta  kopior av handlingar som behövs för prövningen av ansökan.
Beslut om europeiskt yrkeskort
5 §
Om ansökan avser etablering enligt den generella  ordningen för erkännande av yrkeskvalifikationer eller  tillfällig yrkesutövning inom säkerhetsyrken eller hälso- och  sjukvårdsyrken som inte erkänns automatiskt, ska den behöriga  myndigheten besluta i ärendet inom två månader från den  tidpunkt då myndigheten tog emot ansökan.
6 §
Om ansökan avser etablering enligt någon form av  automatiskt erkännande, ska den behöriga myndigheten besluta  i ärendet inom en månad från den tidpunkt då myndigheten tog  emot ansökan.
7 §
De tidsfrister som anges i 5 och 6 §§ får vid behov  förlängas med två veckor. Den behöriga myndigheten ska  informera yrkesutövaren om förlängningen och skälen för  denna.
Om det är absolut nödvändigt, får tidsfristen därefter  förlängas med ytterligare två veckor.
8 §
Den behöriga myndigheten får besluta att inte utfärda ett  europeiskt yrkeskort, om de uppgifter som krävs inte har  kommit in inom de tidsfrister som anges i 5-7 §§ trots att  komplettering har begärts enligt 4 §.
9 §
Om den behöriga myndigheten inte har fattat något beslut  inom de tidsfrister som anges i 5-7 §§, ska ansökan anses  vara beviljad. Detsamma gäller om den behöriga myndigheten  har beslutat om ett lämplighetsprov men inte har anordnat  provet inom en månad från tidpunkten för beslutet.
10 §
Om den behöriga myndigheten beslutar att bevilja en  ansökan om europeiskt yrkeskort eller om ansökan enligt 9 §  ska anses vara beviljad, ska det europeiska yrkeskortet  samtidigt skickas till yrkesutövaren via IMI.
6 kap. Förfarandet i ärenden om europeiskt yrkeskort för  yrkesutövning i en annan stat
1 §
Bestämmelserna i detta kapitel gäller ansökningar om ett  europeiskt yrkeskort för yrkesutövning i en annan stat inom  EES eller i Schweiz enligt 19 § lagen (2016:145) om  erkännande av yrkeskvalifikationer.
2 §
De yrken som omfattas av bestämmelserna om europeiskt  yrkeskort är
1. sjuksköterska med ansvar för allmän hälso- och sjukvård,
2. apotekare,
3. fysioterapeut (sjukgymnast),
4. bergsguide, och
5. fastighetsmäklare.
Av dessa yrken utgör fysioterapeut (sjukgymnast) ett sådant  yrke som avses i 6 § första stycket 2.
3 §
Ytterligare bestämmelser om europeiskt yrkeskort finns i  Kommissionens genomförandeförordning (EU) 2015/983 av den 24  juni 2015 om förfarandet för utfärdande av det europeiska  yrkeskortet och tillämpningen av varningsmekanismen i  enlighet med Europaparlamentets och rådets direktiv 
2005/36/EG.
Ansökan om europeiskt yrkeskort
4 §
En ansökan om ett europeiskt yrkeskort ska göras  elektroniskt i IMI.
Handläggning av ansökan om yrkeskort
5 §
Inom en vecka efter att ansökan tagits emot ska den  behöriga myndigheten
1. bekräfta mottagandet, och
2. om det saknas uppgifter, uppmana den sökande att komma in  med kompletterande underlag.
Den behöriga myndigheten ska kontrollera att den sökande är  lagligen etablerad i Sverige och att alla nödvändiga  handlingar som har utfärdats i Sverige är giltiga och äkta.
Om det finns skäl att anta att en handling inte är giltig  eller äkta, ska den behöriga myndigheten begära upplysningar  från det organ som har utfärdat den eller begära en bestyrkt  kopia av handlingen från den sökande.
Överföring av ansökan om yrkeskort till en annan stat
6 §
Den behöriga myndigheten ska inom en månad från utgången  av den tidsfrist som anges i 5 § första stycket, eller från  den senare tidpunkt då begärda kompletteringar har kommit in,  besluta att överföra ansökan till den behöriga myndigheten i  den stat där yrkesutövningen avses ske, om ansökan avser
1. etablering, eller
2. tillfällig yrkesutövning inom ett säkerhetsyrke eller ett  hälso- och sjukvårdsyrke som inte erkänns automatiskt.
Efter att ett beslut om överföring har fattats, ska ansökan  överföras utan dröjsmål. I samband med överföringen ska den  sökande få information om hur långt handläggningen av ärendet  har fortskridit.
Utfärdande av yrkeskort i Sverige
7 §
Den behöriga myndigheten ska utfärda ett europeiskt  yrkeskort, om
1. ansökan avser tillfällig yrkesutövning inom ett yrke som  inte omfattas av 6 § första stycket 2,
2. den sökande är lagligen etablerad i Sverige inom samma  yrke som ansökan avser, och
3. yrket är reglerat i Sverige.
Om yrket inte är reglerat i Sverige, förutsätter utfärdandet  av ett europeiskt yrkeskort att den sökande även har utövat  yrket i minst ett år i en eller flera stater inom EES eller i  Schweiz under de senaste tio åren.
Yrkeserfarenhet enligt andra stycket får dock inte krävas, om  utbildningen för yrket är reglerad i Sverige.
8 §
Den behöriga myndigheten ska fatta beslut om utfärdande  av ett europeiskt yrkeskort inom tre veckor från utgången av  den tidsfrist som anges i 5 § eller från den senare tidpunkt  då begärda kompletteringar har kommit in.
Den behöriga myndigheten ska utan dröjsmål vidarebefordra det  europeiska yrkeskortet till den behöriga myndigheten i den  stat där yrket avses att utövas och informera den sökande om  detta.
9 §
Om innehavaren av ett europeiskt yrkeskort som har  utfärdats i Sverige vill utöva yrket tillfälligt i en annan  stat än den som angavs i ansökan, får innehavaren ansöka hos  den behöriga myndigheten om en sådan utökning.
10 §
Innehavaren av ett europeiskt yrkeskort som har  utfärdats i Sverige ska informera den behöriga myndigheten om  väsentliga förändringar i den faktiska situation som har  uppgetts i ärendet.
11 §
Den behöriga myndigheten ska vid behov uppdatera det  europeiska yrkeskortet och vidarebefordra detta till den  berörda staten.
7 kap. Myndighetsuppgifter
Behöriga myndigheter
1 §
De myndigheter som är behöriga myndigheter för reglerade  yrken i Sverige enligt denna förordning anges i bilagan till  denna förordning.
2 §
Universitets- och högskolerådet är behörig myndighet  enligt 5 och 6 kap. när det gäller europeiska yrkeskort för  yrken som inte är reglerade i Sverige.
Samordnare och rådgivningscentrum
3 §
Universitets- och högskolerådet är samordnare enligt  artikel 56.4 i yrkeskvalifikationsdirektivet.
Universitets- och högskolerådet är rådgivningscentrum enligt  artikel 57 b i yrkeskvalifikationsdirektivet.
Förordning (2019:61).
Samordnande myndighet för IMI
4 §
Kommerskollegium är samordnande myndighet för  myndighetssamarbetet i IMI när det gäller  yrkeskvalifikationsdirektivet.
Gemensam kontaktpunkt
5 §
Tillväxtverket ansvarar för att det, genom den gemensamma  kontaktpunkt som har upprättats enligt lagen (2009:1079) om  tjänster på den inre marknaden och förordningen (2009:1078) om  tjänster på den inre marknaden, tillhandahålls
1. elektronisk information om reglerade yrken och reglerade  utbildningar i Sverige i enlighet med artikel 57 i  yrkeskvalifikationsdirektivet,
2. en elektronisk förmedlingsfunktion i enlighet med  artikel 57a i yrkeskvalifikationsdirektivet, och
3. elektronisk information om den möjlighet till  dröjsmålstalan som följer av 19 a och 19 b §§ lagen (2016:145)  om erkännande av yrkeskvalifikationer och om i vilken  förvaltningsrätt en sådan dröjsmålstalan som avses i 19 a §  samma lag kan väckas i fråga om varje reglerat yrke.
Den information som tillhandahålls ska i lämplig utsträckning  vara tillgänglig även på engelska. Förordning (2021:330).
6 §
De behöriga myndigheterna ska till Tillväxtverket löpande  lämna den information som behövs för att Tillväxtverket ska  kunna fullgöra sin skyldighet enligt 5 § att tillhandahålla  elektronisk information om reglerade yrken i Sverige och om  dröjsmålstalan.
Den information som behövs för att Tillväxtverket ska kunna  fullgöra sin skyldighet enligt 5 § att tillhandahålla  elektronisk information om reglerade utbildningar i Sverige  ska löpande lämnas till Tillväxtverket av
1. Statens skolverk, i fråga om utbildningar på gymnasial  nivå,
2. Universitets- och högskolerådet, i fråga om  högskoleutbildningar, och
3. Myndigheten för yrkeshögskolan, i fråga om utbildningar  inom yrkeshögskolan. Förordning (2021:330).
7 §
Den elektroniska förmedlingsfunktion som avses i 5 § ska  göra det möjligt att kommunicera med de behöriga  myndigheterna och vidta åtgärder enligt lagen (2016:145) om  erkännande av yrkeskvalifikationer och denna förordning, med  undantag för kompensationsåtgärder enligt 3 kap. 5 och 6 §§  denna förordning.
Tillväxtverkets befattning med handlingar skickade för  befordran genom den elektroniska förmedlingsfunktionen är  begränsad till enbart vad som är nödvändigt för att kunna  vidareförmedla handlingarna.
Varje behörig myndighet ska vara ansluten till  förmedlingsfunktionen.
Utfärdande av intyg för yrkesutövning i en annan stat
8 §
De behöriga myndigheterna ska, med undantag för sådana  intyg som avses i 9 och 10 §§, utfärda de intyg om rätten att  utöva yrket i Sverige som behövs för att utöva ett reglerat  yrke i en annan stat inom EES eller i Schweiz.
De behöriga myndigheterna får vid behov begära in nödvändigt  underlag för ett intyg från den person som behöver intyget.
9 §
Universitets- och högskolerådet ska, på begäran av den  som har ett svenskt examens- eller utbildningsbevis från en  utbildning på grundskole- eller gymnasienivå, en utbildning  på högskolenivå eller en annan eftergymnasial utbildning,  utfärda det intyg som krävs för att examens- eller  utbildningsbeviset ska godtas som ett bevis på formella  kvalifikationer i en annan stat inom EES eller i Schweiz.
10 §
Bestämmelser om att auktoriserade handelskamrar får  utfärda de intyg om faktiskt utövande av verksamhet som krävs  för att styrka yrkeserfarenhet finns i  handelskammarförordningen (1990:733).
Rådet för reglerade yrken
11 §
Vid Universitets- och högskolerådet ska det finnas ett  råd för reglerade yrken.
Rådet ska organisera kontinuerliga erfarenhetsutbyten i fråga  om tillämpningen av lagen (2016:145) om erkännande av  yrkeskvalifikationer, förordningen (2020:757) om  proportionalitetsprövning vid nya eller ändrade krav på  yrkeskvalifikationer och denna förordning.
Universitets- och högskolerådet ansvarar för  sekretariatsfunktionen i rådet. Förordning (2020:758).
12 §
Generaldirektören för Universitets- och högskolerådet är  rådets ordförande.
De behöriga myndigheterna och Kommerskollegium ska vara  representerade i rådet.
13 §
Rådet ska samråda med representanter för andra  myndigheter, företrädare för bransch- och  arbetstagarorganisationer och andra intressenter i syfte att  inhämta synpunkter av betydelse för erkännande av  yrkeskvalifikationer och tillfällig yrkesutövning.
8 kap. Myndighetssamarbete
1 §
De behöriga myndigheterna ska bedriva ett nära samarbete  med och bistå behöriga myndigheter och rådgivningscentrum i  övriga stater inom EES och i Schweiz med upplysningar i syfte  att underlätta tillämpningen av  yrkeskvalifikationsdirektivet.
Universitets- och högskolerådet ska ha de uppgifter som avses  i första stycket i fråga om yrken som inte är reglerade i  Sverige.
Underrättelser om förbud eller begränsning att utöva vissa  yrken
2 §
Bestämmelser om skyldighet för en ansvarsnämnd att  underrätta behöriga myndigheter i andra stater inom EES och i  Schweiz om domar och beslut om förbud eller begränsning av en  persons yrkesutövning finns i fråga om
1. hälso- och sjukvårdsyrken, i 9 kap. 18 §  patientsäkerhetslagen (2010:659),
2. lärar- och förskolläraryrket, i 2 kap. 24 § skollagen 
(2010:800), och
3. veterinäryrket, i 7 kap. 16 § lagen (2009:302) om  verksamhet inom djurens hälso- och sjukvård.
3 §
Om en domstol fattar ett beslut som avses i någon av de  bestämmelser som anges 2 §, ska domstolen senast dagen efter  den dag då beslutet har meddelats underrätta den berörda  ansvarsnämnden. Detsamma gäller om en domstol ändrar ett  sådant beslut.
4 §
Universitets- och högskolerådet är mottagare av  underrättelser från andra stater inom EES och Schweiz om  förbud eller begränsning för en person att där utöva ett yrke  som motsvarar ett yrke som avses i 2 §. Rådet ska så snart  som möjligt vidarebefordra en sådan underrättelse till
1. Socialstyrelsen och Inspektionen för vård och omsorg, i  fråga om yrken som motsvarar de yrken som avses i 2 § 1,
2. Statens skolverk och Statens skolinspektion, i fråga om  yrken som motsvarar de yrken som avses i 2 § 2, och
3. Statens jordbruksverk, i fråga om yrken som motsvarar det  yrke som avses i 2 § 3.
Övriga underrättelser som rör yrkesutövningen
5 §
Om en yrkesutövare som utövar sitt yrke i Sverige med  stöd av lagen (2016:145) om erkännande av  yrkeskvalifikationer och denna förordning har blivit föremål  för disciplinära eller andra åtgärder eller straffrättsliga  påföljder som kan påverka utövandet av yrket, ska den  behöriga myndigheten informera den behöriga myndigheten i  yrkesutövarens ursprungsstat.
En behörig myndighet som mottar motsvarande uppgifter från en  behörig myndighet i en annan stat inom EES eller i Schweiz  ska informera avsändaren om vilka åtgärder som vidtas med  anledning av uppgifterna.
6 §
Om en innehavare av ett europeiskt yrkeskort blir föremål  för ett beslut som innebär att hans eller hennes  yrkesutövning förbjuds eller begränsas i Sverige, ska den  behöriga myndigheten uppdatera innehavarens akt i IMI med  uppgifter om detta. Detsamma gäller om ett sådant beslut  senare upphör att gälla.
Innehavaren av det europeiska yrkeskortet och de behöriga  myndigheter som har tillgång till den berörda IMI-akten ska  utan dröjsmål informeras om alla uppdateringar. Den behöriga  myndigheten ska ta bort uppgifterna i IMI-akten när de inte  längre behövs.
Underrättelser om falska intyg
7 §
Om en yrkesutövare döms till ansvar för att ha åberopat  ett falskt intyg i ett ärende enligt denna förordning, ska  Universitets- och högskolerådet besluta att underrätta de  behöriga myndigheterna i övriga stater inom EES och i Schweiz  om detta. Detsamma gäller om en domstol ändrar en sådan dom.
Underrättelsen ska göras senast tre dagar efter den dag då  domen har meddelats.
8 §
En domstol som dömer till ansvar för en sådan gärning som  avses i 7 §, ska senast dagen efter den dag då domen har  meddelats underrätta Universitets- och högskolerådet om  domen. Detsamma gäller om en domstol ändrar en sådan dom.
9 §
Universitets- och högskolerådet är mottagare av  underrättelser om falska intyg från andra stater inom EES och  Schweiz. Rådet ska så snart som möjligt vidarebefordra en  sådan underrättelse till den behöriga myndigheten för  yrket.
Uppgifter som gäller tillfälliga yrkesutövare
10 §
Om det finns skälig misstanke om att en yrkesutövare som  utövar eller vill utöva sitt yrke i Sverige inte är lagligen  etablerad eller inte följer god sed i etableringsstaten, ska  den behöriga myndigheten begära upplysningar om detta från  den behöriga myndigheten i etableringsstaten. Detsamma gäller  om det finns skälig misstanke om att yrkesutövaren är eller  har varit föremål för en yrkesrelaterad disciplinär eller  straffrättslig påföljd i etableringsstaten.
Universitets- och högskolerådet får begära de upplysningar  som avses i första stycket i fråga om yrken som inte är  reglerade i Sverige.
11 §
De behöriga myndigheterna ska med behöriga myndigheter i  andra stater inom EES och i Schweiz utbyta sådana uppgifter  som är nödvändiga för att en tjänstemottagares klagomål mot  en yrkesutövare som tillfälligt utövar ett yrke i en annan  stat än i etableringsstaten ska kunna utredas.  Tjänstemottagaren ska informeras om de åtgärder som gjorts  med anledning av klagomålet.
Utbyte av information
12 §
Om den behöriga myndigheten för ett yrke inte utövar  tillsyn över yrket, ska den behöriga myndigheten och  tillsynsmyndigheten informera varandra i den utsträckning som  krävs för att de uppgifter som anges i detta kapitel ska  kunna fullgöras.
13 §
IMI ska användas för utbyte av information med behöriga  myndigheter och rådgivningscentrum i andra stater inom EES  och i Schweiz enligt denna förordning.
Bestämmelser om användning av IMI finns i Europaparlamentets  och rådets förordning (EU) nr 1024/2012 av den 25 oktober 
2012 om administrativt samarbete genom informationssystemet  för den inre marknaden och om upphävande av kommissionens  beslut 2008/49/EG (IMI-förordningen).
14 §
Bestämmelser om behandling av personuppgifter och  sekretess finns i IMI-förordningen, personuppgiftslagen 
(1998:204) och offentlighets- och sekretesslagen 
(2009:400).
9 kap. Anmälnings- och rapporteringsskyldighet  till Europeiska kommissionen
1 §
Universitets- och högskolerådet ska till Europeiska  kommissionen
1. lämna underrättelser om motiverade förslag till  föreskrifter om undantag från yrkesutövarens möjlighet att  välja mellan anpassningsperiod och lämplighetsprov,
2. via IMI anmäla de författningar som antas i fråga om  utfärdande av bevis på formella kvalifikationer för  arkitekter, inklusive uppgifter om utbildningens längd och  innehåll,
3. via IMI anmäla de författningar som antas i fråga om  utfärdande av bevis på formella kvalifikationer som ger  behörighet att utöva yrkesverksamhet som apotekare,  barnmorska, läkare, sjuksköterska, specialistläkare,  specialisttandläkare, tandläkare och veterinär, inklusive  uppgifter om utbildningens längd och innehåll,
4. anmäla föreskrifter om partiell befrielse från vissa moment  i specialistläkarutbildningen,
5. löpande lämna uppgifter om förändringar av reglerade yrken  och utbildningar i Sverige,
6. vartannat år lämna en rapport om de krav på  yrkeskvalifikationer som under den senaste tvåårsperioden har  tagits bort eller mildrats,
7. inom sex månader från det att föreskrifter som innehåller  nya eller ändrade krav på yrkeskvalifikationer har meddelats  lämna uppgifter om kraven och skälen för dessa,
8. vartannat år lämna en rapport om tillämpningen av systemet  för erkännande av yrkeskvalifikationer enligt  yrkeskvalifikationsdirektivet, med en beskrivning av de  problem som tillämpningen för med sig och statistik över de  beslut som har fattats, inklusive information om antalet och  typer av fattade beslut, och
9. vid behov lämna de uppgifter som krävs inför Europeiska  kommissionens rapporter om genomförandet av  yrkeskvalifikationsdirektivet.
Universitets- och högskolerådet ska lämna de underrättelser  som avses i första stycket 1 respektive anmäla de  författningar som avses i första stycket 2 och 4 även till  övriga stater inom EES och till Schweiz.  Förordning (2020:758).
2 §
En myndighet som avser att meddela sådana föreskrifter  som avses i 1 § 1 ska i god tid inhämta synpunkter från  Universitets- och högskolerådet och därefter underrätta rådet  om sitt förslag. Myndigheten ska även ange på vilka grunder  begränsningen är nödvändig och proportionerlig i förhållande  till ett allmänt intresse.
Av artikel 14.2 i yrkeskvalifikationsdirektivet framgår att  föreskrifter som avses i 1 § 1 får tillämpas, om inte  Europeiska kommissionen meddelar annat inom tre månader efter  mottagandet av underrättelsen.
3 §
Den information som behövs för att Universitets- och  högskolerådet ska kunna fullgöra sin skyldighet enligt 1 § 3  ska lämnas till rådet av Socialstyrelsen och Statens  jordbruksverk.
Den information som behövs för att Universitets- och  högskolerådet ska kunna fullgöra sin skyldighet enligt 1 § 4  ska lämnas till rådet av Socialstyrelsen.
Förordning (2019:61).
4 §
Den information som behövs för att Universitets- och  högskolerådet ska kunna fullgöra sin skyldighet enligt 1 § 5  och 6 ska lämnas löpande till rådet av de behöriga  myndigheterna, Statens skolverk och Myndigheten för  yrkeshögskolan.
Den information som behövs för att Universitets- och  högskolerådet ska kunna fullgöra sin skyldighet enligt 1 § 7  ska i fråga om
1. krav som följer av lag eller förordning lämnas av  Regeringskansliet, och
2. krav som följer av föreskrifter som har meddelats av en  annan myndighet lämnas av den myndigheten.
Informationen enligt andra stycket ska lämnas senast tre  månader efter det att föreskrifter som innehåller nya eller  ändrade krav har meddelats. Förordning (2020:758).
5 §
De behöriga myndigheterna ska på begäran av Universitets-  och högskolerådet lämna den information som behövs för att  rådet ska kunna fullgöra sin skyldighet enligt 1 § 8 och 9.
6 §
Universitets- och högskolerådet ska
1. underrätta Regeringskansliet och berörda myndigheter om  andra medlemsstaters synpunkter på svenska yrkesregleringar  med anledning av den information som har lämnats till  Europeiska kommissionen enligt 1 § 7, och
2. vid behov till Regeringskansliet lämna förslag på svenska  synpunkter med anledning av information om yrkesregleringar  som andra medlemsstater har lämnat till Europeiska  kommissionen. Förordning (2020:758).
10 kap. Bemyndiganden
1 §
Den behöriga myndigheten för ett yrke får, med undantag  för vad som anges i andra stycket, meddela föreskrifter om
1. anpassningsperiod och lämplighetsprov,
2. undantag från rätten att välja kompensationsåtgärd,
3. vilka uppgifter en yrkesutövare som med stöd av lagen 
(2016:145) om erkännande av yrkeskvalifikationer tillfälligt  utövar sitt yrke i Sverige ska tillhandahålla  tjänstemottagarna, och
4. verkställighet av lagen om erkännande av  yrkeskvalifikationer och denna förordning.
Polismyndigheten får meddela de föreskrifter som anges i  första stycket när det gäller väktare.
2 §
Universitets- och högskolerådet får meddela föreskrifter  om
1. automatiskt erkännande vid gemensamma utbildningsprinciper  enligt 15 och 16 §§ lagen (2016:145) om erkännande av  yrkeskvalifikationer för yrken som inte är reglerade i  Sverige,
2. europeiskt yrkeskort för yrken som inte är reglerade yrken  i Sverige, och
3. utfärdande av intyg som avses i 7 kap. 8 §.
3 §
Kommerskollegium får meddela föreskrifter om  informationsutbyte genom IMI.
11 kap. Besluts giltighet och överklagande
1 §
Beslut enligt denna förordning gäller omedelbart, om inte  annat anges i beslutet.
2 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol.
Förordning (2018:896).
Övergångsbestämmelser
2016:157
1. Denna förordning träder i kraft den 15 april 2016.
2. Bestämmelserna i 4 kap. 6 § om att inhämta Universitets-  och högskolerådets yttrande, tillämpas första gången på  ansökningar som kommer in till den behöriga myndigheten efter  ikraftträdandet.
Bilaga
/Upphör att gälla U:2030-09-01/
FÖRTECKNING ÖVER BEHÖRIGA MYNDIGHETER FÖR REGLERADE YRKEN I  SVERIGE
I denna bilaga anges enligt 7 kap. 1 § de myndigheter som är  behöriga myndigheter för reglerade yrken i Sverige.
Behörig myndighet är
1. Myndigheten för samhällsskydd och beredskap, i fråga om
a) brandskyddskontroll enligt 3 kap. 4 § lagen (2003:778) om  skydd mot olyckor,
b) kontroll av tankar avsedda för transport av farligt gods,  och
c) kontroll av cisterner och rörledningar för brandfarliga  vätskor,
2. Socialstyrelsen, i fråga om
a) apotekare,
b) arbetsterapeut,
c) audionom,
d) barnmorska,
e) biomedicinsk analytiker,
f) dietist,
g) fysioterapeut (sjukgymnast),
h) hälso- och sjukvårdskurator,
i) kiropraktor,
j) logoped,
k) läkare,
l) specialistläkare,
m) naprapat,
n) optiker,
o) ortopedingenjör,
p) psykolog,
q) psykoterapeut,
r) receptarie,
s) röntgensjuksköterska,
t) sjukhusfysiker,
u) sjuksköterska,
v) specialistsjuksköterska,
w) tandhygienist,
x) tandläkare,
y) specialisttandläkare,
z) undersköterska, och
å) yrkesverksamhet inom den sociala barn- och ungdomsvården,
3. Folkhälsomyndigheten, i fråga om
a) användning av växtskyddsmedel klass 1 i de fall som avses i 
2 kap. 20 § 2 förordningen (2014:425) om bekämpningsmedel,
b) användning av växtskyddsmedel klass 2 i de fall som avses i 
2 kap. 20 § 2 förordningen om bekämpningsmedel, och
c) användning av biocidprodukter klass 1 i de fall som avses i 
3 kap. 16 § 1 och 17 § förordningen (2014:425) om  bekämpningsmedel,
4. Finansinspektionen, i fråga om ansvarig för  aktuariefunktionen i ett försäkringsföretag eller i ett  tjänstepensionsföretag,
5. Kammarkollegiet, i fråga om
a) auktoriserade tolkar, och
b) auktoriserade translatorer,
6. Länsstyrelsen i Stockholms län, i fråga om väktare,
7. Fastighetsmäklarinspektionen, i fråga om fastighetsmäklare,
8. Statens skolverk, i fråga om
a) lärare, och
b) förskollärare,
9. Universitets- och högskolerådet, i fråga om bergsguider,
10. Elsäkerhetsverket, i fråga om elinstallatörer,
11. Transportstyrelsen, i fråga om
a) besiktningstekniker,
b) taxiförare,
c) utbildningsledare vid trafikskola,
d) trafiklärare,
e) lärare för introduktionsutbildning inför privat  övningskörning,
f) lärare för riskutbildning,
g) lärare för mopedutbildning som kräver körkortsbehörighet  AM, och
h) lärare för moped-, snöskoter- och terränghjulingsutbildning  som kräver förarbevis,
12. Patentombudsnämnden, i fråga om auktoriserade patentombud,
13. Statens jordbruksverk, i fråga om
a) veterinär,
b) djursjukskötare,
c) hovslagare,
d) legitimerad enligt patientsäkerhetslagen (2010:659) godkänd  för verksamhet inom djurens hälso- och sjukvård,
e) användning av växtskyddsmedel klass 1 i de fall som avses i 
2 kap. 20 § 1 förordningen (2014:425) om bekämpningsmedel,
f) användning av växtskyddsmedel klass 2 i de fall som avses i 
2 kap. 20 § 1 förordningen om bekämpningsmedel, och
g) djurvårdare på utökad nivå,
14. Boverket, i fråga om
a) energiexperter,
b) sakkunniga inom brandskydd,
c) sakkunniga funktionskontrollanter,
d) sakkunniga rörande kulturvärden,
e) sakkunniga rörande tillgänglighet,
f) kontrollansvariga, och
g) yrkesverksamhet avseende kontroll av hissar och vissa andra  motordrivna anordningar,
15. Arbetsmiljöverket, i fråga om
a) användning av biocidprodukter klass 1 i de fall som avses i 
3 kap. 16 § 2 och 17 § förordningen (2014:425) om  bekämpningsmedel,
b) yrkesdykare,
c) sprängarbas, och
d) arbete med medicinska kontroller.
Förordning (2025:687).
Bilaga
/Träder i kraft I:2030-09-01/
FÖRTECKNING ÖVER BEHÖRIGA MYNDIGHETER FÖR REGLERADE YRKEN I  SVERIGE
I denna bilaga anges enligt 7 kap. 1 § de myndigheter som är  behöriga myndigheter för reglerade yrken i Sverige.
Behörig myndighet är
1. Myndigheten för samhällsskydd och beredskap, i fråga om
a) brandskyddskontroll enligt 3 kap. 4 § lagen (2003:778) om  skydd mot
olyckor,
b) kontroll av tankar avsedda för transport av farligt gods,  och
c) kontroll av cisterner och rörledningar för brandfarliga  vätskor,
2. Socialstyrelsen, i fråga om
a) apotekare,
b) arbetsterapeut,
c) audionom,
d) barnmorska,
e) biomedicinsk analytiker,
f) dietist,
g) fysioterapeut (sjukgymnast),
h) hälso- och sjukvårdskurator,
i) kiropraktor,
j) logoped,
k) läkare,
l) specialistläkare,
m) naprapat,
n) optiker,
o) ortopedingenjör,
p) psykolog,
q) psykoterapeut,
r) receptarie,
s) röntgensjuksköterska,
t) sjukhusfysiker,
u) sjuksköterska,
v) specialistsjuksköterska,
w) tandhygienist,
x) tandläkare,
y) specialisttandläkare,
z) undersköterska, och
å) yrkesverksamhet inom den sociala barn- och ungdomsvården,
3. Folkhälsomyndigheten, i fråga om
a) användning av växtskyddsmedel klass 1 i de fall som avses i 
2 kap.
20 § 2 förordningen (2014:425) om bekämpningsmedel,
b) användning av växtskyddsmedel klass 2 i de fall som avses i 
2 kap.
20 § 2 förordningen om bekämpningsmedel, och
c) användning av biocidprodukter klass 1 i de fall som avses i 
3 kap.
16 § 1 och 17 § förordningen (2014:425) om bekämpningsmedel,
4. Finansinspektionen, i fråga om ansvarig för  aktuariefunktionen i ett försäkringsföretag eller i ett  tjänstepensionsföretag,
5. Kammarkollegiet, i fråga om
a) auktoriserade tolkar, och
b) auktoriserade translatorer,
6. Länsstyrelsen i Stockholms län, i fråga om väktare,
7. Fastighetsmäklarinspektionen, i fråga om fastighetsmäklare,
8. Statens skolverk, i fråga om
a) lärare, och
b) förskollärare,
9. Universitets- och högskolerådet, i fråga om bergsguider,
10. Elsäkerhetsverket, i fråga om elinstallatörer,
11. Transportstyrelsen, i fråga om
a) besiktningstekniker,
b) taxiförare,
c) utbildningsledare vid trafikskola,
d) trafiklärare,
e) lärare för introduktionsutbildning inför privat  övningskörning,
f) lärare för riskutbildning,
g) lärare för mopedutbildning som kräver körkortsbehörighet  AM, och
h) lärare för moped-, snöskoter- och terränghjulingsutbildning  som kräver
förarbevis,
12. Patentombudsnämnden, i fråga om auktoriserade patentombud,
13. Statens jordbruksverk, i fråga om
a) veterinär,
b) djursjukskötare,
c) hovslagare,
d) godkänd djurvårdare,
e) legitimerad enligt patientsäkerhetslagen (2010:659) godkänd  för verksamhet inom djurens hälso- och sjukvård,
f) användning av växtskyddsmedel klass 1 i de fall som avses i 
2 kap. 20 § 1 förordningen (2014:425) om bekämpningsmedel, och
g) användning av växtskyddsmedel klass 2 i de fall som avses i 
2 kap.
20 § 1 förordningen om bekämpningsmedel,
14. Boverket, i fråga om
a) energiexperter,
b) sakkunniga inom brandskydd,
c) sakkunniga funktionskontrollanter,
d) sakkunniga rörande kulturvärden,
e) sakkunniga rörande tillgänglighet,
f) kontrollansvariga, och
g) yrkesverksamhet avseende kontroll av hissar och vissa andra  motordrivna anordningar,
15. Arbetsmiljöverket, i fråga om
a) användning av biocidprodukter klass 1 i de fall som avses i 
3 kap. 16 § 2 och 17 § förordningen (2014:425) om  bekämpningsmedel,
b) yrkesdykare,
c) sprängarbas, och
d) arbete med medicinska kontroller.
Förordning (2025:688).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.