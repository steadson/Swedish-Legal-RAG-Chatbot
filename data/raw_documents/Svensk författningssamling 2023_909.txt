Title: Förordning (2023:909) med instruktion för Riksgäldskontoret
SFS Number: Svensk författningssamling 2023:909
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023909-med-instruktion-for_sfs-2023-909/
Source Link: http://rkrattsbaser.gov.se/sfst?bet=2023:909
Amendment Register Link: http://rkrattsbaser.gov.se/sfsr?bet=2023:909
Ministry/Authority: Finansdepartementet FMA FPM
Issued: 2023-12-14
Metadata: {"Utfärdad": "2023-12-14", "Ändrad": "SFS 2024:1105"}

==================================================

Förordning (2023:909) med instruktion för Riksgäldskontoret
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:909
Departement/myndighet
:   
Finansdepartementet FMA FPM
Utfärdad
:   
2023-12-14
Ändrad
:   
SFS 2024:1105
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
Statens centrala finansförvaltning
1 §
Riksgäldskontoret ansvarar för statens centrala  finansförvaltning.
2 §
Myndigheten har till uppgift att
1. efter regeringens beslut, tillhandahålla utlåning till och  ta emot medel på konto från i första hand statliga  myndigheter, och
2. ansvara för och utveckla den statliga betalningsmodellen,  inklusive statens centralkonto.
Myndigheten får ta ut avgifter för tjänster som utförs åt  statliga myndigheter enligt första stycket 1 och besluta om  avgifternas storlek. Tjänsterna får inte subventioneras.
Myndigheten ansvarar för bevakning och analys på kort och  medellång sikt av in- och utlåning i myndigheten.
Förordning (2024:1105).
2 a §
Lån till och placeringar från statliga myndigheter och  bolag ska ha marknadsmässiga villkor som baseras på  Riksgäldskontorets upplåningskostnader på kapitalmarknaden.
Valutaväxlingar och valutasäkringstjänster för statliga  myndigheter ska ha marknadsmässiga villkor som baseras på  Riksgäldskontorets uppskattade kostnad för motsvarande tjänst  på marknaden.
Likviditetsstyrningen i staten ska utformas så att statens  räntekostnader långsiktigt minimeras. Förordning (2024:1105).
Statens upplåning och skuldförvaltning
3 §
Myndigheten ska ta upp och förvalta lån till staten enligt  budgetlagen (2011:203).
Myndigheten ansvarar för bevakning och analys på kort och  medellång sikt av statsskuldsdispositioner och räntor på  statsskulden.
I riskhanteringen ska myndigheten, utöver vad som anges i  regeringens riktlinjer, sträva efter att uppnå marknadspraxis.  Myndigheten ska se till att hanteringen av finansiella och  operativa risker uppfyller de för verksamheten relevanta krav  som gäller för finansiella företag.
Utlåning och garantier
4 §
Myndigheten har till uppgift att
1. ställa ut och förvalta statliga lån och garantier enligt  förordningen (2011:211) om utlåning och garantier och  förordningen (2021:524) om statliga kreditgarantier för gröna  investeringar,
2. handlägga Sveriges lån till andra stater som riksdagen  bemyndigat regeringen att besluta om, och
3. ställa ut skuldbevis.
5 §
Myndigheten får utföra uppdrag åt andra statliga  myndigheter inom garanti- och utlåningsverksamheten.
Myndigheten får ta ut avgifter för uppdrag som utförs åt  statliga myndigheter enligt första stycket, besluta om  avgifternas storlek och disponera inkomsterna i verksamheten.
6 §
Myndigheten ska inom garanti- och utlåningsverksamheten
1. begränsa statens risk och trygga statens rätt,
2. arbeta för att garanti- och utlåningsverksamheten i andra  myndigheter under regeringen bedrivs på ett effektivt sätt,
3. identifiera och övervaka risker i de garantier och den  utlåning som inte bevakas av andra, och
4. utveckla hanteringen av statliga garantier och utlåning.
Övervakningen enligt första stycket 3 av garantier till  internationella finansiella institutioner och Europeiska  unionen som undantagits från garantimodellen sker genom  ansvarigt departements försorg.
7 §
Myndigheten ska förvalta svenska statens garantiåtagande  enligt deltagaravtalet av den 24 augusti 2020, mellan Sverige  och Europeiska investeringsbanken (EIB), och garantiavtalet av  den 24 augusti 2020, mellan EIB och deltagande länder, om en  garantifond för stöd till i första hand företag i ekonomiska  svårigheter orsakade av utbrottet av covid-19.
Om EIB begär att svenska staten ska infria garantiåtagandet,  ska myndigheten hantera infriandet. Detsamma gäller om EIB  begär att svenska staten ska infria ett åtagande enligt  punkterna 10 a och 10 b i det deltagaravtal som avses i första  stycket.
8 §
Myndigheten ska förvalta svenska statens garantiåtagande  enligt avtalet av den 18 september 2020, mellan Sverige och  Europeiska kommissionen, om en garanti för ett europeiskt  instrument för tillfälligt stöd för att minska risken för  arbetslöshet i en krissituation till följd av utbrottet av  covid-19 (SURE).
Om Europeiska kommissionen begär att svenska staten ska infria  garantiåtagandet, ska myndigheten hantera infriandet.
Resolution, insättningsgaranti, investerarskydd, förebyggande  statligt stöd och samordning av krisövningar
9 §
Myndigheten är resolutionsmyndighet för
1. kreditinstitut, värdepappersbolag och vissa andra företag  enligt lagen (2015:1016) om resolution, och
2. centrala motparter enligt lagen (2022:739) med  kompletterande bestämmelser till EU:s förordning om  återhämtning och resolution av centrala motparter.
10 §
Myndigheten är garantimyndighet enligt
1. lagen (1995:1571) om insättningsgaranti, och
2. lagen (1999:158) om investerarskydd.
11 §
Myndigheten är stödmyndighet enligt
1. lagen (2015:1017) om förebyggande statligt stöd till  kreditinstitut och om stabilitetsfonden, och
2. lagen (2022:739) med kompletterande bestämmelser till EU:s  förordning om återhämtning och resolution av centrala  motparter.
12 §
Myndigheten ska, som resolutions-, garanti- och  stödmyndighet, motverka risk för allvarliga störningar i det  finansiella systemet och i ekonomin på ett för samhället  kostnadseffektivt sätt.
13 §
Myndigheten ska, som garantimyndighet, upprätthålla ett  tillfredsställande konsumentskydd för allmänhetens  insättningar respektive finansiella instrument.
14 §
Myndigheten ska, som garanti- och stödmyndighet, delta i  utredning och planering av stödverksamhet i frågor som rör  bank- och kreditväsendet och centrala motparter.
15 §
Myndigheten ska, som stödmyndighet, bistå regeringen med  nödvändiga analyser och utredningar för att fullgöra  uppgifterna enligt lagen (2015:1017) om förebyggande statligt  stöd till kreditinstitut och om stabilitetsfonden och lagen 
(2022:739) med kompletterande bestämmelser till EU:s  förordning om återhämtning och resolution av centrala  motparter.
15 a §
Myndigheten ska samordna regelbundna gemensamma  krisövningar för myndigheterna som är representerade i det  finansiella stabilitetsråd som är en del av Regeringskansliet.
Övningarna ska planeras och genomföras tillsammans med  Regeringskansliet och Finansinspektionen. Myndigheten ska ge  Riksbanken möjlighet att delta i detta arbete.  Förordning (2024:1105).
16 §
Avgifter och andra medel som betalas till myndigheten  avseende insättningsgarantin och investerarskyddet ska  redovisas mot en inkomsttitel på statens budget med ett belopp  motsvarande myndighetens kostnader för förvaltning av dessa  ersättningssystem.
Beredskapsmyndighet
17 §
Myndigheten är beredskapsmyndighet enligt förordningen 
(2022:524) om statliga myndigheters beredskap.
Övriga uppgifter
18 §
Myndigheten har också uppgifter enligt miljöbalken,  förordningen (2017:1179) om finansiering av kärntekniska  restprodukter och förordningen (2021:1142) om ansvar och  ersättning vid radiologiska olyckor.
19 §
Myndigheten ska
1. regelbundet besluta statslåneräntan som den volymviktade  genomsnittliga marknadsräntan på nominella statsobligationer  med en återstående löptid på minst fem år och en utestående  volym om 20 miljarder kronor, och
2. senast den 1 november varje år besluta statens  utlåningsränta och statens avkastningsränta som den  genomsnittliga marknadsräntan under de tre närmast föregående  åren, varvid marknadsräntan är räntan på nominella  statsobligationer med en återstående löptid på 4-6 år med  tillägg av 0,25 procentenheter för förvaltningskostnader m.m.
Förordning (2024:1105).
20 §
Myndigheten ansvarar för officiell statistik enligt  förordningen (2001:100) om den officiella statistiken.
Internationella överenskommelser
21 §
Myndigheten får ingå sådana internationella  överenskommelser som avses i artikel 14.5 i Europaparlamentets  och rådets direktiv 2014/49/EU av den 16 april 2014 om  insättningsgarantisystem, i den ursprungliga lydelsen. Detta  gäller dock inte om överenskommelsen kräver riksdagens eller  Utrikesnämndens medverkan.
Medelsförvaltning
22 §
Myndigheten ska placera sina medel, i den utsträckning de  inte behöver användas till utbetalningar, på konto i  Riksbanken, en bank eller ett kreditmarknadsföretag eller i  statspapper eller andra skuldförbindelser med låg kreditrisk.  Placeringar får ske i utlandet och i utländsk valuta.
23 §
Myndighetens hantering av växlingar mellan svensk och  utländsk valuta ska präglas av förutsägbarhet och tydlighet.
24 §
Myndigheten ska täcka de underskott som kan uppstå på  statens centralkonto.
25 §
Myndigheten får i ett enskilt fall besluta att  obligationer och räntekuponger samt utbetalning av vinster på  premieobligationslån får lösas in, även om betalningsrätten är  preskriberad.
26 §
Om det finns särskilda skäl, får myndigheten helt eller  delvis i ett enskilt fall besluta att efterskänka sådana  fordringar som förvaltas av myndigheten.
Tjänsteexport
27 §
Myndigheten får bedriva tjänsteexport som är direkt  kopplad till myndighetens kärnverksamhet och som ligger inom  ramen för de uppgifter som anges i denna instruktion eller i  annan förordning.
Myndigheten ska ta ut avgifter för sådan verksamhet som avses  i första stycket, besluta om avgifternas storlek och disponera  intäkterna i verksamheten.
Samverkan
28 §
Myndigheten ska samverka med
1. Ekonomistyrningsverket och Konjunkturinstitutet i fråga om  myndighetens prognoser över statens lånebehov,
2. behöriga myndigheter och företrädare för system för  insättningsgaranti, system för investerarskydd eller andra  motsvarande ersättningssystem i andra länder,
3. Boverket, Centrala studiestödsnämnden, Exportkreditnämnden,  Styrelsen för internationellt utvecklingssamarbete (Sida) och  övriga berörda myndigheter vid framtagande av den samlade  riskanalysen för rapporten enligt 30 § 2,
4. Utbetalningsmyndigheten i fråga om betalningar som  administreras via systemet med transaktionskonto, och
5. andra berörda myndigheter vid utvecklandet av hanteringen  av statliga garantier och utlåning.
29 §
Myndigheten ska
1. ge Riksbanken tillfälle att yttra sig innan myndigheten  fattar beslut i frågor om upplåningsverksamheten som kan antas  vara av större penningpolitisk betydelse,
2. ge Finansinspektionen tillfälle att yttra sig innan  myndigheten fattar beslut i frågor om insättningsgarantin och  investerarskyddet som berör inspektionen, och
3. ge Finansinspektionen, Konkurrensverket och Riksbanken  tillfälle att yttra sig innan myndigheten fattar beslut i  frågor om förebyggande statligt stöd till kreditinstitut.
Vid samverkan enligt första stycket 2 eller 3 ska  Riksgäldskontoret lämna de uppgifter som berörda myndigheter  behöver.
Rapportering
30 §
Myndigheten ska varje år rapportera till  Regeringskansliet enligt följande uppställning:
Myndigheten ska lämna	                senast
1. ett underlag för utvärdering av
förvaltningen av statens skuld	        22 februari
2. en rapport med en samlad riskanalys av statens utställda garantier och
utlåning med kreditrisk	                15 mars
3. en särredovisning av lånen i 4 § 2  och tillhörande intäkter och
administrativa kostnader	        15 mars
4. en redovisning över antalet  utsläppsrätter (EUA och EUAA) som  auktionerats ut under föregående år  inom EU:s system för handel med  utsläppsrätter och de totala  intäkterna från auktioneringen, både i
svenska kronor och i euro       	31 maj
5. ett förslag till riktlinjer för
förvaltningen av statsskulden   	1 oktober
6. ett underlag för fastställande       15 november
av räntesats och avgifter som ska  gälla nästkommande kalenderår för
a) studielån enligt 4 kap. 1 §  studiestödslagen (1999:1395), och
b) lån enligt 16 § förordningen 
(1990:1361) om lån till hemutrustning  för flyktingar och vissa andra  utlänningar Förordning (2024:1105).
31 §
Myndigheten ska senast den 1 november varje jämnt årtal  till Regeringskansliet lämna en redogörelse för de samlade  riskerna i den statliga betalningsmodellen.
32 §
Myndigheten ska halvårsvis till Regeringskansliet  redovisa utlåning och aktuella ramar.
Redovisningen ska indelas efter
1. låneramar enligt 7 kap. 1 § budgetlagen (2011:203),
2. räntekontokrediter enligt 7 kap. 4 § budgetlagen,
3. övriga kreditramar som beslutas särskilt av riksdagen  enligt 7 kap. 6 § budgetlagen uppdelat på låneramar respektive  övriga krediter, och
4. utomstatlig utlåning enligt 6 kap. 3 § budgetlagen.
Redovisningen ska lämnas senast den 31 januari respektive den 
31 juli.
33 §
Myndigheten ska i sin balansräkning särredovisa den del  av statsskulden som ligger inom myndighetens  statsskuldsförvaltning. Statsskulden ska redovisas som statens  andel av den offentliga sektorns bruttoskuld enligt rådets  förordning (EG) nr 479/2009 av den 25 maj 2009 om  tillämpningen av protokollet om förfarandet vid alltför stora  underskott som är fogat till fördraget om upprättandet av  Europeiska gemenskapen. Tillgångarna och skulderna inom  statsskuldsförvaltningen ska redovisas på samma sätt.
34 §
Myndigheten ska i årsredovisningen lämna en redogörelse  för
1. i fråga om statens internbank
- ändringar i tillämpningen av principerna för räntesättning,
- uppnådda förbättringar i kvalitativa och, om möjligt,  kvantitativa termer,
- större steg i utvecklingsarbetet,
- viktigare förslag till strukturella åtgärder och åtgärdernas  effekter för statens internbank,
2. garanti- och utlåningsverksamhetens samlade tillgångar och  förväntade förluster, där väsentliga förändringar som påverkar  myndighetens verksamhet kommenteras, och
3. de resolutionsplaner som upprättats, inbegripet  myndighetens fastställande av krav på kapitalbas och  kvalificerade skulder och hur avgifterna till  resolutionsreserven har fastställts.
Första stycket 2 gäller inte för åtaganden som är riktade till  den finansiella sektorn. Förordning (2024:1105).
35 §
Myndigheten ska, utan dröjsmål, till Regeringskansliet  rapportera väsentliga förändringar av risker i de garantier  och den utlåning som inte bevakas av andra myndigheter.
36 §
Myndigheten ska, efter begäran, till Regeringskansliet  redovisa utfall och prognoser över
1. in- och utlåning i myndigheten,
2. statsskuldsdispositioner, och
3. räntor på statsskulden.
Myndigheten ska redovisa de viktigaste antaganden som  prognoserna bygger på samt redovisa och kommentera poster som  uppvisar avvikelser jämfört med tidigare prognoser och år.
37 §
Myndigheten ska, utan dröjsmål, till Regeringskansliet  redovisa ny information som kan ha väsentlig påverkan på  statens utgifter eller på förvaltningen av statsskulden. För  områden där det finns särskilt hög prognososäkerhet ska  myndigheten vid behov komplettera prognoser med  scenarioanalyser.
Myndigheten ska också, utan dröjsmål, informera  Regeringskansliet om myndigheten avser att genomföra  förändringar av låneplanen för statsskulden, om det bedöms få  till följd att utgifterna på anslaget räntor på statsskulden  överskrider tillgängliga medel för budgetåret. Konsekvenserna  av förändringarna ska också redovisas.
38 §
Myndigheten ska åtminstone två gånger om året publicera  fleråriga prognoser för den ekonomiska utvecklingen och  statens budgetsaldo. I prognoserna ska det redovisas en plan  för upplåningen.
Myndigheten ska jämföra den egna prognosen för budgetsaldot  med de senaste publicerade prognoserna från regeringen,  Konjunkturinstitutet och Ekonomistyrningsverket. Skillnaderna  ska, så långt det kan göras med beaktande av olikheter i metod  och syfte, analyseras och redovisas.
Ledning
39 §
Myndigheten leds av en styrelse.
40 §
Styrelsen ska bestå av högst nio ledamöter.
Styrelsens ansvar
41 §
Styrelsen ska besluta om
1. viktigare frågor enligt 25 och 26 §§,
2. underlaget för utvärderingen enligt 30 § 1,
3. förslag till riktlinjer enligt 30 § 6,
4. principer för hur de av regeringen fastställda riktlinjerna  för förvaltningen av statsskulden ska genomföras, och
5. ramar och riktlinjer för hantering av de risker som är  förenade med verksamheten.
Resolutionsdelegationen
42 §
Inom myndigheten ska det finnas ett särskilt beslutsorgan  för resolution (resolutionsdelegationen).
Resolutionsdelegationen ansvarar för sina beslut.
Resolutionsdelegationen ansvarar för sin verksamhet inför  myndighetens ledning.
43 §
Resolutionsdelegationen ska besluta i frågor som är av  principiell karaktär eller av större betydelse eller avser  föreskrifter och som myndigheten ska pröva enligt
1. lagen (2015:1016) om resolution,
2. Europaparlamentets och rådets förordning (EU) 2021/23 av  den 16 december 2020 om en ram för återhämtning och resolution  av centrala motparter och om ändring av förordningarna (EU) nr 
1095/2010, (EU) nr 648/2012, (EU) nr 600/2014, (EU) nr 
806/2014 och (EU) 2015/2365 samt direktiven 2002/47/EG, 
2004/25/EG, 2007/36/EG, 2014/59/EU och (EU) 2017/1132, och
3. lagen (2022:739) med kompletterande bestämmelser till EU:s  förordning om återhämtning och resolution av centrala  motparter.
Resolutionsdelegationen får även besluta i andra frågor som  myndigheten ska pröva enligt de lagar och den EU-förordning  som anges i första stycket.
44 §
Resolutionsdelegationen ska besluta i frågor som är av  principiell karaktär eller av större betydelse eller avser  föreskrifter och som myndigheten ska pröva i egenskap av  garantimyndighet enligt
1. lagen (1995:1571) om insättningsgaranti, och
2. lagen (1999:158) om investerarskydd.
Resolutionsdelegationen får även besluta i andra frågor som  myndigheten ska pröva enligt de lagar som anges i första  stycket.
45 §
Resolutionsdelegationen ska besluta i frågor som är av  principiell karaktär eller av större betydelse eller avser  föreskrifter och som myndigheten ska pröva i egenskap av  stödmyndighet enligt
1. lagen (2015:1017) om förebyggande statligt stöd till  kreditinstitut och om stabilitetsfonden, och
2. lagen (2022:739) med kompletterande bestämmelser till EU:s  förordning om återhämtning och resolution av centrala  motparter.
Resolutionsdelegationen får även besluta i andra frågor som  myndigheten ska pröva enligt de lagar som anges i första  stycket.
46 §
Resolutionsdelegationen ska bestå av myndighetschefen,  som är ordförande, och högst sex andra ledamöter som utses av  regeringen.
Regeringen utser vice ordförande i resolutionsdelegationen.
Resolutionsdelegationen är beslutsför när ordföranden eller  vice ordföranden och minst hälften av de andra ledamöterna är  närvarande.
47 §
Myndighetens styrelse ansvarar inför regeringen för att  resolutionsdelegationen tilldelas medel och resurser i övrigt  för sin verksamhet, att den verksamheten bedrivs  författningsenligt och effektivt samt att den redovisas på ett  tillförlitligt sätt.
Resolutionsdelegationens verksamhet ska redovisas i  myndighetens årsredovisning.
Anställningar och uppdrag
48 §
Riksgäldsdirektören är myndighetschef.
49 §
Regeringen utser vice ordförande i myndighetens styrelse.
Delegering
50 §
Andra ärenden än de som avses i 41 och 43-45 §§ denna  förordning och 4 § myndighetsförordningen (2007:515) får  avgöras av myndighetschefen eller, om styrelsen eller  resolutionsdelegationen inte bestämt något annat, av den som  myndighetschefen bestämmer.
Bisysslor och del i eller lån hos kreditinstitut
51 §
Den som är ledamot i myndighetens styrelse eller  resolutionsdelegationen, eller är anställd hos myndigheten,  får inte utan tillstånd
1. vara ledamot eller suppleant i styrelsen för ett  finansinstitut eller ett företag som anges i 1 kap. 1 § första  stycket, 18 kap. 2 § eller 19 kap. 2 § lagen (2015:1016) om  resolution, eller
2. vara anställd hos eller åta sig uppdrag för ett sådant  företag som avses i 1.
Tillstånd enligt första stycket meddelas av regeringen i fråga  om ledamot i styrelsen eller resolutionsdelegationen och av  myndigheten i fråga om andra anställda hos myndigheten än  myndighetschefen. För ledamot i resolutionsdelegationen får  tillstånd enligt första stycket 1 dock inte ges i fråga om ett  kreditinstitut. För en sådan ledamot får tillstånd enligt  första stycket 2 i fråga om ett kreditinstitut ges bara för  uppdrag i institut som staten äger aktier i.
Ledamöterna i styrelsen och resolutionsdelegationen samt de  anställda som styrelsen bestämmer får inte utan tillstånd ha  del i ett kreditinstitut eller ha lån hos ett kreditinstitut.  Tillstånd meddelas av regeringen i fråga om ordföranden i  styrelsen, av ordförandena i fråga om övriga ledamöter i  styrelsen och resolutionsdelegationen samt av myndigheten i  andra fall.
Personalansvarsnämnd
52 §
Vid myndigheten ska det finnas en personalansvarsnämnd.
Rätt att få upplysningar
53 §
Myndigheten har rätt att från andra myndigheter få den  information som myndigheten behöver för sin verksamhet.
54 §
När myndigheten fattar sådana beslut som avses i 3 §  andra stycket lagen (1995:1571) om insättningsgaranti samt 4 §  tredje stycket, 5 § första stycket och 6 § första och andra  styckena lagen (1999:158) om investerarskydd, ska den se till  att den har rätt att få sådana uppgifter om institutet och  dess verksamhet vid filialen som den behöver.
Rätt att meddela föreskrifter
55 §
Myndigheten får meddela föreskrifter om
1. inskrivning i statsskuldboken, och
2. beräkning av avgiften enligt 29 § lagen (1999:158) om  investerarskydd.
Tillämpligheten av vissa förordningar
56 §
Myndigheten ska tillämpa personalföreträdarförordningen 
(1987:1101) och internrevisionsförordningen (2006:1228).
57 §
Myndigheten ska inte tillämpa
- 7 § avgiftsförordningen (1992:191) om samråd med  Ekonomistyrningsverket om avgifter vid uppgifter enligt 2-4 §§,
- 25 a § avgiftsförordningen om balansering av räkenskapsårets  resultat vid utlånings- och garantiverksamhet enligt 4 §,
- 10 § förordningen (2000:606) om myndigheters bokföring när  det gäller periodisering av intäkter och kostnader för  inbetalda och återbetalda avgifter för insättningsgarantin,  investerarskyddet samt stabilitetsfonden, vid verksamhet  enligt 10 och 11 §§,
- 5 § myndighetsförordningen (2007:515) om delegering, eller
- 29 § myndighetsförordningen om skyldighet att lämna en  förteckning till Justitiekanslern över vissa ärenden som inte  har avgjorts, vid verksamhet enligt 1 § i denna förordning.
Övergångsbestämmelser
2023:909
1. Denna förordning träder i kraft den 1 januari 2024.
2. Genom förordningen upphävs förordningen (2007:1447) med  instruktion för Riksgäldskontoret.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.