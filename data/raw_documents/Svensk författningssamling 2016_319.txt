Title: Lag (2016:319) om skydd för geografisk information
SFS Number: Svensk författningssamling 2016:319
URL: https://www.riksdagen.se/sv/dokument-och-lagar/dokument/svensk-forfattningssamling/lag-2016319-om-skydd-for-geografisk-information_sfs-2016-319/
Source Link: http://rkrattsbaser.gov.se/sfst?bet=2016:319
Amendment Register Link: http://rkrattsbaser.gov.se/sfsr?bet=2016:319
Ministry/Authority: Försvarsdepartementet
Issued: 2016-03-17
Metadata: {"Utfärdad": "2016-03-17", "Ändrad": "t.o.m. SFS 2024:880"}

==================================================

Lag (2016:319) om skydd för geografisk information
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:319
Departement/myndighet
:   
Försvarsdepartementet
Utfärdad
:   
2016-03-17
Ändrad
:   
t.o.m. SFS 2024:880
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens syfte och ändamål
1 §
I denna lag finns bestämmelser till skydd för uppgifter  av betydelse för totalförsvaret.
Lagen innehåller bestämmelser som begränsar rätten till
1. sjömätning,
2. fotografering eller liknande registrering från luftfartyg,  och
3. spridning av en sammanställning av geografisk  information.
Uttryck i lagen
2 §
I denna lag betyder
1. geografisk information: lägesbestämd information om  förhållanden på och under markytan samt på och under sjö- och  havsbottnen,
2. sjömätning: registrering på ett beständigt sätt av  geografisk information i ett visst vattenområde eller en viss  sträcka av ett vattenområde,
3. fotografering eller liknande registrering: alla former av  avbildningar eller mätningar, och
4. sammanställning av geografisk information: geografisk  information i form av avbildning, beskrivning eller  mätning.
Sjömätning
3 §
Sjömätning får inte utföras inom Sveriges sjöterritorium,  med undantag av insjöar, vattendrag och kanaler. Regeringen  eller den myndighet som regeringen bestämmer får dock i  enskilda fall besluta om tillstånd. Tillstånd ska ges om  sjömätningen inte kan antas medföra skada för totalförsvaret.  Beslutet om tillstånd får innehålla villkor om att den  geografiska informationen endast får användas för ett visst  ändamål eller efter iakttagande av särskilda  säkerhetsåtgärder.
Utöver det som sägs i första stycket behövs inte tillstånd  för
1. ringa sjömätning, eller
2. sjömätning som utförs i en allmän hamn av den som ansvarar  för hamnen.
Regeringen eller den myndighet som regeringen bestämmer får  meddela ytterligare föreskrifter om undantag från kravet på  tillstånd.
4 §
Undantaget från kravet på sjömätningstillstånd enligt 3 §  andra stycket 2 och föreskrifter om undantag som har  meddelats med stöd av 3 § tredje stycket gäller inte när det  råder höjd beredskap eller under annan tid som regeringen  beslutar med hänsyn till Sveriges försvarsberedskap.
5 §
Ett beslut om sjömätningstillstånd får upphävas eller  ändras när det råder höjd beredskap eller under annan tid som  regeringen beslutar med hänsyn till Sveriges  försvarsberedskap.
Fotografering eller liknande registrering från luftfartyg
6 §
När det råder höjd beredskap, eller under annan tid som  regeringen beslutar med hänsyn till Sveriges  försvarsberedskap, får fotografering eller liknande  registrering från luftfartyg inte utföras inom eller av  sådana restriktionsområden som bestämts av regeringen enligt 
1 kap. 8 § första stycket första meningen luftfartslagen 
(2010:500). Regeringen eller den myndighet som regeringen  bestämmer får dock i enskilda fall besluta om tillstånd.
Tillstånd ska ges om fotograferingen eller registreringen  inte kan antas medföra skada för totalförsvaret. Beslutet om  tillstånd får innehålla villkor om att den geografiska  informationen endast får användas för ett visst ändamål eller  efter iakttagande av särskilda säkerhetsåtgärder.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter  om att vissa myndigheter ska undantas från kravet på  tillstånd.
7 §
Är Sverige i krig eller krigsfara eller råder det sådana  extraordinära förhållanden som är föranledda av krig eller  krigsfara som Sverige befunnit sig i, får regeringen meddela  föreskrifter om att det som sägs om tillstånd i 6 § ska gälla  för fotografering eller liknande registrering från luftfartyg  även inom eller av andra områden än restriktionsområden, om  det behövs till skydd för totalförsvaret.
8 §
Befälhavare på luftfartyg ska se till att fotografering  eller liknande registrering från luftfartyget inte utförs i  strid med 6 § eller föreskrifter som meddelats med stöd av 
7 §.
Spridning
9 §
Om inte något annat följer av 10 eller 11 §, är det  förbjudet att sprida en sammanställning av geografisk  information
1. om förhållanden i ett visst vattenområde eller en viss  sträcka av ett vattenområde som avser Sveriges  sjöterritorium, med undantag av insjöar, vattendrag och  kanaler, eller
2. över andra delar av svenskt territorium, om informationen  har inhämtats från luftfartyg genom fotografering eller  liknande registrering.
Regeringen eller den myndighet som regeringen bestämmer får i  enskilda fall besluta om tillstånd till spridning enligt  första stycket.
Tillstånd ska ges om spridningen inte kan antas medföra skada  för totalförsvaret. Beslutet om tillstånd får innehålla  villkor om att den geografiska informationen endast får  användas för ett visst ändamål eller efter iakttagande av  särskilda säkerhetsåtgärder. Efter medgivande från den som  söker tillstånd får retuscheringsåtgärder i sammanställningen  göras av regeringen eller den myndighet som regeringen  bestämmer, om det behövs för att kunna meddela ett  tillstånd.
10 §
Bestämmelserna i 9 § gäller inte för
1. en sammanställning av geografisk information som  framställts endast med hjälp av fjärranalys från satellit,
2. en sammanställning av geografisk information som anger  Sveriges baslinjer, eller
3. en sammanställning av geografisk information som tagits  fram inom ramen för vissa internationella åtaganden.  Regeringen får meddela föreskrifter om vilka internationella  åtaganden som avses.
Lag (2017:1281)
.
11 §
Regeringen eller den myndighet som regeringen bestämmer  får meddela föreskrifter om undantag från kravet på tillstånd  enligt 9 §.
Ansvar och beslag
12 §
Den som uppsåtligen eller av oaktsamhet utför sjömätning  i strid med 3 §, utför fotografering eller liknande  registrering från luftfartyg i strid med 6 § första stycket  eller föreskrifter enligt 7 §, eller sprider en  sammanställning av geografisk information i strid med 9 §  döms till böter eller fängelse i högst ett år, om gärningen  inte är belagd med samma eller strängare straff enligt  brottsbalken.
I ringa fall ska det inte dömas till ansvar.
13 §
Har upphävts genom
lag (2024:880)
.
14 §
Om någon ertappas på bar gärning när han eller hon begår  brott mot 3 §, får en kustbevakningstjänsteman ta sådan  egendom i beslag som kan antas bli förverkad på grund av brott  mot denna lag eller som kan antas ha betydelse för utredning  om brottet. Om egendom har tagits i beslag, ska anmälan om  detta skyndsamt göras till undersökningsledaren eller  åklagaren. Den som har tagit emot en sådan anmälan ska vidta  samma åtgärder som om han eller hon själv hade gjort beslaget.
Lag (2024:880)
.
Ingripanden mot brott
15 §
I kustbevakningslagen (2019:32) finns bestämmelser om  Kustbevakningens och en kustbevakningstjänstemans uppgifter  och rätt att självständigt ingripa mot brott enligt denna  lag.
Lag (2019:47)
.
Överklagande
16 §
En förvaltningsmyndighets beslut enligt denna lag får  överklagas till allmän förvaltningsdomstol. Om beslutet  innebär avslag på en statlig myndighets ansökan, får beslutet  i stället överklagas till regeringen.
Prövningstillstånd krävs vid överklagande till kammarrätten.
Övergångsbestämmelser
2016:319
1. Denna lag träder i kraft den 1 maj 2016.
2. Genom lagen upphävs lagen (1993:1742) om skydd för  landskapsinformation.
3. Tillstånd som har beslutats enligt den gamla lagen gäller  fortfarande om tillstånd krävs enligt den nya lagen.
4. Beslut om undantag som meddelats med stöd av 6 § tredje  stycket i den gamla lagen gäller till och med ett år efter  ikraftträdandet av den nya lagen. Under denna period gäller  den gamla lagen för dessa undantag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.