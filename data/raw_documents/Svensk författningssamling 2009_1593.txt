Title: Förordning (2009:1593) med instruktion för Riksarkivet
SFS Number: Svensk författningssamling 2009:1593
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20091593-med-instruktion-for_sfs-2009-1593/
Source Link: http://rkrattsbaser.gov.se/sfst?bet=2009:1593
Amendment Register Link: http://rkrattsbaser.gov.se/sfsr?bet=2009:1593
Ministry/Authority: Kulturdepartementet
Issued: 2009-12-21
Metadata: {"Utfärdad": "2009-12-21", "Ändrad": "t.o.m. SFS 2025:719"}

==================================================

Förordning (2009:1593) med instruktion för Riksarkivet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:1593
Departement/myndighet
:   
Kulturdepartementet
Utfärdad
:   
2009-12-21
Ändrad
:   
t.o.m. SFS 2025:719
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Riksarkivet är statlig arkivmyndighet och har det särskilda ansvar för den statliga arkivverksamheten och för arkivvården i landet som framgår av arkivlagen (1990:782), arkivförordningen (1991:446) och denna förordning.
2 §
Riksarkivet ska ha överinseende över den offentliga arkivverksamheten och handlägger arkivuppgifter som inte någon annan myndighet ska handlägga.
3 §
Riksarkivet ska ha nationell överblick över arkivfrågorna och följa arkivverksamheten i landet.
3 a §
Riksarkivet är beredskapsmyndighet enligt förordningen 
(2022:524) om statliga myndigheters beredskap.
Förordning (2025:719).
4 §
Riksarkivet är arkivmyndighet för
1. statliga myndigheter,
2. sådana organ som avses i 2 kap. 4 § första meningen  offentlighets- och sekretesslagen (2009:400) när det gäller  arkiv som härrör från den verksamhet som avses i bilagan till  offentlighets- och sekretesslagen,
3. enskilda organ som förvarar statliga arkiv med stöd av  lagen (2015:602) om överlämnande av allmänna handlingar för  förvaring, och
4. Svenska kyrkan när det gäller arkiv som förvaras med stöd  av lagen (1999:288) om överlämnande av allmänna handlingar  till Svenska kyrkan eller någon av dess organisatoriska delar  för förvaring, m.m. Förordning (2015:607)
5 §
Riksarkivet ska särskilt
1. verka för att sådana myndigheter och organ som avses i 4 §  fullgör sina skyldigheter enligt arkivlagen (1990:782) och  arkivförordningen (1991:446),
2. verka för utveckling av metoder för framställning,  bevarande och tillgängliggörande av handlingar som ett led i  förvaltningsutvecklingen,
3. verka för ändamålsenlig gallring av handlingar,
4. ge kommunerna råd i arkivfrågor och verka för ökad  enhetlighet och samordning mellan den statliga och den  kommunala arkivhanteringen,
5. verka för ökad kunskap grundad på forskning och samverkan  med andra, exempelvis universitet och högskolor, och förmedla  kunskap inom sitt verksamhetsområde, och
6. tillhandahålla och förvalta en nationell databas med  information om arkiv. Förordning (2024:940).
6 §
Riksarkivet får, utöver vad som följer av arkivlagen 
(1990:782) och 4 §, ta emot arkivhandlingar från riksdagen och  dess myndigheter, Regeringskansliet och från kommunala  myndigheter.
Riksarkivet får ta emot arkivhandlingar från enskilda om de är  av särskild betydelse för forskning och kulturarv.
Riksarkivet får ta emot tryck av betydelse för forskning inom  försvarsområdet. Förordning (2024:940).
7 §
Riksarkivet ska hålla handlingar som har tagits emot för förvaring tillgängliga.
8 §
Riksarkivet ska tillgängliggöra arkiven för forskning och annat nyttjande, bl.a. genom digitalisering, tjänster för elektronisk tillgång och information om arkiven.
Förordning (2014:265).
9 §
Riksarkivet får tillhandahålla digitaliseringstjänster som skanning och indexering åt myndigheter och andra offentliga organ.
9 a §
Riksarkivet ska tillhandahålla tjänster för  digitalisering av kulturarvsmaterial.  Förordning (2017:1347).
10 §
Riksarkivet ska främja utvecklingen av enskild arkivverksamhet genom fördelning av statliga bidrag.
Förordning (2012:814).
11 §
Riksarkivet får ge råd till enskilda i arkivfrågor.
12 §
Riksarkivet ska i sin verksamhet integrera ett jämställdhets-, mångfalds- och barnperspektiv samt ett internationellt och interkulturellt utbyte och samarbete.
Riksarkivet ska särskilt främja samverkan med utländska institutioner och internationella organisationer inom arkivområdet.
13 §
Riksarkivet har hand om statens heraldiska verksamhet och ska särskilt se till att vapen eller heraldiska emblem som syftar på staten eller statsmyndigheterna utförs i enlighet med heraldiska normer. Riksarkivet ska också verka för att bestämmelser om Sveriges flagga följs.
På uppdrag av kommunerna får Riksarkivet upprätta förslag till kommunala vapen och genomföra heraldiska utredningar om sådana vapen. Riksarkivet får också göra andra utredningar och vidta andra åtgärder på det heraldiska området.
14 §
Riksarkivet ska ge ut Svenskt biografiskt lexikon och Svenskt diplomatarium.
14 a §
Riksarkivet ska följa upp det regionala utfallet av sin verksamhet och rapportera det till Statens kulturråd.
Myndigheterna ska samråda om vilken rapportering som behövs. Förordning (2014:180).
15 §
Utöver de uppgifter som Riksarkivet har enligt 2-14 §§
får myndigheten inom ramen för sitt verksamhetsområde åta sig att utföra undersökningar, utredningar och andra uppdrag åt myndigheter och enskilda, i den mån det inte snedvrider konkurrensen på marknaden.
Samverkan
15 a §
Riksarkivets samverkan med myndigheter och andra aktörer ska omfatta det civila samhällets organisationer.
Förordning (2014:180).
Ledning
16 §
Riksarkivet leds av en myndighetschef.
17 §
Vid Riksarkivet ska det finnas ett insynsråd som består  av högst åtta ledamöter. Förordning (2020:869).
Organisation
18 §
Har upphävts genom förordning (2024:940).
19 §
Riksarkivet ska bedriva verksamhet på de orter som  motiveras av myndighetens uppgifter.  Förordning (2024:940).
19 a §
Vid Riksarkivet finns ett centrum för digitalisering  av kulturarvsmaterial. Förordning (2017:1347).
Särskilda organ
20 §
Hos Riksarkivet finns en nämnd för heraldisk verksamhet
(Heraldiska nämnden) och ett samarbetsråd för enskilda arkiv.
Förordning (2012:814).
21 §
Heraldiska nämnden ska lämna yttrande till Riksarkivet i ärenden om antagande av kommunala vapen, i ärenden som avses i 3 § fjärde stycket lagen (1982:268) om Sveriges riksvapen samt i de andra heraldiska frågor och frågor om Sveriges flagga som riksarkivarien bestämmer.
Nämnden består av riksarkivarien, som är nämndens ordförande, och tre andra ledamöter. För varje ledamot ska det finnas en personlig ersättare.
22 §
Samarbetsrådet för enskilda arkiv ska genom samarbete mellan Riksarkivet och den enskilda arkivsektorn främja utvecklingen av enskild arkivverksamhet och bevarande av för kulturarvet betydelsefulla enskilda arkiv i landet.
Samarbetsrådet består av riksarkivarien, som är ordförande, och högst åtta andra ledamöter. Förordning (2012:814).
23 §
Har upphävts genom förordning (2012:814).
24 §
Har upphävts genom förordning (2012:814).
Ärendenas handläggning
25 §
har upphävts genom förordning (2014:265).
26 §
Har upphävts genom förordning (2012:814).
Anställningar och uppdrag
27 §
Riksarkivarien är myndighetschef för Riksarkivet.
28 §
Andra ledamöter och deras ersättare i Heraldiska nämnden än ordföranden utses av regeringen för en bestämd tid. Nämnden utser inom sig vice ordförande.
29 §
Andra ledamöter och deras ersättare i samarbetsrådet för enskilda arkiv än ordföranden utses av riksarkivarien. Bland ledamöterna ska det finnas företrädare för både Riksarkivet och enskilda arkiv. Förordning (2012:814).
Personalansvarsnämnd
30 §
Vid Riksarkivet ska det finnas en personalansvarsnämnd.
Tillämpligheten av vissa förordningar
31 §
Riksarkivet ska tillämpa personalföreträdarförordningen
(1987:1101).
Avgifter
32 §
Riksarkivet ska ta ut avgifter motsvarande full  kostnadstäckning för
1. material och tjänster, när myndigheten hjälper sådana  myndigheter eller organ som avses i 4 § och 6 § första  stycket med fullgörandet av deras skyldigheter i fråga om  arkiven,
2. digitaliseringstjänster som tillhandahålls åt myndigheter  och andra offentliga organ enligt 9 §,
3. uppdrag som utförs inom det heraldiska området enligt 
13 §,
4. uppdragsverksamhet enligt 15 §.
Förordning (2017:1347).
33 §
Riksarkivet får inom ramen för full kostnadstäckning  ta ut avgifter
1. av sådana myndigheter eller organ som avses i 4 § 1-3 och 
6 § första stycket för att ta emot, bevara, vårda och  tillhandahålla arkivhandlingar som överlämnas till  Riksarkivet,
2. av enskilda som avses i 6 § andra stycket för att ta emot,  bevara, vårda och tillhandahålla enskilda arkiv,
3. för sådan rådgivning till kommuner och enskilda som avses  i 5 § 4 och 11 §,
4. för undersökningsuppdrag som går utöver  serviceskyldigheten enligt 6 § förvaltningslagen 
(2017:900),
5. för digitalisering av kulturarvsmaterial enligt 9 a §,  och
6. för tillhandahållande av publikationer, föreskrifter och  allmänna råd.
I 13 § författningssamlingsförordningen (1976:725) finns  bestämmelser om kostnadsfria exemplar av myndighetens  författningssamlingar. Förordning (2018:1051).
34 §
Trots det som anges i 16 § och 21 § första stycket avgiftsförordningen (1992:191) får Riksarkivet ta ut en avgift
1. för kopia av allmän handling och för utskrift av upptagning för automatisk databehandling även om en beställning inte omfattar tio sidor, och
2. av staten för kopia eller avskrift av allmän handling, utskrift av upptagning för automatisk databehandling, kopia av video- eller ljudbandsupptagning eller utskrift av ljudbandsupptagning samt för bevis och registerutdrag.
35 §
Avgifternas storlek bestäms av Riksarkivet.
Riksarkivet får disponera avgiftsinkomsterna.
Övergångsbestämmelser
2015:607
1. Denna förordning träder i kraft den 1 januari 2016.
2. Äldre föreskrifter gäller till och med den 31 december 
2016 för enskilda organ som förvarar allmänna handlingar med  stöd av ett beslut om överlämnande och förvaring som fattats  före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.