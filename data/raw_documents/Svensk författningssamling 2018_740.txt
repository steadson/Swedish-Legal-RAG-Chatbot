Title: Luftvårdsförordning (2018:740)
SFS Number: Svensk författningssamling 2018:740
URL: https://www.riksdagen.se/sv/dokument-och-lagar/dokument/svensk-forfattningssamling/luftvardsforordning-2018740_sfs-2018-740/
Source Link: http://rkrattsbaser.gov.se/sfst?bet=2018:740
Amendment Register Link: http://rkrattsbaser.gov.se/sfsr?bet=2018:740
Ministry/Authority: Klimat- och näringslivsdepartementet
Issued: 2018-05-31
Metadata: {"Utfärdad": "2018-05-31"}

==================================================

Luftvårdsförordning (2018:740)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:740
Departement/myndighet
:   
Klimat- och näringslivsdepartementet
Utfärdad
:   
2018-05-31
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om  Naturvårdsverkets och andra berörda myndigheters arbete med  program, inventering, prognostisering, övervakning och  rapportering för vård av utomhusluften.
Förordningen är meddelad med stöd av 8 kap. 7 §  regeringsformen.
Ordförklaring
2 §
Med direktiv (EU) 2016/2284 avses i denna förordning  Europaparlamentets och rådets direktiv (EU) 2016/2284 av den 
14 december 2016 om minskning av nationella utsläpp av vissa  luftföroreningar, om ändring av direktiv 2003/35/EG och om  upphävande av direktiv 2001/81/EG, i den ursprungliga  lydelsen.
Förslag till luftvårdsprogram
3 §
Naturvårdsverket ska ta fram de förslag i fråga om  nationellt luftvårdsprogram som behövs enligt artikel 6 i  direktiv (EU) 2016/2284. Ett sådant förslag ska lämnas till  regeringen senast den 1 februari vart fjärde år.
4 §
Om den utsläppsinventering eller de utsläppsprognoser  som senast har gjorts enligt 9 § visar att det finns risk att  Sveriges åtaganden enligt artikel 4 i direktiv (EU) 2016/2284  inte uppfylls, ska Naturvårdsverket ta fram förslag till  uppdatering av luftvårdsprogrammet. Förslaget till  uppdatering ska lämnas till regeringen inom 15 månader från  det att inventeringen eller prognoserna lämnades till  Europeiska kommissionen.
5 §
Boverket, Kemikalieinspektionen, Sjöfartsverket,  Statens energimyndighet, Statens jordbruksverk, Trafikverket,  Transportstyrelsen och andra berörda myndigheter ska inom  sina verksamhetsområden ta fram de uppgifter som behövs för  förslagen. Uppgifterna ska lämnas till Naturvårdsverket.
En länsstyrelse behöver dock endast lämna uppgifter som finns  tillgängliga hos länsstyrelsen.
6 §
Bestämmelser om kommunernas skyldigheter att följa och  kontrollera miljökvalitetsnormer samt vid behov upprätta ett  åtgärdsprogram och informera Naturvårdsverket om programmet  finns i 5 kap. miljöbalken och i luftkvalitetsförordningen 
(2010:477).
7 §
Innan Naturvårdsverket lämnar ett förslag till  luftvårdsprogram eller en uppdatering av ett program till  regeringen, ska verket ge berörda myndigheter, kommuner,  offentliga samverkansorgan och luftvårdsförbund, andra  berörda aktörer samt allmänheten tillfälle att lämna  synpunkter. I fråga om allmänheten ska möjligheten att lämna  synpunkter uppfylla kravet i artikel 6.5 i direktiv (EU) 
2016/2284. Om det är lämpligt ska möjligheten att lämna  synpunkter också omfatta myndigheter, aktörer och allmänheten  i andra berörda länder.
Första stycket gäller inte förslag enligt 4 §, om  uppdateringen endast har mindre betydelse.
8 §
Bestämmelser om strategiska miljöbedömningar av  program finns i 6 kap. miljöbalken och i  miljöbedömningsförordningen (2017:966).
Utsläppsinventeringar, utsläppsprognoser och  inventeringsrapporter
9 §
Naturvårdsverket ska genomföra de  utsläppsinventeringar och utsläppsprognoser samt upprätta de  inventeringsrapporter som krävs enligt artikel 8.1-8.5 och  artikel 4.2 tredje stycket i direktiv (EU) 2016/2284.
Flexibilitetsbestämmelser
10 §
Naturvårdsverket ska underrätta regeringen om verket  bedömer att flexibilitetsbestämmelserna i artikel 5.1-5.4 i  direktiv (EU) 2016/2284 är tillämpliga och behöver  tillämpas.
Miljöövervakning av ekosystemeffekter
11 §
Naturvårdsverket och Havs- och vattenmyndigheten ska  övervaka ekosystemeffekter enligt artikel 9.1-9.2 i direktiv 
(EU) 2016/2284 inom sina respektive miljöövervakningsprogram.
Rapportering till Europeiska kommissionen
12 §
Naturvårdsverket ska till Europeiska kommissionen  rapportera
1. ett av regeringen beslutat luftvårdsprogram, senast den 
1 april vart fjärde år,
2. uppdateringar av gällande luftvårdsprogram, inom två  månader från regeringens beslut,
3. utsläppsinventeringar, utsläppsprognoser och  inventeringsrapporter i enlighet med artikel 10.2 i direktiv 
(EU) 2016/2284,
4. information om övervakningsplatsers läge och tillhörande  indikatorer, som används för övervakning av  luftföroreningseffekter enligt artikel 9 i direktiv (EU) 
2016/2284, senast den 1 juli vart fjärde år, och
5. uppgifter som framkommer vid övervakning enligt 11 §,  senast den 1 juli vart fjärde år.
13 §
Havs- och vattenmyndigheten ska till Naturvårdsverket  lämna de uppgifter som behövs för att följa kravet på  rapportering enligt 12 § 4 och 5.
Tillgängliggörande av information
14 §
Naturvårdsverket ska på en publik webbplats  tillgängliggöra
1. underlag inför inhämtande av synpunkter från allmänheten  enligt 7 §,
2. beslutade luftvårdsprogram och eventuella beslut om  uppdateringar av programmen,
3. utsläppsinventeringar och eventuella justeringar med stöd  av flexibilitetsbestämmelserna,
4. utsläppsprognoser,
5. inventeringsrapporter, och
6. kompletterande rapporter och information som rapporterats  till Europeiska kommissionen i enlighet med denna  förordning.
Övergångsbestämmelser
2018:740
1. Denna förordning träder i kraft den 1 juli 2018.
2. Genom förordningen upphävs förordningen (2003:65) om  nationella utsläppstak för luftföroreningar.
3. Förslag enligt 3 § ska lämnas första gången senast den 1  februari 2019.
4. Rapportering enligt 12 § 1 ska göras första gången senast  den 1 april 2019.
5. Rapportering enligt 12 § 4 ska göras första gången senast  den 1 juli 2018.
6. Rapportering enligt 12 § 5 ska göras första gången senast  den 1 juli 2019.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.