Title: Förordning (2024:199) om statsbidrag för att öka engagemanget inom det civila samhället
SFS Number: Svensk författningssamling 2024:199
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024199-om-statsbidrag-for-att-oka_sfs-2024-199/
Source Link: http://rkrattsbaser.gov.se/sfst?bet=2024:199
Amendment Register Link: http://rkrattsbaser.gov.se/sfsr?bet=2024:199
Ministry/Authority: Socialdepartementet
Issued: 2024-04-04
Metadata: {"Utfärdad": "2024-04-04", "Ändrad": "t.o.m. SFS 2025:12"}

==================================================

Förordning (2024:199) om statsbidrag för att öka engagemanget inom det civila samhället
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:199
Departement/myndighet
:   
Socialdepartementet
Utfärdad
:   
2024-04-04
Ändrad
:   
t.o.m. SFS 2025:12
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till vissa organisationer inom det civila samhället.
Bidrag enligt denna förordning lämnas i mån av tillgång på  medel.
Förordningen är meddelad med stöd av 8 kap. 7 §  regeringsformen.
Syftet med bidraget
2 §
Syftet med bidraget är att stödja åtgärder för att öka  människors engagemang inom det civila samhället.
Formen för bidrag
3 §
Bidraget lämnas i form av projektbidrag.
Förutsättningar för bidrag
4 §
Bidrag får lämnas för projekt som
1. utvecklar kompetens, resurser och verktyg inom  organisationen för att skapa nya former för engagemang eller  för att nå nya målgrupper, eller
2. på annat sätt uppnår det syfte med bidraget som anges i 
2 §.
5 §
Bidrag får lämnas till en ideell förening som
1. bedriver verksamhet i Sverige sedan minst två år före det  datum då ansökan om bidrag lämnas in, och
2. är demokratiskt uppbyggd. Förordning (2025:12).
6 §
Bidrag får även lämnas till en stiftelse som
1. inte är statlig eller kommunal,
2. saknar vinstsyfte,
3. bedriver verksamhet i Sverige sedan minst två år före det  datum då ansökan om bidrag lämnas in, och
4. är öppen för insyn. Förordning (2025:12).
7 §
Har upphävts genom förordning (2025:6).
7 §
Bidrag får även lämnas till ett registrerat trossamfund i  den mening som avses i 5 § lagen (1998:1593) om trossamfund  och en församling inom ett sådant trossamfund, under  förutsättning att trossamfundet eller församlingen bedriver  verksamhet i Sverige sedan minst två år före det datum då  ansökan om bidrag lämnas in. Förordning (2025:12).
7 a §
Bidrag får inte lämnas till en organisation om den eller  någon av dess företrädare som agerar inom ramen för  verksamheten
1. utövar våld, tvång eller hot mot en person eller på annat  sätt kränker en persons grundläggande fri- och rättigheter,
2. diskriminerar personer eller grupper av personer eller på  annat sätt bryter mot principen om alla människors lika värde,
3. försvarar, främjar eller uppmanar till sådana ageranden som  anges i 1 eller 2, eller
4. motarbetar det demokratiska styrelseskicket.
Bidrag får inte heller lämnas till en organisation om det  framkommer att någon av dess samarbetsorganisationer, eller en  företrädare för samarbetsorganisationen, agerar på ett sådant  sätt som anges i första stycket. Förordning (2025:12).
7 b §
Om en organisation, dess företrädare, organisationens  samarbetsorganisation eller samarbetsorganisationens  företrädare har agerat på ett sådant sätt som anges i 7 a §,  får bidrag ändå lämnas till organisationen om det finns  särskilda skäl. Vid denna bedömning ska det särskilt beaktas  om
1. organisationen har tagit avstånd från agerandet,
2. organisationen har vidtagit adekvata åtgärder för att  säkerställa att agerandet inte upprepas,
3. det är fråga om ett enstaka agerande, och
4. agerandet ligger långt tillbaka i tiden.
Vid allvarliga överträdelser av en samarbetsorganisation,  eller dess företrädare, ska det vid bedömningen även särskilt  beaktas om samarbetet har avbrutits. Förordning (2025:12).
8 §
Bidrag får inte lämnas till en organisation som
1. är i likvidation eller försatt i konkurs,
2. har skatte- eller avgiftsskulder eller andra skulder som  har lämnats över till Kronofogdemyndigheten och som vid  indrivning handläggs som allmänt mål, eller
3. har en skuld som inte har betalats i rätt tid och som avser  återkrav av bidrag som har lämnats av Myndigheten för ungdoms-  och civilsamhällesfrågor. Förordning (2025:12).
8 a §
Bidrag får inte lämnas för kostnader som något statligt  bidrag redan har lämnats för. Förordning (2025:12).
Ansökan
9 §
Myndigheten för ungdoms- och civilsamhällesfrågor prövar  frågor om bidrag enligt denna förordning.
10 §
En ansökan om bidrag ska göras av en behörig företrädare  för organisationen. Ansökan ska ha kommit in till Myndigheten  för ungdoms- och civilsamhällesfrågor senast vid den tidpunkt  som myndigheten bestämmer. Förordning (2025:12).
11 §
Den som ansöker om bidrag ska till Myndigheten för  ungdoms- och civilsamhällesfrågor lämna uppgift om sökt belopp  samt övriga uppgifter och handlingar som myndigheten behöver  för att kunna pröva ansökan.
Fördelning av bidrag
12 §
Myndigheten för ungdoms- och civilsamhällesfrågor får  prioritera mellan inkomna ansökningar och ge företräde till de  ansökningar som bedöms ha bäst förutsättningar att uppfylla  det syfte med bidraget som anges i 2 §.
Efter prioritering enligt första stycket får myndigheten  prioritera projekt i organisationer som engagerar personer som  bor i områden med socioekonomiska utmaningar och projekt som  utförs i samarbete med en kommun.
13 §
Myndigheten för ungdoms- och civilsamhällesfrågor får vid  bedömningen av en ansökan särskilt beakta om den som ansöker  om bidrag för samma år har beviljats annat statligt bidrag för  samma projekt som ansökan avser.
14 §
Om den som ansöker om bidrag har lämnat en sådan  redovisning som avses i 18 § för tidigare lämnade bidrag, ska  Myndigheten för ungdoms- och civilsamhällesfrågor vid  bedömningen av ansökan beakta det som framgår av den  redovisningen.
Beslut och utbetalning
15 §
I ett beslut om bidrag ska det anges för vilket projekt  som bidraget lämnas. Beslutet får förenas med villkor.  Villkoren ska framgå av beslutet.
I beslutet ska sista dag för redovisning enligt 18 § anges.  Beslutet ska även innehålla information om vad som gäller i  fråga om hinder mot utbetalning enligt 22 § och återbetalning  och återkrav enligt 23 och 24 §§.
16 §
Bidrag får beviljas för högst ett år i taget och ska  betalas ut vid ett tillfälle. Om bidraget överstiger fem  prisbasbelopp enligt 2 kap. 6 och 7 §§  socialförsäkringsbalken, får det dock betalas ut vid två  tillfällen.
Anmälningsskyldighet
17 §
Den som ansöker om eller har beviljats bidrag enligt  denna förordning ska utan dröjsmål till Myndigheten för  ungdoms- och civilsamhällesfrågor anmäla sådana ändrade  förhållanden som kan påverka rätten till eller storleken på  bidraget.
Redovisning
18 §
En bidragsmottagare ska senast vid den tidpunkt som anges  i beslutet till Myndigheten för ungdoms- och  civilsamhällesfrågor lämna en ekonomisk redovisning av de  mottagna medlen samt en redogörelse för vad medlen har använts  till, vilka resultat som har uppnåtts och hur resultaten  förhåller sig till det syfte med bidraget som anges i 2 §.
Redovisningen ska göras på det sätt som myndigheten bestämmer.
Bidragsmottagaren ska även lämna de övriga uppgifter och  handlingar som myndigheten begär.
19 §
En revisor ska granska redovisningen enligt 18 §.  Revisorns rapport över granskningen ska bifogas redovisningen.
Om det bidrag som har tagits emot uppgår till minst fem  prisbasbelopp enligt 2 kap. 6 och 7 §§  socialförsäkringsbalken, ska granskningen göras av en  auktoriserad eller godkänd revisor.
20 §
En bidragsmottagare ska på begäran av Myndigheten för  ungdoms- och civilsamhällesfrågor lämna de uppgifter och  handlingar som myndigheten behöver för att granska  redovisningen enligt 18 §.
21 §
Myndigheten för ungdoms- och civilsamhällesfrågor ska  senast den 31 oktober varje år lämna en samlad redovisning  till regeringen av de bidrag som har lämnats enligt denna  förordning under det föregående kalenderåret.
Redovisningen ska innehålla uppgifter om vilka som har fått  bidrag, med vilka belopp och för vilka ändamål. Redovisningen  ska även innehålla en redogörelse för de projekt som bidraget  har använts till samt en samlad bedömning av bidragets  resultat och, om möjligt, effekter i förhållande till det  syfte med bidraget som anges i 2 §.
Hinder mot utbetalning
22 §
Myndigheten för ungdoms- och civilsamhällesfrågor får  besluta att ett beviljat bidrag helt eller delvis inte ska  betalas ut om bidragsmottagaren inte längre uppfyller  villkoren för det eller om det finns grund för återbetalning  enligt 23 §. Beslutet gäller omedelbart. Förordning (2025:12).
Återbetalning och återkrav
23 §
En bidragsmottagare är skyldig att betala tillbaka  bidraget om
1. mottagaren genom att lämna oriktiga uppgifter eller på  något annat sätt har orsakat att bidrag har lämnats felaktigt  eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller  använts för de ändamål som det har beviljats för,
4. mottagaren inte har lämnat en sådan redovisning som avses i 
18 § eller sådana uppgifter och handlingar som avses i 20 §,
5. villkor i beslutet om bidrag inte har följts, eller
6. mottagaren inte uppfyller villkoren i 7 a § och det inte  finns sådana särskilda skäl enligt 7 b § som innebär att  bidrag ändå får lämnas. Förordning (2025:12).
24 §
Myndigheten för ungdoms- och civilsamhällesfrågor ska  besluta att helt eller delvis kräva tillbaka bidraget, om  bidragsmottagaren är återbetalningsskyldig enligt 23 §.
Om det finns särskilda skäl för det, får myndigheten besluta  att helt eller delvis avstå från ett krav på återbetalning.
Överklagande
25 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut  enligt denna förordning än beslut om hinder mot utbetalning  enligt 22 § och beslut om återkrav enligt 24 § får dock inte  överklagas.
Bemyndigande
26 §
Myndigheten för ungdoms- och civilsamhällesfrågor får  meddela föreskrifter om verkställigheten av denna förordning.
Övergångsbestämmelser
2025:6
1. Denna förordning träder i kraft den 1 februari 2025.
2. Bidrag får under tiden till och med den 31 juli 2025  beviljas trossamfund, samverkansorgan och församlingar som den 
31 december 2024 omfattades av den upphävda paragrafen.
3. Den upphävda paragrafen gäller fortfarande för bidrag som  har beviljats före ikraftträdandet.
2025:12
1. Denna förordning träder i kraft den 1 augusti 2025.
2. Äldre bestämmelser gäller fortfarande för bidrag som har  beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.