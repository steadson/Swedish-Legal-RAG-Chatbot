Title: Förordning (2021:576) om ersättning för vissa kostnader för analys av vildsvinskött
SFS Number: Svensk författningssamling 2021:576
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021576-om-ersattning-for-vissa_sfs-2021-576/
Source Link: http://rkrattsbaser.gov.se/sfst?bet=2021:576
Amendment Register Link: http://rkrattsbaser.gov.se/sfsr?bet=2021:576
Ministry/Authority: Landsbygds- och infrastrukturdepartementet RSL
Issued: 2021-06-10
Metadata: {"Utfärdad": "2021-06-10", "Ändrad": "t.o.m. SFS 2024:939"}

==================================================

Förordning (2021:576) om ersättning för vissa kostnader för analys av vildsvinskött
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:576
Departement/myndighet
:   
Landsbygds- och infrastrukturdepartementet RSL
Utfärdad
:   
2021-06-10
Ändrad
:   
t.o.m. SFS 2024:939
Tidsbestämd
: 
2026-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om ersättning  till privatpersoner och registrerade jägare för kostnaden för  analys av förekomsten av trikiner eller cesium-137 i  vildsvinskött. Ersättning lämnas av staten som svarar för en  del av kostnaden gentemot det ackrediterade laboratorium som  har utfört analysen.
Ersättning lämnas i mån av tillgång på medel.
Förordning (2024:939).
2 §
Syftet med förordningen är att med bibehållen  livsmedelssäkerhet öka konsumtionen av vildsvinskött.
Förordning (2024:939).
3 §
Förordningen är meddelad med stöd av
- 8 kap. 11 § regeringsformen i fråga om 16 §, och
- 8 kap. 7 § regeringsformen i fråga om övriga bestämmelser.
Förordning (2024:939).
3 a §
Stöd för registrerade jägares kostnader får endast  lämnas i enlighet med kommissionens förordning (EU)  nr 1408/2013 av den 18 december 2013 om tillämpningen av  artiklarna 107 och 108 i fördraget om Europeiska unionens  funktionssätt på stöd av mindre betydelse inom  jordbrukssektorn. Förordning (2024:939).
Ord och uttryck
4 §
I denna förordning betyder
ackrediterat laboratorium: ett laboratorium som är  ackrediterat av Sveriges nationella ackrediteringsorgan 
(Swedac) att utföra mikrobiologiska analyser av trikiner eller  cesium-137 i livsmedel i enlighet med standarden EN ISO/IEC 
17025 Allmänna kompetenskrav för provnings- och  kalibreringslaboratorier,
cesium-137: radioaktivt cesium,
trikiner: alla nematodarter som tillhör släktet Trichinella,  och
registrerad jägare: en jägare som är registrerad för att få  överlåta små mängder vildsvin eller kött av vildsvin direkt  till slutkonsumenter enligt föreskrifter som har meddelats av  Livsmedelsverket med stöd av livsmedelsförordningen 
(2006:813). Förordning (2024:939).
Mottagare av ersättning
5 §
Ersättning får betalas ut till ett ackrediterat  laboratorium som på uppdrag av en privatperson eller en  registrerad jägare har utfört en analys av förekomsten av  trikiner eller cesium-137 i vildsvinskött.
Förordning (2024:939).
Förutsättningar för ersättning
6 §
Ersättning får lämnas för kostnaden för analys av kött  från vildsvin som har fällts i Sverige, om analysen
1. avser förekomsten av trikiner eller cesium-137,
2. har utförts av ett ackrediterat laboratorium, och
3. har utförts på uppdrag av
a) en privatperson som inte avser att sälja vildsvinsköttet  vidare utan avser att nyttja köttet enbart för privat  konsumtion, eller
b) en registrerad jägare.
Om analysen avser förekomsten av cesium-137 lämnas ersättning  för kostnaden endast om vildsvinet har fällts i en kommun som  anges i bilagan till denna förordning. Förordning (2024:939).
6 a §
En registrerad jägare, som vill ha stöd för  analyskostnader, ska till det ackrediterade laboratoriet lämna  uppgift om allt annat stöd av mindre betydelse som jägaren  fått med stöd av förordning (EU) nr 1408/2013 under de två  föregående beskattningsåren och det innevarande  beskattningsåret. Förordning (2024:939).
Ersättningens storlek
7 §
Ersättning lämnas som ett engångsbelopp per analys  motsvarande den faktiska kostnaden, dock högst 120 kronor per  analys av förekomsten av trikiner och högst 495 kronor per  analys av förekomsten av cesium-137.
Handläggande myndighet
8 §
Livsmedelsverket prövar frågor om ersättning och betalar  ut ersättning enligt denna förordning.
Ansökan om ersättning
9 §
En ansökan om ersättning ska göras av det ackrediterade  laboratorium som har utfört analysen. Ansökan om ersättning  ska vara skriftlig och ska lämnas in till Livsmedelsverket  senast fyra veckor efter utgången av den månad som ansökan  avser.
10 §
En ansökan om ersättning ska innehålla
1. en redovisning av de analyser som genomförts per månad,
2. uppgifter om vad respektive analys avser, när den har  utförts, kostnaden per analys samt om analysen har utförts på  uppdrag av en privatperson eller en registrerad jägare,
3. en försäkran från privatpersonen eller den registrerade  jägaren om att vildsvinet har fällts i Sverige och, om  förekomsten av cesium-137 ska analyseras, uppgift om i vilken  kommun vildsvinet har fällts, och
4. en försäkran om att det ackrediterade laboratoriet inte har  fått någon annan ersättning för den del av analyskostnaderna  som staten ska svara för gentemot laboratoriet.
Förordning (2024:939).
10 a §
När en ansökan om ersättning sker på uppdrag av en  registrerad jägare, ska det ackrediterade laboratoriet till  Livsmedelsverket vidareförmedla de uppgifter som den  registrerade jägaren har lämnat enligt 6 a §.
Förordning (2024:939).
11 §
Den som ansöker om ersättning ska lämna de ytterligare  handlingar eller uppgifter som Livsmedelsverket behöver för  att kunna pröva ansökan.
11 a §
Innan ett stöd beviljas som avser en registrerad  jägares kostnader, ska Livsmedelsverket
1. lämna de upplysningar till jägaren som framgår av  artikel 6.1 i förordning (EU) nr 1408/2013,
2. genomföra den kontroll som framgår av artikel 6.3 i  förordning (EU) nr 1408/2013. Förordning (2024:939).
Tillsyn och uppföljning
12 §
Den som har mottagit ersättning ska på begäran av  Livsmedelsverket visa upp
1. uppgift om identiteten på och kontaktuppgifter till de  personer som har gett mottagaren i uppdrag att genomföra  analyserna,
2. de uppgifter i övrigt som behövs för uppföljning eller  utvärdering av den åtgärd som ersättning lämnats för.
12 a §
Livsmedelsverket ska föra det register som avses i  artikel 6.4 i förordning (EU) nr 1408/2013.
Förordning (2024:939).
Återbetalning och återkrav
13 §
Den privatperson eller jägare som har fått ersättning  eller det laboratorium som ersättning har betalats ut till är  återbetalningsskyldig om
1. mottagaren eller laboratoriet genom att lämna oriktiga  uppgifter eller på något annat sätt har orsakat att ersättning  har betalats ut felaktigt eller med för högt belopp, eller
2. ersättningen av någon annan orsak har bestämts felaktigt  eller med för högt belopp och mottagaren eller laboratoriet  skäligen borde ha insett detta.
På det belopp som ska återbetalas ska ränta beräknas enligt  räntelagen (1975:635). Förordning (2024:939).
14 §
Om en mottagare av ersättning är återbetalningsskyldig  enligt 13 §, ska Livsmedelsverket besluta att helt eller  delvis kräva tillbaka ersättningen tillsammans med räntan. Om  det finns särskilda skäl får Livsmedelsverket besluta att  sätta ned kravet eller räntan helt eller delvis.
Överklagande
15 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Förordning (2024:939).
Rätt att meddela föreskrifter
16 §
Livsmedelsverket får meddela föreskrifter om  verkställigheten av denna förordning.
Övergångsbestämmelser
2021:576
1. Denna förordning träder i kraft den 1 juli 2021.
2. Förordningen tillämpas första gången i fråga om analyser  som har gjorts efter ikraftträdandet.
3. Förordningen upphör att gälla vid utgången av 2025.
4. Den upphävda förordningen gäller fortfarande för  ansökningar om ersättning som avser kostnader för analyser som  har utförts under december 2025 och som har lämnats in till  Livsmedelsverket senast den 29 januari 2026.
Förordning (2024:939).
5. Den upphävda förordningen gäller fortfarande för  överklaganden av beslut om ersättning, återbetalning eller  återkrav avseende kostnader för analyser som har utförts före  utgången av 2025. Förordning (2024:939).
2021:1045
1. Denna förordning träder i kraft den 1 december 2021.
2. Ersättning enligt förordningen i den nya lydelsen lämnas  dock för analyser som har gjorts från och med den 1 juli 2021.
2024:939
1. Denna förordning träder i kraft den 20 november 2024.
2. De nya bestämmelserna ska dock tillämpas för tid från och  med den 4 november 2024.
Bilaga
Län			Kommun
Stockholms län	        Norrtälje
Sigtuna
Upplands-Bro
Uppsala lan	        Enköping
Heby
Håbo
Knivsta
Tierp
Uppsala
Älvkarleby
Östhammar
Södermanlands län	Eskilstuna
Flen
Gnesta
Katrineholm
Strängnäs
Västmanlands län	Hallstahammar
Kungsör
Sala
Västerås
Dalarnas län	        Avesta
Gävleborgs län	        Bollnäs
Gävle
Hofors
Hudiksvall
Ljusdal
Nordanstig
Ockelbo
Ovanåker
Sandviken
Söderhamn
Västernorrlands län	Härnösand
Kramfors
Sollefteå
Sundsvall
Timrå
Ånge
Örnsköldsvik
Jämtlands län	        Bräcke
Krokom
Ragunda
Strömsund
Åre
Östersund
Västerbottens län	Bjurholm
Dorotea
Lycksele
Malå
Nordmaling
Norsjö
Robertsfors
Skellefteå
Storuman
Sorsele
Umeå
Vilhelmina
Vindeln
Vännäs
Åsele
Norrbottens län	        Arjeplog
Förordning (2021:1045).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.