Title: Förordning (2018:495) om bidrag för rening av avloppsvatten från läkemedelsrester
SFS Number: Svensk författningssamling 2018:495
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018495-om-bidrag-for-rening-av_sfs-2018-495/
Source Link: http://rkrattsbaser.gov.se/sfst?bet=2018:495
Amendment Register Link: http://rkrattsbaser.gov.se/sfsr?bet=2018:495
Ministry/Authority: Miljödepartementet
Issued: 2018-05-09
Metadata: {"Utfärdad": "2018-05-09", "Ändrad": "t.o.m. SFS 2020:1091"}

==================================================

Förordning (2018:495) om bidrag för rening av avloppsvatten från läkemedelsrester
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:495
Departement/myndighet
:   
Miljödepartementet
Utfärdad
:   
2018-05-09
Ändrad
:   
t.o.m. SFS 2020:1091
Tidsbestämd
: 
2023-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Syftet med denna förordning är att genom minskade  utsläpp av läkemedelsrester till vattenmiljön bidra till att  nå miljökvalitetsmålen Hav i balans samt levande kust och  skärgård, Giftfri miljö och Levande sjöar och vattendrag.
Förordningen är meddelad med stöd av
- 8 kap. 11 § regeringsformen i fråga om 17 §, och
- 8 kap. 7 § regeringsformen i fråga om övriga  bestämmelser.
Förutsättningar för bidrag
2 §
Om det finns medel får Naturvårdsverket ge bidrag  enligt denna förordning till kommuners, kommunala bolags  eller kommunalförbunds
1. investeringar i en teknik eller metod som har till  huvudsakligt syfte att avskilja läkemedelsrester från  avloppsvatten i avloppsreningsverk, och
2. förstudier eller andra förberedande åtgärder inför  investeringar i en sådan teknik eller metod.
3 §
Bidrag får inte ges för åtgärder som
1. måste genomföras för att uppfylla en skyldighet enligt lag  eller annan författning, eller
2. har påbörjats innan beslut om bidrag har fattats.
Förordning (2020:1091).
4 §
Bidrag får endast ges om mottagaren åtar sig att
1. utvärdera resultatet av åtgärderna och om syftet med  bidraget har uppfyllts, och
2. på lämpligt sätt och i rimlig utsträckning sprida relevant  kunskap från utvärderingen.
Bidragsnivå
5 §
Bidrag får ges med högst 90 procent av kostnaderna för  bidragsberättigande åtgärder. Vid beräkning av kostnaderna  för en åtgärd ska eventuella bidrag som beviljats enligt en  annan författning räknas av.
Ansökan om bidrag
6 §
Ansökan om bidrag ska göras skriftligt till  Naturvårdsverket på det sätt som myndigheten anvisar och  innehålla
1. uppgifter om sökanden och kontaktperson för sökanden,
2. en beskrivning av åtgärden och dess finansiering,  genomförande och tidsplan,
3. en förteckning över kostnaderna för att genomföra åtgärden  och hur stor andel av kostnaderna som bidrag söks för,
4. en uppskattning av hur mycket utsläppen av läkemedelsrester  och andra skadliga ämnen från avloppsreningsverk till  vattenmiljön kan förväntas minska på grund av åtgärden,
5. uppgifter om den berörda vattenmiljöns känslighet och  status,
6. uppgifter om den utvärdering av åtgärderna som sökanden  planerar och om hur kravet på spridning av relevant kunskap  kan uppfyllas, och
7. en upplysning om andra bidrag som sökanden eller någon  annan har sökt eller beviljats och som avser samma  bidragsberättigande kostnader. Förordning (2020:1091).
Prövning och beslut om bidrag
7 §
Frågor om bidrag prövas av Naturvårdsverket.
8 §
Vid prövningen ska Naturvårdsverket ta särskild hänsyn  till i hur hög grad den berörda vattenmiljön påverkas  positivt av den förväntade utsläppsminskningen.
9 §
I ett beslut om att ge bidrag ska Naturvårdsverket  ange
1. när de åtgärder som bidraget ges för senast ska vara  slutförda,
2. att bidragsmottagaren, på begäran av Naturvårdsverket, ska  lämna de uppgifter som krävs för att Naturvårdsverket ska  kunna utvärdera resultatet av åtgärderna, och
3. de ytterligare villkor som behövs för att kraven enligt  denna förordning och syftet med bidraget enligt 1 § ska vara  uppfyllda.
Utbetalning av bidrag
10 §
Om Naturvårdsverket beslutar att ge bidrag, ska  Naturvårdsverket bestämma bidragets storlek och besluta om  utbetalning.
Ett beslutat bidrag får betalas ut i omgångar. Dock får högst 
75 procent av bidraget betalas ut innan åtgärden har  slutförts och en slutredovisning har kommit in till  Naturvårdsverket.
11 §
En slutlig begäran om utbetalning av bidraget ska ha  kommit in till Naturvårdsverket inom tre månader från det att  åtgärden, enligt Naturvårdsverkets beslut, senast ska vara  slutförd.
12 §
Bidraget ska inte betalas ut, om
1. sökanden genom att lämna oriktiga uppgifter eller på annat  sätt orsakat att bidraget har beviljats felaktigt eller med  för högt belopp,
2. bidraget av annan orsak har beviljats felaktigt eller med  för högt belopp och mottagaren skäligen borde ha insett  detta, eller
3. villkoren för bidraget inte har uppfyllts.
Slutredovisning
13 §
Åtgärder som bidrag har beviljats för ska  slutredovisas till Naturvårdsverket tillsammans med en  ekonomisk redovisning och specificerade skriftliga underlag  som styrker de bidragsberättigande kostnaderna.
Återbetalning och återkrav
14 §
Mottagaren av ett utbetalat bidrag är  återbetalningsskyldig om bidraget inte skulle ha betalats ut  enligt 12 §. Mottagaren ska betala ränta enligt räntelagen 
(1975:635) på det belopp som omfattas av  återbetalningsskyldigheten.
15 §
Om en bidragsmottagare är återbetalningsskyldig  enligt 14 §, ska Naturvårdsverket besluta att kräva tillbaka  bidraget tillsammans med ränta.
Naturvårdsverket får besluta att helt eller delvis avstå från  kravet, om det finns särskilda skäl.
Uppföljning och utvärdering
16 §
Naturvårdsverket ska följa upp och utvärdera de  bidrag som ges enligt denna förordning.
Bemyndigande
17 §
Naturvårdsverket får meddela föreskrifter om  verkställigheten av denna förordning.
Överklagande
18 §
Naturvårdsverkets beslut enligt denna förordning får  inte överklagas.
Övergångsbestämmelser
2018:495
1. Denna förordning träder i kraft den 1 juni 2018.
2. Förordningen upphör att gälla vid utgången av 2020.
3. Den upphävda förordningen gäller dock fortfarande för  bidrag som har beviljats före utgången av 2022.
Förordning (2020:1091).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.