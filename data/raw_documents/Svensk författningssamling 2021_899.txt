Title: Lag (2021:899) med kompletterande bestämmelser till EU:s förordning om gräsrotsfinansiering
SFS Number: Svensk författningssamling 2021:899
URL: https://www.riksdagen.se/sv/dokument-och-lagar/dokument/svensk-forfattningssamling/lag-2021899-med-kompletterande-bestammelser_sfs-2021-899/
Source Link: http://rkrattsbaser.gov.se/sfst?bet=2021:899
Amendment Register Link: http://rkrattsbaser.gov.se/sfsr?bet=2021:899
Ministry/Authority: Finansdepartementet FMA V
Issued: 2021-10-15
Metadata: {"Utfärdad": "2021-10-15", "Ändrad": "t.o.m. SFS 2025:189"}

==================================================

Lag (2021:899) med kompletterande bestämmelser till EU:s förordning om gräsrotsfinansiering
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:899
Departement/myndighet
:   
Finansdepartementet FMA V
Utfärdad
:   
2021-10-15
Ändrad
:   
t.o.m. SFS 2025:189
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Tillsyns- och utredningsbefogenheter
3 kap. Ingripanden
4 kap. Överklagande och beslut som ska gälla omedelbart
1 kap. Inledande bestämmelser
Lagens syfte
1 §
Denna lag kompletterar Europaparlamentets och rådets  förordning (EU) 2020/1503 av den 7 oktober 2020 om europeiska  leverantörer av gräsrotsfinansieringstjänster för företag och  om ändring av förordning (EU) 2017/1129 och direktiv (EU) 
2019/1937, i denna lag kallad EU-förordningen.
Termer och uttryck har samma betydelse som i EU-förordningen.
Behörig myndighet
2 §
Finansinspektionen är behörig myndighet enligt EU-
förordningen.
3 §
För att bekosta Finansinspektionens verksamhet enligt  denna lag ska de företag som står under inspektionens tillsyn  betala årliga avgifter.
Finansinspektionen får ta ut avgifter för prövning av  ansökningar och underrättelser enligt EU-förordningen.
Regeringen får meddela föreskrifter om avgifterna.
Tillämpning av marknadsföringslagen
4 §
Om marknadsföringsmaterial inte tillhandahålls på det sätt  och i den form som följer av EU-förordningen, ska även  marknadsföringslagen (2008:486) tillämpas, med undantag för  bestämmelserna i 29-36 §§ om marknadsstörningsavgift. Detsamma  gäller i fråga om information som ska lämnas
1. till kunder enligt artikel 19 i EU-förordningen, och
2. i investeringsfaktablad enligt artikel 23 eller 24 i EU-
förordningen.
Sådan information ska anses vara väsentlig enligt 10 § tredje  stycket marknadsföringslagen.
Språk i investeringsfaktablad och klagomål
5 §
Regeringen eller den myndighet som regeringen bestämmer  får meddela föreskrifter om på vilket språk som  investeringsfaktablad enligt artiklarna 23 och 24 och klagomål  enligt artikel 38 i EU-förordningen ska upprättas.
Tystnadsplikt
6 §
Den som är eller har varit knuten till en leverantör av  gräsrotsfinansieringstjänster som anställd eller  uppdragstagare får inte obehörigen röja eller utnyttja vad han  eller hon i anställningen eller under uppdraget har fått veta  om någon annans affärsförhållanden eller personliga  förhållanden.
I det allmännas verksamhet tillämpas i stället bestämmelserna  i offentlighets- och sekretesslagen (2009:400).
6 a §
En leverantör av gräsrotsfinansieringstjänster ska på  begäran av Polismyndigheten, Skatteverket, Säkerhetspolisen  eller Tullverket lämna uppgifter om enskildas förhållanden  till företaget, om uppgifterna behövs i ett enskilt fall i  myndighetens verksamhet för att förebygga, förhindra eller  upptäcka brottslig verksamhet som innefattar brott för vilket  det i straffskalan ingår fängelse i ett år eller mer.  Uppgifterna ska lämnas utan dröjsmål och i elektronisk form.
En leverantör av gräsrotsfinansieringstjänster eller den som  är verksam i en sådan verksamhet får inte obehörigen röja för  kunden eller för någon utomstående att en myndighet har gjort  en begäran eller att uppgifter har lämnats enligt första  stycket.
Bestämmelser om ansvar för den som bryter mot tystnadsplikten  enligt andra stycket finns i 20 kap. 3 § brottsbalken.
Regeringen eller den myndighet som regeringen bestämmer får  meddela föreskrifter om hur uppgifter enligt första stycket  ska lämnas.
Lag (2025:189)
.
Uppgiftsskyldighet
7 §
En leverantör av gräsrotsfinansieringstjänster är skyldig  att lämna ut uppgifter om enskildas förhållanden till  företaget om det
1. under en utredning enligt bestämmelserna om förundersökning  i brottmål begärs av undersökningsledaren,
2. under en utredning om självständigt förverkande begärs av  åklagaren,
3. i ett ärende om rättslig hjälp i brottmål begärs av  åklagaren på framställning av en annan stat eller en  mellanfolklig domstol, eller
4. i ett ärende om erkännande och verkställighet av en  europeisk utredningsorder begärs av åklagaren.
Uppgifterna ska lämnas ut utan dröjsmål och i elektronisk  form.
Lag (2024:893)
.
Meddelandeförbud
8 §
Den undersökningsledare eller åklagare som begär uppgifter  enligt 7 § får besluta att leverantören av  gräsrotsfinansieringstjänster samt dess styrelseledamöter och  anställda inte får röja för kunden eller för någon utomstående  att uppgifter har lämnats enligt 7 § eller att det pågår en  förundersökning, en utredning om självständigt förverkande,  ett ärende om rättslig hjälp i brottmål eller ett ärende om  erkännande och verkställighet av en europeisk utredningsorder.
Ett sådant förbud får meddelas om det krävs för att en  utredning om brott eller självständigt förverkande inte ska  äventyras eller för att uppfylla en internationell  överenskommelse som är bindande för Sverige.
Förbudet ska vara tidsbegränsat, med möjlighet till  förlängning, och får inte avse längre tid än vad som är  motiverat med hänsyn till syftet med förbudet. I ett ärende om  rättslig hjälp i brottmål eller om erkännande och  verkställighet av en europeisk utredningsorder får dock  förbudet tidsbegränsas bara om den stat eller mellanfolkliga  domstol som ansökt om rättslig hjälp eller den utländska  myndighet som har utfärdat utredningsordern samtycker till  detta.
Om ett förbud inte längre är motiverat med hänsyn till syftet  med förbudet, ska undersökningsledaren eller åklagaren besluta  att förbudet ska upphöra.
Lag (2024:893)
.
Ansvarsbestämmelse
9 §
Till böter döms den som uppsåtligen eller av grov  oaktsamhet bryter mot ett meddelandeförbud enligt 8 §.
Skadestånd
10 §
En projektägare ska ersätta ren förmögenhetsskada som  denne uppsåtligen eller av oaktsamhet orsakar en investerare  genom att i ett sådant investeringsfaktablad som avses i  artikel 23 i EU-förordningen utelämna väsentlig information  eller lämna felaktiga eller vilseledande uppgifter. Detsamma  gäller en leverantör av gräsrotsfinansieringstjänster som  erbjuder individuell portföljförvaltning av lån och som har  upprättat ett sådant investeringsfaktablad som avses i  artikel 24 i EU-förordningen.
11 §
Den som vill göra anspråk på skadestånd enligt 10 § ska  underrätta den som är ansvarig för investeringsfaktabladet om  detta inom skälig tid efter det att han eller hon märkt eller  borde ha märkt att skada har uppkommit.
Om underrättelse inte görs inom skälig tid, faller rätten till  skadestånd enligt denna lag bort. Detsamma gäller om talan  inte väcks inom tio år från investeringstillfället.
2 kap. Tillsyns- och utredningsbefogenheter
Tillsynens omfattning
1 §
Finansinspektionen har tillsyn över att leverantörer av  gräsrotsfinansieringstjänster följer bestämmelserna i EU-
förordningen samt lagen (2017:630) om åtgärder mot  penningtvätt och finansiering av terrorism och föreskrifter  som meddelats med stöd av den lagen.
Föreläggande om att lämna uppgifter
2 §
För tillsynen enligt 1 § får Finansinspektionen besluta  att förelägga
1. en fysisk eller juridisk person att tillhandahålla  uppgifter, handlingar eller annat, och
2. den som förväntas kunna lämna upplysningar i saken att  inställa sig till förhör på tid och plats som inspektionen  bestämmer.
Första stycket gäller inte i den utsträckning  uppgiftslämnandet skulle strida mot den i lag reglerade  tystnadsplikten för advokater.
Platsundersökning
3 §
Finansinspektionen får när det är nödvändigt för tillsynen  enligt 1 § genomföra en undersökning i verksamhetslokalerna  hos en leverantör av gräsrotsfinansieringstjänster.
Förbud
4 §
Finansinspektionen får tillfälligt förbjuda ett erbjudande  om gräsrotsfinansiering, om det finns skälig anledning att  anta att erbjudandet strider mot bestämmelserna i EU-
förordningen.
Finansinspektionen får tillfälligt förbjuda  marknadsföringskommunikation avseende ett erbjudande om  gräsrotsfinansiering, om det finns skälig anledning att anta  att marknadsföringskommunikationen eller erbjudandet strider  mot bestämmelserna i EU-förordningen.
Ett beslut om förbud som avses i första eller andra stycket  får gälla under högst tio arbetsdagar.
5 §
Finansinspektionen får förbjuda ett erbjudande om  gräsrotsfinansiering, om erbjudandet strider mot  bestämmelserna i EU-förordningen eller om det finns skälig  anledning att anta att det skulle göra det.
Finansinspektionen får förbjuda marknadsföringskommunikation  avseende ett erbjudande om gräsrotsfinansiering, om  marknadsföringskommunikationen eller erbjudandet strider mot  bestämmelserna i EU-förordningen eller om det finns skälig  anledning att anta att erbjudandet skulle göra det.
Ett beslut om förbud som avses i första eller andra stycket  ska upphävas om erbjudandet eller  marknadsföringskommunikationen inte längre strider mot  bestämmelserna i EU-förordningen eller om det inte längre  finns skälig anledning att anta att erbjudandet skulle göra  det.
6 §
Finansinspektionen får tillfälligt förbjuda en leverantör  av gräsrotsfinansieringstjänster att tillhandahålla sådana  tjänster, om
1. det finns skälig anledning att anta att bestämmelserna i  EU-förordningen har överträtts, eller
2. leverantörens ställning är sådan att tillhandahållandet av  gräsrotsfinansieringstjänster skulle skada investerares  intressen.
Ett beslut enligt första stycket 1 får gälla under högst tio  arbetsdagar.
7 §
Finansinspektionen får förbjuda en leverantör av  gräsrotsfinansieringstjänster att tillhandahålla sådana  tjänster om bestämmelserna i EU-förordningen har överträtts.  Beslutet ska upphävas om överträdelsen har upphört.
Korrigering av bristfällig, felaktig eller vilseledande  information
8 §
Om den information som ska lämnas till kunder enligt  artikel 19 i EU-förordningen eller framgå av ett  investeringsfaktablad enligt artikel 23 eller 24 i EU-
förordningen är bristfällig, felaktig eller vilseledande, får  Finansinspektionen offentliggöra korrekta uppgifter.
Finansinspektionen får även förelägga den ansvariga  leverantören av gräsrotsfinansieringstjänster att korrigera  informationen eller se till att den korrigeras.
Utövande av tillsynsbefogenheter
9 §
Vid val av åtgärd enligt 4-8 §§ tillämpas det som anges om  ingripanden i 3 kap. 13, 14 och 16 §§.
3 kap. Ingripanden
Ingripanden mot överträdelser
1 §
Finansinspektionen ska ingripa mot en leverantör av  gräsrotsfinansieringstjänster som har auktoriserats enligt  artikel 12 i EU-förordningen och som
1. har åsidosatt sina skyldigheter enligt någon av artiklarna 
3-5,  
6.1-6.6, 7.1-7.4, 8.1-8.6, 9.1, 9.2, 10, 11, 13.2, 15.2, 15.3, 
16.1, 18.1, 18.4, 19.1-19.6, 20.1, 20.2, 21.1-21.7, 22, 23.2-23.13, 24-26 och  
27.1-27.3 i EU-förordningen,
2. inte har följt ett föreläggande enligt 2 kap. 2 § eller som  inte har gett tillträde till verksamhetslokaler enligt 
2 kap. 3 §, eller
3. har åsidosatt sina skyldigheter enligt lagen (2017:630) om  åtgärder mot penningtvätt och finansiering av terrorism eller  föreskrifter som meddelats med stöd av den lagen.
Finansinspektionen ska ingripa mot den som tillhandahåller  gräsrotsfinansieringstjänster utan auktorisation enligt  artikel 12 i EU-förordningen.
2 §
Ett ingripande enligt 1 § sker genom beslut om
1. föreläggande att inom en viss tid vidta en viss åtgärd  eller upphöra med ett visst agerande,
2. anmärkning, eller
3. vid allvarliga överträdelser, återkallelse av  auktorisationen eller, om det är tillräckligt, varning.
Ett ingripande får inte ske om överträdelsen omfattas av ett  föreläggande som har förenats med vite och en ansökan om  utdömande av vitet har gjorts.
3 §
Om beslut om anmärkning eller varning enligt 2 § har  meddelats, får Finansinspektionen besluta att den som har  gjort sig skyldig till överträdelsen ska betala en  sanktionsavgift.
4 §
Om auktorisationen av en leverantör av  gräsrotsfinansieringstjänster återkallas får  Finansinspektionen besluta om hur rörelsen ska avvecklas.
Ett beslut om återkallelse får förenas med förbud att  fortsätta rörelsen.
Om auktorisationen återkallas enligt artikel 17.1 första  stycket c i EU-förordningen, får Finansinspektionen förelägga  leverantören att överlåta sina avtal med kunder till en annan  leverantör av gräsrotsfinansieringstjänster som är  auktoriserad av Finansinspektionen. Av ett sådant föreläggande  ska det framgå att kunden och den mottagande leverantören ska  samtycka till överlåtelsen.
Ingripanden mot vissa företrädare för leverantörer av  gräsrotsfinansieringstjänster
5 §
Om en leverantör av gräsrotsfinansieringstjänster har  åsidosatt sina skyldigheter i ett fall som anges i 1 § första  stycket, ska Finansinspektionen ingripa mot den som ingår i  dess styrelse eller är dess verkställande direktör, eller  ersättare för någon av dem. Ingripande får ske genom en eller  båda av följande sanktioner:
1. att den fysiska personen under en viss tid, lägst tre och  högst tio år, inte får vara styrelseledamot eller  verkställande direktör, eller ersättare för någon av dem, i en  leverantör av gräsrotsfinansieringstjänster, eller
2. sanktionsavgift.
Ett ingripande enligt första stycket får ske bara om  leverantörens överträdelse är allvarlig och den fysiska  personen i fråga uppsåtligen eller av grov oaktsamhet orsakat  överträdelsen.
Sanktionsföreläggande
6 §
Frågor om ingripande mot fysiska personer enligt 5 § tas  upp av Finansinspektionen genom sanktionsföreläggande.
Ett sanktionsföreläggande innebär att den fysiska personen  föreläggs att inom en viss tid godkänna en sanktion som är  bestämd till tid eller belopp.
När föreläggandet har godkänts, gäller det som ett  domstolsavgörande som fått laga kraft. Ett godkännande som  görs efter den tid som angetts i föreläggandet är utan verkan.
7 §
Ett sanktionsföreläggande ska innehålla uppgift om
1. den fysiska person som föreläggandet avser,
2. överträdelsen och de omständigheter som behövs för att  känneteckna den,
3. de bestämmelser som är tillämpliga på överträdelsen, och
4. den sanktion som föreläggs personen.
Föreläggandet ska också innehålla en upplysning om att ansökan  om sanktion kan komma att ges in till domstol, om  föreläggandet inte godkänns inom den tid som  Finansinspektionen anger.
8 §
Om ett sanktionsföreläggande inte har godkänts inom  angiven tid, får Finansinspektionen ansöka hos domstol om att  sanktion ska beslutas. En sådan ansökan ska göras hos den  förvaltningsrätt som är behörig att pröva ett överklagande av  Finansinspektionens beslut om ingripande mot leverantören av  gräsrotsfinansieringstjänster för samma överträdelse.
Prövningstillstånd krävs vid överklagande till kammarrätten.
9 §
Ett sanktionsföreläggande enligt 6 § är utan verkan, om  föreläggandet inte har delgetts den som det riktas mot inom  två år från den tidpunkt då överträdelsen ägde rum. I ett  sådant fall får inte heller någon sanktion enligt 8 § första  stycket beslutas.
Lag (2023:835)
.
Sanktionsavgifter
10 §
Sanktionsavgiften för en leverantör av  gräsrotsfinansieringstjänster i ett fall som anges i 1 §  första stycket 1 eller 2 eller andra stycket ska fastställas  till högst det högsta av
1. ett belopp som per den 9 november 2020 i svenska kronor  motsvarade 500 000 euro,
2. fem procent av leverantörens omsättning närmast föregående  räkenskapsår eller, i förekommande fall, motsvarande  omsättning på koncernnivå, eller
3. två gånger den vinst som leverantören gjort till följd av  regelöverträdelsen, om beloppet går att fastställa.
Sanktionsavgiften för en leverantör av  gräsrotsfinansieringstjänster i ett fall som anges i 1 §  första stycket 3 ska fastställas till högst det högsta av
1. ett belopp som per den 9 november 2020 i svenska kronor  motsvarade fem miljoner euro,
2. tio procent av leverantörens omsättning närmast föregående  räkenskapsår eller, i förekommande fall, motsvarande  omsättning på koncernnivå, eller
3. två gånger den vinst som leverantören gjort till följd av  regelöverträdelsen, om beloppet går att fastställa.
Sanktionsavgiften får inte bestämmas till ett lägre belopp än 
5 000 kronor. Avgiften får inte vara så stor att leverantören  därefter inte uppfyller kraven enligt artikel 11 i EU-
förordningen eller andra bestämmelser om soliditet och  likviditet som gäller för leverantören.
Avgiften tillfaller staten.
11 §
Om en överträdelse har skett under leverantörens första  verksamhetsår eller om uppgifter om omsättningen annars saknas  eller är bristfälliga, får omsättningen uppskattas när den  högsta sanktionsavgiften ska beräknas enligt 10 §.
12 §
Sanktionsavgiften för en fysisk person i ett fall som  anges i 1 § första stycket 1 eller 2 eller andra stycket ska  fastställas till högst det högsta av
1. ett belopp som per den 9 november 2020 i svenska kronor  motsvarade 500 000 euro, eller
2. två gånger den vinst som den fysiska personen gjort till  följd av regelöverträdelsen, om beloppet går att fastställa.
Sanktionsavgiften för en fysisk person i ett fall som anges i 
1 § första stycket 3 ska fastställas till högst det högsta av
1. ett belopp som per den 9 november 2020 i svenska kronor  motsvarade fem miljoner euro, eller
2. två gånger den vinst som den fysiska personen gjort till  följd av regelöverträdelsen, om beloppet går att fastställa.
Avgiften tillfaller staten.
Val av ingripande
13 §
Vid valet av ingripande ska Finansinspektionen ta hänsyn  till hur allvarlig överträdelsen är och hur länge den har  pågått. Särskild hänsyn ska tas till överträdelsens konkreta  och potentiella effekter på det finansiella systemet,  överträdelsens inverkan på investerares intressen, skador som  uppstått och graden av ansvar för den som har begått  överträdelsen.
14 §
Utöver det som anges i 13 § ska det i försvårande  riktning beaktas om den som har begått överträdelsen tidigare  har begått en överträdelse. Vid denna bedömning ska särskild  vikt fästas vid om överträdelserna är likartade och den tid  som har gått mellan de olika överträdelserna.
I förmildrande riktning ska det beaktas om den som har begått  överträdelsen
1. i väsentlig utsträckning genom ett aktivt samarbete har  underlättat Finansinspektionens utredning, och
2. snabbt upphört med överträdelsen eller snabbt verkat för  att överträdelsen ska upphöra, sedan den anmälts till eller  påtalats av Finansinspektionen.
15 §
När sanktionsavgiftens storlek ska bestämmas, ska  särskild hänsyn tas till sådana omständigheter som anges i 13  och 14 §§ samt till leverantörens eller den fysiska personens  finansiella ställning och, om det går att bestämma, den vinst  som leverantören eller den fysiska personen gjort till följd  av överträdelsen.
16 §
Finansinspektionen får avstå från ingripande, om
1. överträdelsen är ringa eller ursäktlig,
2. leverantören eller den fysiska personen i fråga gör  rättelse,
3. den fysiska personen verkat för att leverantören gör  rättelse,
4. någon annan myndighet eller något annat organ har vidtagit  åtgärder mot leverantören eller den fysiska personen och dessa  åtgärder bedöms tillräckliga, eller
5. det finns andra särskilda skäl.
Verkställighet av beslut om sanktionsavgift
17 §
En sanktionsavgift ska betalas till Finansinspektionen  inom 30 dagar efter det att ett beslut eller en dom om att ta  ut avgiften har fått laga kraft eller sanktionsföreläggandet  godkänts eller den längre tid som anges i beslutet eller  föreläggandet.
18 §
Finansinspektionens beslut om sanktionsavgift får  verkställas enligt utsökningsbalken, om avgiften inte har  betalats inom den tid som anges i 17 §.
19 §
Om sanktionsavgiften inte har betalats inom den tid som  anges i 17 §, ska Finansinspektionen lämna avgiften för  indrivning.
Bestämmelser om indrivning finns i lagen (1993:891) om  indrivning av statliga fordringar m.m.
20 §
En sanktionsavgift som har beslutats faller bort i den  utsträckning verkställighet inte har skett inom fem år från  det att beslutet eller domen om att ta ut avgiften fick laga  kraft eller sanktionsföreläggandet godkändes.
Vite
21 §
Ett beslut om föreläggande enligt denna lag får förenas  med vite.
4 kap. Överklagande och beslut som ska gälla omedelbart
1 §
Finansinspektionens beslut om sanktionsföreläggande enligt  denna lag får inte överklagas.
Andra beslut som Finansinspektionen meddelar enligt denna lag  får överklagas till allmän förvaltningsdomstol.
Prövningstillstånd krävs vid överklagande till kammarrätten.
2 §
Finansinspektionen får bestämma att följande beslut av  inspektionen ska gälla omedelbart:
1. beslut om föreläggande enligt
- någon av 2 kap. 4-7 §§ eller 8 § andra stycket,
- 3 kap. 2 § första stycket 1 eller 5 § första stycket 1,  eller
2. beslut om återkallelse enligt
- 3 kap. 2 § första stycket 3, eller
- artikel 17.1 i EU-förordningen.
3 §
Om Finansinspektionen i ett ärende om ansökan om  auktorisation för att bedriva verksamhet som leverantör av  gräsrotsfinansieringstjänster inte meddelar beslut inom sex  månader från det att en fullständig ansökan gavs in, ska  inspektionen underrätta sökanden om skälen för detta. Sökanden  får därefter begära förklaring av domstol att ärendet onödigt  uppehålls.
En begäran om en förklaring ska göras hos allmän  förvaltningsdomstol. Prövningstillstånd krävs vid överklagande  till kammarrätten.
Om Finansinspektionen inte har meddelat ett beslut som avses i  första stycket inom tre månader från det att en förklaring har  lämnats, ska ansökan anses ha avslagits.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.