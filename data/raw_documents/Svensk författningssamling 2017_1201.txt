Title: Lag (2017:1201) om reduktion av växthusgasutsläpp från bensin och diesel
SFS Number: Svensk författningssamling 2017:1201
URL: https://www.riksdagen.se/sv/dokument-och-lagar/dokument/svensk-forfattningssamling/lag-20171201-om-reduktion-av-vaxthusgasutslapp_sfs-2017-1201/
Source Link: http://rkrattsbaser.gov.se/sfst?bet=2017:1201
Amendment Register Link: http://rkrattsbaser.gov.se/sfsr?bet=2017:1201
Ministry/Authority: Klimat- och näringslivsdepartementet RSE
Issued: 2017-11-30
Metadata: {"Utfärdad": "2017-11-30", "Ändrad": "t.o.m. SFS 2025:576"}

==================================================

Lag (2017:1201) om reduktion av växthusgasutsläpp från bensin och diesel
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:1201
Departement/myndighet
:   
Klimat- och näringslivsdepartementet RSE
Utfärdad
:   
2017-11-30
Ändrad
:   
t.o.m. SFS 2025:576
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Denna lag innehåller bestämmelser om en skyldighet att  minska växthusgasutsläppen från bensin och diesel.
Lag (2025:576)
.
Ord och uttryck
2 §
I denna lag betyder
bensin: ett bränsle som är avsett för motordrift och omfattas  av KN-nr 2710 11 41, 2710 11 45, 2710 11 49, 2710 11 51 eller 
2710 11 59,
biodrivmedel: ett flytande bränsle som framställs av biomassa  och som används för motordrift,
biomassa: den biologiskt nedbrytbara delen av produkter,  avfall och restprodukter av biologiskt ursprung från jordbruk,  inklusive material av vegetabiliskt och animaliskt ursprung,  av skogsbruk och därmed förknippad industri inklusive fiske  och vattenbruk, liksom den biologiskt nedbrytbara delen av  avfall, inklusive industriavfall och kommunalt avfall av  biologiskt ursprung,
diesel: ett bränsle som är avsett för motordrift och omfattas  av KN-nr 2710 19 41 eller 2710 19 45,
koldioxidekvivalent: den mängd växthusgas som medför en lika  stor klimatpåverkan som ett kilogram koldioxid,
KN-nr: nummer i Kombinerade nomenklaturen enligt kommissionens  förordning (EG) nr 2031/2001 av den 6 augusti 2001 om ändring  av bilaga I till rådets förordning (EEG) nr 2658/87 om  tulltaxe- och statistiknomenklaturen och om gemensamma  tulltaxan,
reduktionsplikt: en skyldighet att minska utsläppen av  växthusgaser i ett livscykelperspektiv per energienhet från  reduktionspliktigt drivmedel med en viss procentsats,
reduktionspliktigt drivmedel: ett drivmedel som innehåller  högst 98 volymprocent biodrivmedel och som skattskyldighet har  inträtt för enligt 5 kap. lagen (1994:1776) om skatt på  energi, om drivmedlet är
1. bensin som inte
a) används av Försvarsmakten eller en motsvarande utländsk  myndighet, eller
b) är en alkylatbensin enligt 5 § drivmedelslagen (2011:319),  eller
2. diesel som inte
a) används av Försvarsmakten eller en motsvarande utländsk  myndighet, eller
b) har försetts med märk- eller färgämnen enligt 2 kap. 8 §  lagen om skatt på energi,
reduktionspliktig energimängd: den energimängd som motsvarar  volymen reduktionspliktigt drivmedel under ett kalenderår,
växthusgas: koldioxid, metan och dikväveoxid.
Lag (2025:576)
.
Tillsynsmyndighet
3 §
Den myndighet som regeringen bestämmer 
(tillsynsmyndigheten) prövar frågor enligt denna lag och  utövar tillsyn över att lagen och föreskrifter som har  meddelats i anslutning till lagen följs.
Reduktionsplikt
4 §
Den som är skattskyldig enligt 5 kap. 2 och 6 §§ lagen 
(1994:1776) om skatt på energi för ett reduktionspliktigt  drivmedel har reduktionsplikt och ska anmäla det till  tillsynsmyndigheten senast två veckor efter det att  reduktionsplikten började.
Lag (2022:177)
.
5 §
Den som har reduktionsplikt för bensin eller diesel ska  för varje kalenderår se till att utsläppen av växthusgaser  från den reduktionspliktiga energimängden av sådana bränslen  understiger utsläppen från motsvarande energimängd fossil  bensin eller fossil diesel med minst den procentsats som anges  nedan för respektive drivmedel:
År	Bensin 	Diesel
2020	4,2	21
2021	6	26
2022	7,8	30,5
2023	7,8	30,5
2024	6	6
2025	10	10
2026	10	10
2027	10	10
2028	10	10
2029	10	10
2030	10	10
Lag (2025:576)
.
5 a §
Reduktionsplikten ska uppfyllas genom
1. inblandning av förnybara eller andra fossilfria drivmedel,  eller
2. leverans av fossilfri el från en publik laddningsstation.
För bensin ska minst 6 procentenheter av den procentsats som  anges i 5 § uppnås genom inblandning av förnybara eller andra  fossilfria drivmedel.
Lag (2025:576)
.
Utsläppsminskningar från leverans av fossilfri el från publika  laddningsstationer
6 §
Den som inte har reduktionsplikt och som under ett  kalenderår har minskat utsläppen av växthusgaser genom  leverans av fossilfri el från publika laddningsstationer får  överlåta utsläppsminskningen till någon annan som därefter får  använda den för att uppfylla sin reduktionsplikt för samma  kalenderår.
En utsläppsminskning som har överlåtits enligt första stycket  får inte användas för att uppfylla kravet i 5 a § andra  stycket.
Lag (2025:576)
.
Utsläppsminskningar utöver vad som krävs
7 §
Den som har reduktionsplikt och har minskat utsläppen för  ett visst drivmedel på det sätt som anges i denna lag och mer  än vad som krävs enligt 5 § får använda överskottet för att  uppfylla reduktionsplikten eller överlåta överskottet till  någon annan som därefter får använda det för att uppfylla sin  reduktionsplikt.
Ett överskott som har uppstått genom inblandning av förnybara  eller andra fossilfria drivmedel i diesel eller genom leverans  av fossilfri el från publika laddningsstationer får inte  användas för att uppfylla kravet i 5 a § andra stycket.
Lag (2025:576)
.
7 a §
Ett överskott får användas enligt 7 § om det har  uppkommit samma kalenderår.
Regeringen får meddela föreskrifter om att ett överskott får  användas enligt 7 § även om det har uppkommit kalenderåret  dessförinnan.
Lag (2025:576)
.
Redovisning av reduktionsplikt
8 §
Den som har reduktionsplikt ska varje år redovisa till  tillsynsmyndigheten i vilken utsträckning och hur  reduktionsplikten har uppfyllts under det föregående  kalenderåret. Överlåtelse och förvärv av en utsläppsminskning  ska framgå av redovisningen.
Lag (2025:576)
.
Redovisning för den som inte har reduktionsplikt
8 a §
Den som har överlåtit utsläppsminskningar enligt 6 § ska  till tillsynsmyndigheten redovisa leveranser av fossilfri el  från publika laddningsstationer och överlåtelser av  utsläppsminskningar.
Lag (2025:576)
.
Förseningsavgift
9 §
Tillsynsmyndigheten ska ta ut en förseningsavgift av den  som har reduktionsplikt och inte redovisar enligt 8 § i rätt  tid. Avgiften får vara högst 50 000 kronor.
Tillsynsmyndigheten får besluta att sätta ned eller avstå från  att ta ut avgiften, om det finns synnerliga skäl.
Lag (2021:747)
.
Reduktionspliktsavgift
10 §
Tillsynsmyndigheten ska ta ut en reduktionspliktsavgift  av den som har reduktionsplikt och inte har uppfyllt plikten  för ett kalenderår. Avgiften får vara högst 7 kronor per  kilogram koldioxidekvivalenter som i fråga om minskade  växthusgasutsläpp kvarstår för att reduktionsplikten ska vara  uppfylld.
Tillsynsmyndigheten får besluta att sätta ned eller avstå  från att ta ut avgiften, om det finns synnerliga skäl.
Indrivning
11 §
Om en förseningsavgift eller en reduktionspliktsavgift  inte har betalats efter betalningsuppmaning, ska avgiften  lämnas för indrivning.
Lag (2025:576)
.
Skyldighet att spara uppgifter
12 §
Den som har eller har haft reduktionsplikt ska spara  uppgifter som har betydelse för reduktionsplikten i sju år  från utgången av det kalenderår som uppgifterna avser.
Lag (2025:576)
.
Tillsyn
13 §
Den som har eller har haft reduktionsplikt eller som har  överlåtit utsläppsminskningar enligt 6 § ska på  tillsynsmyndighetens begäran lämna de upplysningar och de  handlingar som myndigheten behöver för tillsynen.
Lag (2025:576)
.
14 §
Tillsynsmyndigheten får besluta de förelägganden som  behövs för tillsynen och för att se till att den som har  reduktionsplikt fullgör sina skyldigheter enligt denna lag  och enligt föreskrifter som har meddelats i anslutning till  lagen.
Ett beslut om föreläggande får förenas med vite.
Bemyndiganden
15 §
Regeringen eller den myndighet som regeringen bestämmer  får meddela föreskrifter om
1. hur reduktionsplikten ska uppfyllas,
2. beräkning av den reduktionspliktiga energimängden och  energimängden fossilfri el som har levererats från publika  laddningsstationer,
3. beräkning av växthusgasutsläpp och koldioxidekvivalenter,
4. redovisning av reduktionsplikt och överlåtelser av  utsläppsminskningar från leverans av fossilfri el från publika  laddningsstationer, och
5. vem som ska anses leverera fossilfri el från publika  laddningsstationer.
Lag (2025:576)
.
16 §
Regeringen får meddela föreskrifter om
1. hur stor del av ett överskott av en utsläppsminskning som  får användas för att uppfylla reduktionsplikten för det  kalenderår som följer efter kalenderåret då överskottet har  uppkommit,
2. vad som avses med förnybara och andra fossilfria drivmedel  och hur det ska säkerställas att dessa drivmedel är hållbara,
3. förseningsavgiften, och
4. reduktionspliktsavgiften.
Lag (2021:747)
.
Överklagande
17 §
Tillsynsmyndighetens beslut om förseningsavgift enligt 
9 §, reduktionspliktsavgift enligt 10 § och om föreläggande  enligt 14 § får överklagas till allmän förvaltningsdomstol.
Prövningstillstånd krävs vid överklagande till  kammarrätten.
Övergångsbestämmelser
2017:1201
1. Denna lag träder i kraft den 1 juli 2018.
2. År 2018 ska den reduktionspliktiga energimängden omfatta  månaderna juli-december.
2021:412
1. Denna lag träder i kraft den 1 juli 2021.
2. År 2021 ska den reduktionspliktiga energimängden enligt 
5 a § avse den energimängd som motsvarar volymen  reduktionspliktigt flygfotogen under juli-december.
2021:747
1. Denna lag träder i kraft den 1 augusti 2021.
2. Äldre föreskrifter gäller fortfarande för reduktionsplikt  som uppfylls för januari-juli 2021. För den perioden ska  reduktionsplikten redovisas separat vid rapportering enligt 
8 §.
3. Ett överskott av en utsläppsminskning som har uppkommit  under januari-juli 2021 får inte användas för att uppfylla  reduktionsplikten för augusti-december 2021.
4. Ett överskott av en utsläppsminskning som har uppkommit  under augusti-december 2021 får användas för att uppfylla  reduktionsplikten för januari-juli 2021 enligt 7 § i den nya  lydelsen, dock endast för samma typ av bränsle som överskottet  avser.
2025:576
1. Denna lag träder i kraft den 1 juli 2025.
2. Den upphävda 5 a § om reduktionsplikt för flygfotogen  tillämpas inte för kalenderåret 2025.
3. Äldre föreskrifter gäller fortfarande för reduktionsplikt  för flygfotogen för tiden före den 1 januari 2025.
4. Äldre föreskrifter gäller fortfarande för reduktionsplikt  för diesel och bensin för tiden före ikraftträdandet.
5. För perioden januari-juni 2025 ska reduktionsplikten  redovisas separat vid rapportering enligt 8 §.
6. I fråga om leverans av fossilfri el från en publik  laddningsstation tillämpas den nya 5 a § endast på el som  levererats efter ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.