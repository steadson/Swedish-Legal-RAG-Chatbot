Title: Förordning (2005:501) om erkännande och verkställighet av frysningsbeslut i vissa fall
SFS Number: Svensk författningssamling 2005:501
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2005501-om-erkannande-och_sfs-2005-501/
Source Link: http://rkrattsbaser.gov.se/sfst?bet=2005:501
Amendment Register Link: http://rkrattsbaser.gov.se/sfsr?bet=2005:501
Ministry/Authority: Justitiedepartementet BIRS
Issued: 2005-06-09
Metadata: {"Utfärdad": "2005-06-09", "Ändrad": "t.o.m. SFS 2025:536"}

==================================================

Förordning (2005:501) om erkännande och verkställighet av frysningsbeslut i vissa fall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2005:501
Departement/myndighet
:   
Justitiedepartementet BIRS
Utfärdad
:   
2005-06-09
Ändrad
:   
t.o.m. SFS 2025:536
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Översändande av frysningsbeslut från Sverige
3 kap. Erkännande och verkställighet i Sverige av frysningsbeslut
1 kap. Allmänna bestämmelser
1 §
Denna förordning innehåller bestämmelser om tillämpning av  lagen (2005:500) om erkännande och verkställighet av  frysningsbeslut i vissa fall. Förordning (2020:977).
2 §
De begrepp som används i denna förordning har samma  betydelse som i lagen (2005:500) om erkännande och  verkställighet av frysningsbeslut i vissa fall.
Förordning (2020:977).
2 kap. Översändande av frysningsbeslut från Sverige
Underrättelser i samband med att ett frysningsbeslut översänds
1 §
Åklagaren ska underrätta Kronofogdemyndigheten innan ett frysningsbeslut som syftar till att säkerställa verkställighet av ett svenskt beslut om förverkande översänds till en annan medlemsstat. Om det är fara i dröjsmål, får åklagaren översända frysningsbeslutet utan att Kronofogdemyndigheten har underrättats. Underrättelse ska då i stället ske efter det att frysningsbeslutet har översänts. Förordning (2011:577).
Formkrav vid översändande av ett frysningsbeslut
2 §
Ett frysningsbeslut som översänds från Sverige skall åtföljas av ett intyg som är upprättat i enlighet med bilagan till rådets rambeslut 2003/577/RIF av den 22 juli 2003 om verkställighet i Europeiska unionen av beslut om frysning av egendom eller bevismaterial.
Intyget skall vara översatt till den andra statens språk eller till ett språk som den staten har förklarat sig godta.
Underrättelser om ett frysningsbeslut ändras eller upphävs
3 §
Om ett frysningsbeslut som har översänts från Sverige ändras eller upphävs eller om det enligt åklagaren av andra skäl inte finns anledning att frysningsbeslutet verkställs i den andra medlemsstaten, skall åklagaren omedelbart underrätta den andra statens myndighet om detta.
Det efterföljande förfarandet
4 §
En ansökan enligt någon av följande lagar ska göras i  anslutning till eller så snart som möjligt efter det att ett  frysningsbeslut har översänts:
- lagen (2000:562) om internationell rättslig hjälp i  brottmål, om ansökan gäller överlämnande till Sverige av  egendom som omfattas av ett frysningsbeslut, eller
- lagen (1963:193) om samarbete med Danmark, Finland, Island  och Norge angående verkställighet av straff m.m. eller lagen 
(2025:520) om internationell verkställighet i brottmål, om  ansökan gäller verkställighet utomlands av förverkandebeslut  som avser egendom som omfattas av ett frysningsbeslut.
Även när ett beslut om förverkande ska sändas över till en  annan medlemsstat inom Europeiska unionen för verkställighet  enligt lagen (2011:423) om erkännande och verkställighet av  beslut om förverkande i vissa fall, ska det göras i anslutning  till eller så snart som möjligt efter det att ett  frysningsbeslut har översänts.
En ansökan enligt första stycket ska innehålla uppgifter om  frysningsbeslutet och om vilken myndighet frysningsbeslutet  har översänts till. Förordning (2025:536).
4 a §
Åklagaren ska omedelbart underrätta Kronofogdemyndigheten  när ett beslut om förverkande som avser egendom som omfattas av  ett frysningsbeslut har meddelats. Förordning (2011:577).
3 kap. Erkännande och verkställighet i Sverige av frysningsbeslut
Samråd och underrättelser i samband med åklagarens prövning
1 §
Om ett frysningsbeslut som har översänts till Sverige för erkännande och verkställighet rör en gärning på tryckfrihetsförordningens eller yttrandefrihetsgrundlagens områden, skall åklagaren samråda med och vid behov inhämta yttrande från Justitiekanslern.
2 §
Åklagaren skall underrätta den andra medlemsstatens myndighet om det finns hinder mot att meddela en verkställbarhetsförklaring eller om det finns skäl att skjuta upp verkställigheten. Skälen för beslutet skall anges.
3 §
Om det är uppenbart att en ansökan som avses i 3 kap. 18  eller 19 § lagen (2005:500) om erkännande och verkställighet  av frysningsbeslut i vissa fall inte kommer att kunna  bifallas, ska åklagaren underrätta den andra medlemsstatens  myndighet om detta. Förordning (2020:977).
Samråd och underrättelser vid verkställighet av ett frysningsbeslut
4 §
Om åklagaren finner att ett frysningsbeslut är verkställbart i Sverige, skall åklagaren samråda med den myndighet i Sverige som ansvarar för verkställigheten av frysningsbeslutet, om det inte är uppenbart att det saknas behov av samråd.
5 §
Om egendom har tagits i förvar enligt 3 kap. 11 § lagen 
(2005:500) om erkännande och verkställighet av frysningsbeslut  i vissa fall, ska åklagaren skyndsamt underrätta  Kronofogdemyndigheten om förvaret. Förordning (2020:977).
6 §
Den myndighet i Sverige som har verkställt ett frysningsbeslut skall skyndsamt underrätta åklagaren när verkställighet har skett.
7 §
Om den myndighet i Sverige som ansvarar för verkställigheten av frysningsbeslutet konstaterar att egendomen inte kan påträffas här eller att det av någon annan orsak inte är möjligt att verkställa frysningsbeslutet, skall myndigheten underrätta åklagaren.
8 §
Åklagaren ska underrätta den andra medlemsstatens  myndighet när verkställighet har skett. Åklagaren ska i  samband med underrättelsen uppmana myndigheten att skicka en  ansökan som avses i 3 kap. 18 eller 19 § lagen (2005:500) om  erkännande och verkställighet av frysningsbeslut i vissa fall  direkt till åklagaren eller att underrätta åklagaren när en  sådan ansökan skickas. Förordning (2020:977).
9 §
Innan en verkställbarhetsförklaring upphävs enligt 3 kap. 
14 § första stycket 1 eller 2 lagen (2005:500) om erkännande  och verkställighet av frysningsbeslut i vissa fall, ska  åklagaren samråda med den andra medlemsstatens myndighet.
Förordning (2020:977).
Samråd i samband med rättens prövning
10 §
Om åklagaren har getts tillfälle att yttra sig enligt 
3 kap. 17 § fjärde stycket lagen (2005:500) om erkännande och  verkställighet av frysningsbeslut i vissa fall, ska åklagaren  samråda med den andra medlemsstatens myndighet, om det inte är  uppenbart obehövligt. Förordning (2020:977).
Underrättelser vid upphävande av en verkställbarhetsförklaring
11 §
Den som har upphävt en verkställbarhetsförklaring skall utan dröjsmål underrätta den myndighet i Sverige som ansvarar för verkställigheten av frysningsbeslutet.
Åklagaren skall underrätta den andra medlemsstatens myndighet när en verkställbarhetsförklaring har upphävts.
Underrättelser och information vid överklagande
12 §
Kronofogdemyndigheten ska underrätta åklagaren i de fall  myndighetens beslut vid verkställighet som äger rum enligt 
3 kap. 6 § 2 lagen (2005:500) om erkännande och verkställighet  av frysningsbeslut i vissa fall överklagas enligt  utsökningsbalkens bestämmelser. Förordning (2020:977).
13 §
Åklagaren ska underrätta den andra medlemsstatens  myndighet i de fall ett beslut enligt 3 kap. 16-19 §§  lagen (2005:500) om erkännande och verkställighet av  frysningsbeslut i vissa fall överklagas. Detsamma gäller om  verkställighet som äger rum enligt 3 kap. 6 § 2 samma lag  överklagas enligt utsökningsbalkens bestämmelser. Den andra  statens myndighet ska även underrättas om utgången av ett  sådant överklagande. Förordning (2020:977).
14 §
Den som har drabbats av att ett frysningsbeslut erkänns och verkställs i Sverige skall, där så är möjligt, informeras av åklagaren om att frysningsbeslutet får överklagas endast i den andra medlemsstaten. Informationen skall innehålla de upplysningar som den andra statens myndighet har lämnat i fråga om överklagande av frysningsbeslutet.
Åklagaren skall på begäran av den drabbade underrätta den andra statens myndighet om att frysningsbeslutet kan komma att överklagas.
Underrättelser i samband med prövning av en fråga om verkställighet i Sverige av ett utländskt förverkandebeslut
15 §
När ett beslut om förverkande som avses i 3 kap. 19 §  första stycket lagen (2005:500) om erkännande och  verkställighet av frysningsbeslut i vissa fall har kommit in  till Kronofogdemyndigheten eller riksåklagaren, ska  Kronofogdemyndigheten eller riksåklagaren underrätta den  domstol som enligt 3 kap. 17 § första stycket samma lag har  fastställt åklagarens verkställbarhetsförklaring. Om beslutet  om förverkande har kommit in till Kronofogdemyndigheten, ska  Kronofogdemyndigheten underrätta den åklagare som har meddelat  verkställbarhetsförklaringen enligt 3 kap. 4 § samma lag.
Förordning (2025:536).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.