Title: Förordning (2020:255) om statlig kreditgaranti för lån för bostadsbyggande
SFS Number: Svensk författningssamling 2020:255
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020255-om-statlig-kreditgaranti-for_sfs-2020-255/
Source Link: http://rkrattsbaser.gov.se/sfst?bet=2020:255
Amendment Register Link: http://rkrattsbaser.gov.se/sfsr?bet=2020:255
Ministry/Authority: Landsbygds- och infrastrukturdepartementet BB
Issued: 2020-04-23
Metadata: {"Utfärdad": "2020-04-23"}

==================================================

Förordning (2020:255) om statlig kreditgaranti för lån för bostadsbyggande
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:255
Departement/myndighet
:   
Landsbygds- och infrastrukturdepartementet BB
Utfärdad
:   
2020-04-23
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Boverket får lämna en statlig garanti (kreditgaranti) till  kreditgivare enligt denna förordning.
Förutsättningar för kreditgaranti
2 §
Boverket får lämna en kreditgaranti till följande  kreditgivare:
1. kreditinstitut, försäkringsföretag, tjänstepensionsbolag  och andra företag som erbjuder lån till bostadsbyggande och  som står under tillsyn av Finansinspektionen,
2. utländska kreditinstitut och försäkringsgivare vars hemland  hör till Europeiska ekonomiska samarbetsområdet och som är  auktoriserade och står under tillsyn i hemlandet, och
3. andra utländska kreditinstitut och försäkringsgivare som  driver verksamhet i Sverige genom etablering.
En kreditgaranti får bara lämnas till kreditgivare som ingått  ett ramavtal med Boverket om kreditprövning och  låneförvaltning i fråga om lån med en kreditgaranti.
3 §
Kreditgarantin får avse lån till
1. nybyggnad av bostäder,
2. anordnande av bostäder i en hel eller en del av en byggnad  som inte tidigare har använts till bostäder,
3. ändring av en befintlig bostadsbyggnad som innebär att  byggnadens värde ökar, och
4. förvärv av hus för ombildning till kooperativ hyresrätt.
Kreditgarantin får även avse lån som syftar till att minska  förlustrisken för en tidigare lämnad garanti.
Kreditgarantins omfattning
Nybyggnad, anordnande och förvärv av bostäder
4 §
Vid nybyggnad eller anordnande av bostäder eller vid  förvärv av hus för ombildning till kooperativ hyresrätt, får  kreditgarantin avse högst ett belopp som motsvarar 90 procent  av marknadsvärdet.
Om kostnaden för en nybyggnad eller ett anordnande av bostäder  överstiger marknadsvärdet, får en kreditgaranti i stället  lämnas med ett belopp som motsvarar 90 procent av kostnaden  för nybyggnaden eller anordnandet. Kreditgarantin får i dessa  fall dock inte överstiga 22 000 kronor per kvadratmeter  uppvärmd boarea.
Ändring av befintlig bostadsbyggnad
5 §
Vid ändring av en befintlig bostadsbyggnad får  kreditgarantin avse högst ett belopp som motsvarar 90 procent  av den ökning av marknadsvärdet som uppstår genom ändringen.
Marknadsvärde
6 §
Med marknadsvärde i 4 och 5 §§ avses det pris som skulle  uppnås vid en marknadsmässig försäljning där skälig tid ges  för förhandlingar. Marknadsvärdet ska bedömas med utgångspunkt  i att den åtgärd som det garanterade lånet finansierar har  genomförts och utan hänsyn till spekulativa och tillfälliga  förhållanden.
Ersättning till kreditgivare
7 §
Boverket får ingå avtal om en kreditgaranti som ger  kreditgivaren rätt till ersättning för förluster för  kapitalfordran vid
1. exekutiv försäljning, med ett belopp som motsvarar  skillnaden mellan den garanterade kapitalfordran och det  belopp som betalas ut till kreditgivaren med anledning av den  exekutiva försäljningen,
2. annan försäljning, med ett belopp som motsvarar skillnaden  mellan den garanterade kapitalfordran och det försäljningspris  som Boverket godkänt, och
3. skuldnedskrivning, med ett belopp som motsvarar den  skuldnedskrivning som Boverket godkänt.
Avtal om en kreditgaranti får även ge kreditgivaren rätt till  ersättning för förluster som avser kostnader och ränta.  Ersättningen för kostnader får dock inte överstiga 15 procent  av det garanterade lånet. Ersättningen för ränta på det  garanterade lånet beräknas från den dag då fastigheten  utmättes, konkursansökan gjordes eller de medel deponerades  som annars ska fördelas. Räntan beräknas för år enligt en  räntefot som motsvarar den av Riksbanken fastställda och vid  varje tid gällande referensräntan enligt 9 § räntelagen 
(1975:635), ökad med fyra procentenheter. Förändringar i  referensräntan som inträffar efter upprättandet av  sakägarförteckning ska inte beaktas.
Om det kan antas minska de totala förlusterna för  kreditgarantin, får Boverket även i övrigt avtala om  ersättning till kreditgivaren.
Eftergift av regressfordran
8 §
Boverket får helt eller delvis efterskänka statens  regressfordran enligt 10 § förordningen (2011:211) om utlåning  och garantier om
1. låntagaren är på obestånd eller annars saknar  utmätningsbara tillgångar, och
2. Boverket bedömer att låntagaren inte kommer att kunna  betala fordringen senare heller.
För statens fordringar enligt denna förordning ska inte 6 §  förordningen (1993:1138) om hantering av statliga fordringar  gälla för Boverket.
Övriga bestämmelser om garantier
9 §
För kreditgarantier enligt denna förordning gäller i  övrigt det som föreskrivs om garantier i förordningen 
(2011:211) om utlåning och garantier.
Överklagande
10 §
Boverkets beslut enligt denna förordning får inte  överklagas.
Bemyndigande
11 §
Boverket får meddela föreskrifter om verkställigheten av  denna förordning.
Övergångsbestämmelser
2020:255
1. Denna förordning träder i kraft den 1 juni 2020.
2. Genom förordningen upphävs förordningen (2004:105) om  statlig kreditgaranti för lån för bostadsbyggande m.m.
3. Den upphävda förordningen gäller dock fortfarande för  ärenden där kreditgaranti har utfärdats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.